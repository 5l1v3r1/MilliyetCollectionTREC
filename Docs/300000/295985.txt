<DOC>
<DOCNO> 295985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur14.html </URL>
<DATE> 2004/12/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Narkoz altında ölüm riski taşıyan hasta, neştersiz ameliyat edildi 
</HEADLINE>
<TEXT>

     Nesrin COŞKUN İZMİR, DHA 

AORT damarının çapı, karın bölgesinde 9.5 santimetreye ulaşan ve her an patlama riski yüzünden ölümle burun buruna yaşayan, akciğer hastası olduğu için de ameliyat edilemeyen 75 yaşındaki Alaattin Selek, Kaplama' denilen yöntemle neştersiz sağlığına kavuştu. Dokuz Eylül Üniversitesi Hastanesi'nde Prof. Dr. Ünal Akıçel başkanlığındaki ekip, Alaattin Selek'in karın aortasındaki anevrizmayı baloncuk , narkoz verilmeden kasıktan kataterle girip suni damar koyarak ameliyatsız tedavi etti. 
     İzmir'in Beydağ İlçesi'nde yaşayan 9 çocuk 19 torun sahibi Alaattin Selek, akciğer rahatsızlığı yüzünden çeşitli hastanelerde şifa aradı. Alaattin Selek'e iki ay önce, son tedavi gördüğü Dr. Suat Seren Göğüs Hastalıkları Eğitim ve Cerrahi Hastanesi'nde aort damarında göbek bölgesinde anevrizma olduğunun saptandığı bildirildi. 
     Normalde 1.5 santim olan aort damarının çapının, bu bölgede 9.5 santimetreye ulaştığı, her an patlayabileceği bildirildi. Doktorların, akciğer sorunları yüzünden genel anestezi altında ameliyat edilmesinin mümkün olmadığını bildirmesi üzerine Alaattin Selek taburcu edilip evine gönderildi. 
     Yeniden şifa arayışına giren Alaattin Selek, geçen günlerde Dokuz Eylül Üniversitesi Hastanesi'ne bu tanıyla yattı. Bu hastanede de genel anestezi altında ameliyat edilmesinin mümkün olmadığı bildirilen Alaattin Selek'e dünyada birkaç yıldır uygulanan yöntem başarıyla uygulandı. 
     Neştersiz yöntemi Doç. Dr. Erdem Silistreli ve Radyoloji Bölümü'nden Doç. Dr. Süleyman Men'le birlikte gerçekleştirdiklerini belirten Göğüs Kalp Damar Cerrahisi Anabilim Dalı Başkanı Prof. Dr. Ünal Açıkel şöyle konuştu 
     "Hastamızda karın aortasında anevrizma dediğimiz damarın ileri derecede genişlemesi karakterli bir hastalık vardı. Bu damar belli çapların üzerine ulaştığı zaman da, her an patlama riski taşıyor. Bizim hastamızda da karın aortası 9.5 santimetreye ulaşmıştı. 6 santimetreyi geçtiği zaman patlama riski ciddi düzeyde artıyor. Aortun çapının normalde 1.5 santim olduğunu düşünürseniz, 9.5 santimetre artık dev boyutlara gelmiş bir anevrizma olarak adlandırılabilir. Hasta uzun yıllar sigara içtiği için akciğerlerinden ileri derece problemleri vardı. Ek olarak böyle hastalarda böbrek, kalp problemleri bu hastalığa eşlik ediyorlar. Ancak bizim hastamızın genel anestezi almasını engelleyen en büyük sorun akciğer hastalığıydı. Ameliyatının genel anestezi altında yapılması imkansızdı. Bu nedenle de biz, hastaya genel anestezi vermeden, her iki kasıkta 3'er santimlik küçük bir kesi yapıp, kasıktaki damarları bulup, oralardan kataterle özel yapılmış bir suni damarı soktuk ve aorta kadar ilerlettik. Orada suni damarı, aortun içerisine sokarak anevrizmayı devre dışı bıraktık. Şu an patlama riski tamamen ortadan kalktı, hastamız 1.5 saat süren müdahaleden iki saat sonra odasına geçti. Normal yemeğini yiyor, konuşuyor, yürüyor. Bizim ilk kez uyguladığımız bir yöntem olduğundan hastayı bir kaç gün gözlemek için yatırdık. Oysa aynı gün taburcu olabilirdi. Türkiye'de bu yöntem birkaç merkezde yapılabiliyor.'' Öte yandan karnında adeta patlamaya hazır bir bomba taşıdığını, her an öleceği korkusuyla iki ay geçirdiğini belirten Alaattin Selek, ameliyatsız sağlığına kavuşmanın keyfini yaşıyor. Yeni yöntemin uygulanışını uyanık olduğu için her aşamasını hatırladığını belirten Alaattin Selek, "İki ay önce doktorlar teşhis koyduğunda ameliyat edildiğim taktirde masada kalabileceğimi söylemişlerdi. 15-16 yaşından beri sigara içtiğim için akciğerlerim perişan. 1998'de bıraktım, ama olan olmuş. Ameliyat olamayacağım, damarın ise her an patlayabileceği, patlayınca da öleceğim söylenmişti. Benim için bu yöntem mucize sayılır. Doktorlarıma çok teşekkür ediyorum'' dedi. 
     
</TEXT>
</DOC>
