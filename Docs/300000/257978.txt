<DOC>
<DOCNO> 257978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/spor/spo02.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Servet mi, Fatih mi 
</HEADLINE>
<TEXT>


Daum bu sezon defansa yerleştirmeye çalıştığı Servet'in son iki maçta yaptığı hatalar Daum'u kızdırırken, Akyel'in yeniden gündeme geldiği öğrenildi 

CÜNEYT KARAKAYA 


Sorun yarattı 
FENERBAHÇE Teknik Direktörü Daum'un, sezon açılışından bu yana defansa banko isim yapmaya çalıştığı Servet'in, Yurdumspor ve Siegen maçlarında inanılmaz hatalar yapması moralleri bozdu. Alman hocayla geçen sene forma giyemediği için ters düşen, ancak bu sezon fırsatı yakalamasına rağmen değerlendiremeyen milli oyuncu, teknik kadronun kafasında sorular yarattı. 

Göze çarptı 
TOMAS'LA sözleşme yenilenmemesi nedeniyle defanstaki alternatif azalırken, Daum'un toparlanması için uyardığı Fatih Akyel'i kurtarıcı olarak düşündüğü öğrenildi. Siegen maçında Servet'in yerine girdikten sonra tek hata yapmayan ve iki önemli tehlikeyi çıkaran Fatih Akyel göze çarparken, bu oyuncunun idmanlardaki disiplinsizliği soru işaretleri yaratıyor. 

Hooijdonk ara kapıyor 

YUSUF KOBAL 

PİERRE van Hooijdonk, arkadaşları havuzda eğlenirken, antrenman eksiğini kapatmak için kaleci Peter Cavit ve Taylan ile idman yaptı. Arkadaşlarına yetişmek için ekstra mesai yapan Hollandalı yıldız futbolcu, kaleci Peter ile girdiği iddiayı kaybetti ve 40 tane şınav çekti. Bu arada Kemal, Nobre ve Deniz de tedavilerine devam ettiler. 

Havuzda eğlence 

Sarı - Lacivertli oyuncular Siegen maçının yorgunluğunu havuzda attılar. Daum sabah oyuncuları yapay dalgalı havuza götürerek, istedikleri kadar eğlenmelerini sağladı. Mediterranian Swimming Klup'da gönüllerince eğlenen futbolcular, sauna, masaj ve diğer etkinliklerden de yararlanıp, günü gün ettiler. Bu arada Sarı - Lacivertliler akşam da Köln Başkonsolosu Sertaç Sönmezay'ın mangal partisine katıldı. Partide Daum'a bir de plaket verildi. 

Kemal kalıyor 

MİLLİ futbolcu, tedavi olup, lige yetişmek için Almanya'da kalacak. Köln Sağlık Kulübü'nde tedavi olmayı sürdürecek Kemal, daha sonra Türkiye'ye gelecek. Bu arada Sarı - Lacivertli oyuncularından birçoğu da, Almanya kampının bitiminde Daum'dan izin alarak, bu ülkede kalacak. Alman hoca da, tatili nedeniyle Türkiye'ye iki gün geç gelecek. 

Sabah maçı 

SARI-Lacivertli takım, Almanya kampının en ciddi maçını bugün oynayacak. FC Köln'ün sezon açılışı nedeniyle saat 12.00'da sahaya çıkacak olan Fenerbahçe'de Daum, futbolcularından bu maç için motivasyon istedi. Sarı-Lacivertliler yarın Türkiye'ye dönecek. Ayrıca karşılaşmayı Show TV naklen yayınlayacak. 

Alex'in finali 

AMERİKA Kupası finalinde bugün Alex'in de forma giyeceği Brezilya, Arjantin ile karşı karşıya gelecek. TSİ 23.00'te oynayacak maçı MTV naklen yayınlayacak. Fenerbahçeli Alex, bu karşılaşmada gol atarsa kariyerindeki 200. golüne ulaşacak. Arjantin Milli Takımı'nın kalesini, Fenerbahçe'nin gündeminde bulunan bir diğer isim Cavallero'yu koruyacak. 


</TEXT>
</DOC>
