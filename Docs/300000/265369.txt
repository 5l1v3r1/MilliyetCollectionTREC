<DOC>
<DOCNO> 265369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/ekonomi/eko13.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Noter çekilişiyle iş garantili eğitim 
</HEADLINE>
<TEXT>



Türkiye İş Kurumu İŞKUR , işsizliğin yoğun olduğu dönemlerde istihdam garantili "Toplum Yararına Çalışma Programları" düzenleyecek. Kurum, programlara talebin fazla olması durumunda, katılacaklar için noter huzurunda çekiliş düzenleyecek. İŞKUR'un "İşgücü Yetiştirme ve Geliştirme Yönetmeliği" Resmi Gazete'de yayımlanarak yürürlüğe girdi. Yönetmeliğe göre, işsizlerin kısa süreli istihdam ve eğitimini sağlamak amacıyla düzenlenecek Toplum Yararına Çalışma Programları'na TYÇP katılacak kayıtlı işsizlerde "19 yaşından gün almış olmak, emekli, dul, malul aylığı almamak ve daha önce düzenlenen TYÇP'lere katılmamış olmak" koşulları aranacak. İŞKUR, TYÇP için eğitim, öğretim kurumları, özel işyerleri, meslek kuruluşları, kamu kurum ve kuruluşlarıyla işbirliği yapacak. 


</TEXT>
</DOC>
