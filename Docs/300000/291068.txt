<DOC>
<DOCNO> 291068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun50.html </URL>
<DATE> 2004/11/22/ </DATE>
<TIME> 21.32 </TIME>
<AUTHOR>  </AUTHOR>
<HEADLINE>
Baba Bush'u Ekvator'a götürecek uçak düştü 3 ölü... 
</HEADLINE>
<TEXT>

     ABD'nin eski başkanlarından George H. W. Bush'u, gelecek günlerde Ekvador'da düzenlenecek bir konferansa götürmesi planlanan özel jet uçağı, Teksas eyaletinin Houston kenti yakınlarında düştü. Olayda, uçağın üç kişilik mürettebatından kurtulan olmadı. 
     Federal Havacılık İdaresi Sözcüsü Roland Herwig'in verdiği bilgiye göre, Gulfstream tipi uçak, Houston'un Hobby havalimanı yakınlarında, yerel saatle sabah saatlerinde yere çakıldı. Uçağın düşme nedeni henüz belirlenemezken, olay sırasında havanın çok sisli olduğu belirtildi. 
     Ekvador'un başkenti Quito'da düzenlenecek konferansın yöneticileri, uçağın düşmesi üzerine eski başkan Bush'un, gezisini iptal ettiğini bildirdiler. Şimdiki Başkan George W. Bush'un babası olan eski başkan Bush, Houston kentinde oturuyor. 
     
</TEXT>
</DOC>
