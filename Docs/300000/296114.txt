<DOC>
<DOCNO> 296114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/spor/spo04.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derelioğlu rahat 
</HEADLINE>
<TEXT>


Trabzonspor'da takımın başına geçen tecrübeli antrenör, emanetçi olmadığını, ancak her türlü karara da saygı göstereceğini söyledi 


'Herkes geçici' 
BORDO - Mavili kulüpte Ziya Doğan'ın yerine göreve getirilen İhsan Derelioğlu, kendisi için takımın başında olduğu sürenin değil, ne yapması gerektiğinin önemli olduğunu söyledi. Derelioğlu, "3-5 yıllık sözleşme yapanlar da 15 gün sonra görevi bırakabiliyor. Teknik adamlığımda emanetçi değilim ama bulunduğum görevlerde herkes geçici sayılabilir" diye konuştu. 

'Güneş tam isabet' 
ŞENOL Güneş'in doğru bir tespit olduğunu da vurgulayan Derelioğlu, şöyle devam etti "Şenol Güneş'le birlikte oynadım. Antrenörlüğe de yanında başladım. Bende emeği var. Uzun yıllar yardımcılığını yaptım. Onun adından neden rahatsız olayım. Her karara saygılıyım. 10 yıldır antrenörlük yapıyorum. Kendime de güveniyorum". 

Anketten Yılmaz çıktı 

TRABZONSPOR Taraftarlar Birliği ve Üniversiteli Trabzonsporlular Derneği'nin, "Kimi başkan görmek istiyorsunuz " anketinde oyların yüzde 32.2'sini alan Onursal Başkan Mehmet Ali Yılmaz ilk sırada yer aldı. 14 bin 270 kişinin oy kullandığı ankette Haluk Ulusoy'a yüzde 21.7, Bahri Köse'ye 16.9, Ahmet Ağaoğlu'na 15.4, Atay Aktuğ'a 10.1, Erol Tuna'ya da 2.1 oranında oy çıktı. 


</TEXT>
</DOC>
