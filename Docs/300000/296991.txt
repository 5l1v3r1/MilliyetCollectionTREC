<DOC>
<DOCNO> 296991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun13.html </URL>
<DATE> 2004/12/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
ABD, El Baradey'in telefonunu dinlemiş 
</HEADLINE>
<TEXT>

     Amerikan yönetiminin, İran ve Irak konusunda görüş ayrılığına düştüğü Uluslararası Atom Enerjisi Ajansı UAEA Başkanı Muhammed El Baradey'in telefonlarını dinlediği ortaya çıktı. 
     Washington Post gazetesinin haberine göre, Washington, El Baradey'in istifasını sağlayacak kanıt ele geçirmek için UAEA Başkanı'nın İranlı yetkililerle yaptığı konuşmaları dinledi. 
     Gazetenin bu konuşmaların kayıtlarını okuyan üç Amerikalı yetkiliye dayanarak verdiği haberde, bu konuşmalarda El Baradey'in istifası için aleyhinde kullanılabilecek herhangi bir kanıt ele geçmediği belirtildi. 
     El Baradey'in gelecek ay üçüncü kez UAEA başkanlığına seçilmesine karşı çıkan ABD'nin, buna engel olmak için Baradey aleyhine lobi faaliyetleri yürüttüğü kaydediliyor. 
     
</TEXT>
</DOC>
