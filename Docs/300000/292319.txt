<DOC>
<DOCNO> 292319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sondun31.html </URL>
<DATE> 2004/11/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Gözler Barguti'ye çevrildi 
</HEADLINE>
<TEXT>

     Paris'te kısa süre önce ölen Filistin Devlet Başkanı Yaser Arafat'ın yerini alacak kişiyi belirlemek için Filistin'de 9 Ocakta yapılacak Devlet Başkanlığı seçimi öncesi, gözler aday olup olmayacağı merakla beklenen hapisteki El Fetih liderlerinden Mervan Barguti'ye çevrildi. 
     Ber Şeva'daki Nafha hapishanesinde bulunan Barguti'nin 45 yakın çevresi aday olduğunu belirtirken, kendisinden ilerleyen saatlerde resmi açıklama bekleniyor. 
     Filistin Devlet Başkanlığı için adayların başvurma süresi 1 Aralıkta sona eriyor. 
     Filistin kabinesi üyelerinden Kaddura Fares, İsrail Başbakanı Ariel Şaron'un verdiği özel izinle bugün Barguti'yi hapishanede ziyaret etti. Ancak Fares, görüşmeden sonra bir açıklama yapmadı. 
     İsrail Parlamentosu'nun Knesset Arap üyelerinden Cemal Zahalko da bugün Barguti'yi ziyaret etti. Zahalko, ziyaret öncesinde Barguti'nin derhal serbest bırakılmasını da istedi. 
     Barguti'yi ziyareti öncesi İsrail Radyosu'na bir açıklama yapan Fares ise dün FKÖ Devrim Konseyi'nce ''El Fetih hareketinin tek adayı'' olarak oylanan Mahmud Abbas'tan Ebu Mazen Barguti'ye bir mesaj ileteceğini söylemişti. 
     Abbas'ın ''Barguti'den seçimlerde aday olmamasını istediği, aksi halde bunun Filistin oylarını böleceği'' mesajını gönderdiği ifade ediliyor. 
     Fares, dün yaptığı açıklamada da Barguti'nin Filistin mücadelesini temsil eden ''ulusal lider''lerden biri olduğunu belirterek, ne diyeceğinin önemli olduğunu ve alacağı kararı saygıyla karşılayacaklarını kaydetmişti. 
     Barguti'nin yakın arkadaşlarından ve aynı zamanda serbest bırakılması için yürütülen kampanyanın önde gelen isimlerinden Abdürrahman Şomali ise Barguti'nin aday olacağını belirtmişti. 
     Barguti'nin yakınları, hapisteki liderin ''bağımsız'' adaylığı için gereken 5 bin imzayı topladıklarını, ancak henüz Filistin Merkez Seçim Konseyi'ne iletmediklerini bildirdiler. 
     Ancak, aday olması halinde Barguti'nin durumunun ne olacağı da belirsizliğini koruyor. 
     İsrailli 5 kişinin öldürülmesinden sorumlu tutulan ve 15 Nisan 2002'de Ramallah'ta yakalanmasından hemen sonra Haziran ayında Tel Aviv'de yapılan duruşmada ömür boyu hapse mahkum edilen Barguti için, İsrail Cumhurbaşkanı Moşe Katsav, Maariv Gazetesi'ne verdiği mülakatta, başvurup ''özür dilemesi halinde, konuyu tartışacağını'' söylemişti. 
     Barguti ile birlikte, Filistin Devlet Başkanlık seçimi için adı geçen 16 aday bulunduğu bildirildi. 
     
</TEXT>
</DOC>
