<DOC>
<DOCNO> 272923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonspo03.html </URL>
<DATE> 2004/09/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Beşiktaş ve Galatasaray 310. randevuya çıkıyor 
</HEADLINE>
<TEXT>

     Ezeli rakipler Beşiktaş ile Galatasaray, yarın yapacakları Birinci Süper Futbol Ligi maçıyla birlikte 310. kez karşı karşıya gelecek. 
     Taksim Stadı'nda, 22 Ağustos 1924 tarihinde Beşiktaş'ın 2-0 galibiyetiyle başlayan 80 yıllık rekabette, bugüne kadar yapılan 309 maçın 106'sını Galatasaray, 99'unu ise Beşiktaş kazanırken, 104 karşılaşma da beraberlikle sonuçlandı. 
     Sarı-kırmızılıların toplam 434 golüne, siyah-beyazlılar 414 golle karşılık verdi. 
     Beşiktaş ile Galatasaray, 90 kez Birinci Lig, 15 kez Türkiye Kupası, 6 kez Cumhurbaşkanlığı Kupası, 35 kez TSYD Kupası, 47 kez İstanbul Amatör Ligi, 16 kez İstanbul Profesyonel Ligi, 20 kez Milli Küme, 6 kez İstanbul Şilt Kupası, 4 kez Federasyon Kupası, 4 kez Donanma Kupası, 1 kez Atatürk Kupası ve 65 kez de özel maçlarda karşılaştılar. 
     
     LİGDE DE GALATASARAY ÖNDE 
     Beşiktaş ile Galatasaray arasında ligde yapılan 90 karşılaşmada ise genel toplamda olduğu gibi sarı-kırmızılı takımın üstünlüğü bulunuyor. 
     Ezeli rakipler ligde şimdiye dek 90 kez karşı karşıya gelirken, Galatasaray 29, Beşiktaş ise 25 kez sahadan galip ayrıldı. 
     Taraflar 36 maçta da eşitliği bozamazken, ''Cim Bom''un 103 golüne, ''Kara Kartallar'' 94 golle karşılık verdi. 
     İki takım arasında geçen sezon yapılan lig maçlarında ezeli rakipler BJK İnönü Stadı'nda 0-0 berabere kalmış, Atatürk Olimpiyat Stadı'nda ise gülen taraf 2-1'lik skorla Beşiktaş olmuştu. 
     
     ''CİM BOM'' 4 MAÇTIR KAZANAMIYOR 
     Galatasaray, ezeli rakibi Beşiktaş karşısında 4 maçtır galip gelemiyor. 
     Siyah-beyazlı takım karşısında son galibiyetini 9 Mart 2002 tarihinde Ali Sami Yen Stadı'ndaki lig maçında 1-0'lık skorla alan sarı-kırmızılı takım, daha sonra oynadığı 4 maçta ezeli rakibine 3 kez yenilirken, 1 kez berabere kaldı. 
     ''Cim Bom'' son 4 maçta sadece 1 gol atarken, kalesinde 4 gol gördü. 
     
     BEŞİKTAŞ ''DALYA'' PEŞİNDE 
     Ezeli rakibi karşısında şimdiye dek 99 galibiyet alan Beşiktaş, yarınki maçı da kazanması durumunda ''dalya'' diyecek. 
     Siyah-beyazlılar, geride kalan 309 maçta 99 kez sahadan galibiyetle ayrıldı. 
     
</TEXT>
</DOC>
