<DOC>
<DOCNO> 287107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko30.html </URL>
<DATE> 2004/11/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Havayolu şirketleri kar için petrol fiyatlarının düşmesini bekliyor... 
</HEADLINE>
<TEXT>

     Yolcu sayısının 2005'te önemli oranda artmasının beklendiği dünya havayolu sektörü, kar etmek için petrol fiyatlarının gerilemesini bekleyecek. 
     ABD'de 11 Eylül saldırılarıyla ağır yara alan, SARS salgınının güçsüz düşürdüğü, Afganistan ve Irak'taki savaştan etkilenen ve son olarak yüksek petrol fiyatlarının kabus olduğu havayolu taşımacılığının karsızlık problemine çözüm aranıyor. 
     Uluslararası Hava Taşımacılığı Birliği IATA Baş Ekonomisti Brian Pearce, gelecek yıl yolcu sayısında yüzde 5-6 artış beklenmesine rağmen 5 yıl aranın ardından sektörün kar edebilmesi için petrol fiyatlarının 35 dolar seviyelerine gerilemesi gerektiğini söyledi. 
     Son 3 yılın olumsuz şartlarında havayolu şirketlerinin toplam zararının 34 milyar dolara yükseldiğini belirten Pearce, ''Yolcu sayısı artmasına rağmen 2004'ü de yaklaşık 5 milyar dolarlık zararla kapatacağız'' dedi. 
     ''Gelecek yıl ortalama petrol fiyatının 35 dolar olması halinde havayolu şirketleri, 2000'de gerçekleştirdiği 3.7 milyar dolarlık karın 4 yıl ardından 1.16 milyar dolarlık küçük bir kar açıklayabilecekler'' diyen Pearce, petrol fiyatlarının 50 dolar seviyelerinde seyretmesi halende ise sektörün zarar etmekten yine kurtulamayacağını savundu. 
     Pearce, 1988'de havayolu şirketlerinin operasyonel maliyetlerinin yüzde 10'unu oluşturan yakıt harcamalarının bu yıl yüzde 18'e yükseldiğini ifade etti. 
     Yılın ilk 9 ayında, geçen yılın aynı dönemine göre havayolu yolcu taşımacılığında yüzde 17.7'lik artış yaşandığı belirtiliyor. 
     
</TEXT>
</DOC>
