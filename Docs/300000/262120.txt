<DOC>
<DOCNO> 262120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo23.html </URL>
<DATE> 2004/08/10/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Denizlispor, Sercan ile yollarını ayırdı... 
</HEADLINE>
<TEXT>

     Denizlispor, Sercan Güvenışık ile yollarını ayırırken, Özgür'ün transferi konusunda Trabzonspor ile görüşmeler yeniden başladı. 
     Yeşil-siyahlı kulübün profesyonel futbol şubesi başkanı Turgut Dalaman, düzenlediği basın toplantısında, transfer çalışmaları hakkında bilgi verdi. 
     Alınacak ve gönderilecek futbolcularla ilgili kararın teknik direkör Giray Bulak'ın önerileri doğrultusunda verildiğini ifade eden Dalaman, bu konuda Denizlispor'un çıkarlarını gözettiklerini kaydetti. 
     Dalaman, yeni bir yabancı futbolcu transferi için Ömer Rıza'nın Türk vatandaşı olmasını beklediklerini kaydederek, ''Ömer Rıza'nın Türk vatandaşı olması için 2 imza kaldı. Cumhurbaşkanlığı'nca da onaylanırsa, defansta stoper olarak görev yapacak bir Çek futbolcu transfer edeceğiz'' dedi. 
     Bir süredir Trabzonspor'un gündeminde olan Özgür'ün transferine de değinen Dalaman, ''Bordo-mavili takımın yöneticileriyle görüşmelerimiz sürüyor. Trabzonspor, Özgür'e karşılık İbrahim Ege'yi ve yönetimin belirlediği transfer ücretini verirse, bu transfer gerçekleşir. Trabzonspor'un bu konuda karar vermesini bekliyoruz'' diye konuştu. 
     Dalaman, serbest bırakılan Sercan ile ilgili açıklamasında da, ''Kendisi Denizlispor'da oynamak istiyor. Ama takıma daha fazla katkı sağlayamayacağı görüşündeyiz. Bu nedenle kiralık olarak gideceği kulüpten herhangi bedel de istemiyoruz. İstediği takıma gitmesi için kolaylıklar sağlayacağız'' diye konuştu. 
     Futbolculara borçları bulunmadığını, ödemelerin zamanında yapıldığını ve başarıyı engeleyecek tüm etmenleri ortadan kaldırmaya çalıştıklarını vurgulayan Dalaman, sözlerini şöyle tamamladı 
     ''Futbolcularımızın gördüğü sarı ve kırmızı kartlar takımı zor duruma düşürüyor. Bu nedenle takımda kırmızı kart görmenin cezasını 5 milyar lira olarak belirledik. Gaziantepspor maçında kırmızı kart gören Mustafa Keçeli ile bunu uygulamaya başladık. Sarı karta uygulanacak para cezasını ise henüz belirlemedik.'' 
     
</TEXT>
</DOC>
