<DOC>
<DOCNO> 253049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonsiy21.html </URL>
<DATE> 2004/07/05/ </DATE>
<TIME> 20.12 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, 22 üniversitenin rektörünü atadı 
</HEADLINE>
<TEXT>

     Cumhurbaşkanı Ahmet Necdet Sezer, YÖK'ün gösterdiği adaylar arasından 22 üniversitenin rektörünü atadı. 
     Cumhurbaşkanlığı Basın Merkezi'nden yapılan açıklamaya göre, Sezer, Anayasa'nın 130. ve 2547 Sayılı Yüksek Öğretim Yasası'nın 13. maddeleri uyarınca Yüksek Öğretim Kurulu'nun önerdiği adaylar arasından şu atamaları yaptı 
     ''Cumhurbaşkanı Sezer, Akdeniz Üniversitesi Rektörlüğüne Prof. Dr. Mustafa Akaydın'ı, Ankara Üniversitesi Rektörlüğüne Prof. Dr. Nusret Aras'ı yeniden, Atatürk Üniversitesi Rektörlüğüne Prof. Dr. Yaşar Sütbeyaz'ı yeniden, Boğaziçi Üniversitesi Rektörlüğüne Prof. Dr. Ayşe Soysal'ı, Cumhuriyet Üniversitesi Rektörlüğüne Prof. Dr. Mehmet Bakır'ı, Çukurova Üniversitesi Rektörlüğüne Prof. Dr. Alper Akınoğlu'nu, Dicle Üniversitesi Rektörlüğüne Prof. Dr. Fikri Canoruç'u yeniden, Dokuz Eylül Üniversitesi Rektörlüğüne Prof. Dr. Emin Alıcı'yı yeniden, Ege Üniversitesi Rektörlüğüne Prof. Dr. Ülkü Bayındır'ı yeniden, Erciyes Üniversitesi Rektörlüğüne Prof. Dr. Cengiz Utaş'ı, Fırat Üniversitesi Rektörlüğüne Prof. Dr. Mehmet Hamdi Muz'u Gazi Üniversitesi Rektörlüğüne Prof. Dr. Kadri Yamaç'ı, Gaziantep Üniversitesi Rektörlüğüne Prof. Dr. Erhan Ekinci'yi, İnönü Üniversitesi Rektörlüğüne Prof. Dr. Fatih Hilmioğlu'nu yeniden, İstanbul Teknik Üniversitesi Rektörlüğüne Prof. Dr. H. Faruk Karadoğan'ı, Karadeniz Teknik Üniversitesi Rektörlüğüne Prof. Dr. İbrahim Özen'i, Mimar Sinan Güzel Sanatlar Üniversitesi Rektörlüğüne Prof. Dr. İ. Vildan Alptekin'i yeniden, Ondokuz Mayıs Üniversitesi Rektörlüğüne Prof. Dr. R. Ferit Bernay'ı yeniden, Ortadoğu Teknik Üniversitesi Rektörlüğüne Prof. Dr. Ural Akbulut'u yeniden, Trakya Üniversitesi Rektörlüğüne Prof. Dr. Enver Duran'ı, Uludağ Üniversitesi Rektörlüğüne Prof. Dr. M. Abbas Yurtkuran'ı yeniden, Yıldız Teknik Üniversitesi Rektörlüğüne Prof. Dr. E. Durul Ören'i atadı. 
     
     5 ÜNİVERSİTEDEKİ SEÇİMDE İKİNCİ SIRADA YER ALAN ADAYLARI REKTÖRLÜĞE ATADI 

     Cumhurbaşkanı Ahmet Necdet Sezer, aralarında Gazi Üniversitesi'nin de bulunduğu 5 üniversitenin rektörlüklerine, üniversitelerde yapılan seçimlerde ikinci olan adayları atadı. 
     Sezer, 22 üniversite arasından 17'sinde, üniversitelerde yapılan seçimlerde en çok oy alan adayları rektörlüğe atarken, Gazi, Cumhuriyet, Erciyes, Fırat ve Trakya üniversiteleri rektörlüklerine, seçimde ikinci olan adayları seçti. 
     Gazi Üniversitesi'nin önceki rektörü Prof. Dr. Rıza Ayhan, üniversitedeki seçimde bin 64, rektörlüğe getirilen Prof. Dr. Kadri Yamaç ise 366 oy almıştı. 
     Cumhuriyet Üniversitesi'ndeki seçimde Prof. Dr. Faruk Kocacık'a 163, rektörlüğe atanan Prof. Dr. Mehmet Bakır'a ise 115 oy çıkmıştı. 
     Erciyes Üniversitesi'ndeki seçimde önceki rektör Prof. Dr. Ahmet Zeki Yılmaz 284 oy alırken, rektörlüğe atanan Prof. Dr. Cengiz Utaş 239 oyla ikinci olmuştu. 
     Fırat Üniversitesi'nde önceki rektör Prof. Dr. Ahmet Feyzi Bingöl 245 oyla birinci sırada yer alırken, 159 oyla ikinci olan Prof. Dr. Mehmet Hamdi Muz rektörlüğe atandı. 
     Trakya Üniversitesi'ndeki rektörlük yarışında ise Prof. Dr. Levent Alimgil 126, rektörlüğe atanan Prof. Dr. Enver Duran 109 oy almışlardı. 
     YÖK, üniversitedeki seçimlerde ilk üç sırada yer alan aday adaylarını, sıralarını değiştirmeden Cumhurbaşkanı Sezer'e aday olarak sunmuştu. 
     
</TEXT>
</DOC>
