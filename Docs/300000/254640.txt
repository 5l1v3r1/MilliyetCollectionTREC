<DOC>
<DOCNO> 254640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sontur21.html </URL>
<DATE> 2004/07/11/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Erdoğan kızının nikahı öncesi basına poz verdi... 
</HEADLINE>
<TEXT>

     Başbakan Recep Tayyip Erdoğan'ın kızı Esra ile Berat Albayrak'ın İstanbul'da yapılan nikah törenine, çok sayıda yerli ve yabancı davetli katıldı. 
     A.A muhabirlerinin izlenimlerine göre, nikah töreninin gerçekleştirildiği Lütfi Kırdar Uluslararası Kongre ve Sergi Sarayı'na ulaşan yollar, ''NATO İstanbul Zirvesi'' sırasında kullanılan bariyerlerle kapatıldı. 
     Bölgede güvenliği sağlamak amacıyla 3 bini aşkın polis görev yaparken, 50'ye yakın keskin nişancı da hakim noktalarda nöbet tuttu. Ayrıca, bir polis helikopteri havadan bölgeyi denetledi. 
     Kongre ve Sergi Sarayı yakınında, GSM şebekelerini engelleyici sistem kullanıldı. 
     Başbakan Erdoğan, eşi Emine Erdoğan ile birlikte saat 15.30'da Üsküdar'daki konutundan çıkarak, nikah töreninin yapılacağı Lütfi Kırdar Uluslararası Kongre ve Sergi Sarayı'na hareket etti. Erdoğan ve eşi, saat 15.45 sıralarında Lütfi Kırdar Kongre ve Sergi Sarayı Rumeli Salonu'nun arka kapısından giriş yaptı. 
     Davetliler ise salona saat 14.30'dan itibaren alınmaya başlandı. 
     Rumeli Salonu'na bakan cadde ile üst kısımdaki Harbiye girişi trafiğe kapatılırken, davetliler Nişantaşı, Harbiye ve salon girişinde üst araması yapıldıktan sonra içeri alındı. 
     Nikaha katılmak için gelen Nil Demirkazık, basın mensuplarının sorusu üzerine, davetiyeyi bir gazeteden temin ettiğini kaydederek, ''geline, maddi değeri yüksek antika bir armudiye armut biçiminde nazarlık olarak takılan altın hediye edeceğini'' söyledi. 
     
     AİLE FOTOĞRAFI 
     Basın mensupları, nikah törenine gelen davetlileri Rumeli Salonu'nun karşısında oluşturulan platformdan takip etti. 
     Nikah töreninin fotoğrafları Başbakan Erdoğan'ın iki özel fotoğrafçısı, görüntüleri de özel bir şirket tarafından çekildi. 
     Bu arada, Rumeli Salonu'nun arka giriş kısmında ilk önce aile fotoğrafı çekildi. Fotoğrafta, gelin Esra Erdoğan, damat Berat Albayrak, Başbakan Recep Tayyip Erdoğan, eşi Emine Erdoğan, kızı Sümeyye, Bilal ve Reyyan Erdoğan çifti, oğlu Ahmet Burak Erdoğan, damadın babası Sadık Albayrak ve annesi Kıymet Albayrak ile diğer aile üyeleri yer aldı. 
     Görüntü alınmasının ardından, basın mensupları, polis eşliğinde Rumeli Salonu'nun arka girişine götürüldü. 
     Gelin Esra Erdoğan ve damat Berat Albayrak, burada ilk önce foto muhabirlerine, daha sonra da kameramanlara poz verdi. 
     Genç çift, poz verirken basın mensuplarının isteği üzerine el salladı. 
     Bu sırada bir gazetecinin ''Çok kısa duygularınızı alabilir miyiz '' sorusunu ise Esra Erdoğan ve Berat Albayrak, gülerek yanıtsız bıraktı. 
     Nikah törenini, 3'ü Yunanistan'dan olmak üzere çok sayıda gazeteci takip etti. 
     
     ÇOCUK VAKFI'NA BAĞIŞ 
     Öte yandan, Çocuk Vakfı Başkanı Mustafa Ruhi Şirin, nikahın davetiyelerinde ''vakfa bağışta bulunulması'' çağrısı dolayısıyla şu ana kadar 17 milyar 810 milyon liralık bağış yapıldığını belirterek, ''rakamın önemli olmadığını ve genç çiftin çocukları düşünmesinin bile kendilerini duygulandırdığını'' söyledi. 
     Şirin, bu nedenle genç çifte, ünlü ressam Osman Kehri'nin İstanbul'u konu alan bir tablosunu düğün hediyesi olarak vereceklerini bildirdi. 
     
</TEXT>
</DOC>
