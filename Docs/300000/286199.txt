<DOC>
<DOCNO> 286199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonyas10.html </URL>
<DATE> 2004/11/04/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Bir müzik türü yasaklanabilir mi 
</HEADLINE>
<TEXT>

     BBC 

Bir müzik türü, radyolarda çalınması çok tehlikeli olduğu gerekçesiyle yasaklanabilir mi Bu sorunun yanıtı, Meksika'nın bazı bölgelerindeki yetkililere göre Evet. 
     BBC'den Chris Summers ve Dominic Bailey'in haberine göre, zaten bu nedenle de, radyo istasyonlarını ,"narco corridos" kültürünü tamamen dışlamaya zorluyorlar. 
     Bu yetkililere göre "narco corridos", uyuşturucu ve çete üyesi olmaya özendiriyor. 
     Halk şarkısı olarak da adlandırılabilecek olan corrido müziği, özellikle ülkenin kuzeyinde, en az 100 senedir varolan bir Meksika geleneği... 
     Polka ve vals tarzındaki şarkılara, akordeon ve mızıka ile eşlik ediliyor. 
     1910 ile 1917 yılları arasında gerçekleşen Meksika Devrimi, Panço Villa ve Emiliano Zapata gibi efsanevi kişiler hakkında yüzlerce corridos şarkısının türemesine neden oldu. 
     Ancak son 30 yılda, en fazla narco corridos türünde ilerleme kaydedildi, bu şarkılarda da uyuşturucu satıcılarının yaşamları anlatılıyor. 
     Hakkında şarkı yazılanlardan Arellano- Feliz biraderler örneğin, sınır kasabası Tijuana'da bir uyuşturucu kartelini yönetiyor. 
     En büyük rakipleri, Amado Carrillo Fuentes de Ciudad Juarez bölgesnde faaliyet gösteriyor. 
     
     Ismarlama şarkılar 
     Narco corridos kültürü üzerine bir kitabı bulunan eski bir blues gitaristi Elijah Wald, BBC'ye yaptığı açıklamada, uyuşturucu piyasasına giren bir kişinin, ilk yapması gereken işin, kendisi hakkında bir corrido yazacak birini kiralamak olduğunu söyledi. 
     Wald, piyasadaki ilişkileri anlatırken, "Bir seferinde corrido yazan biri ile görüşmüştüm. ABD'ye kaçak yollarla girmek istiyordu. Bu işi yapanlar normalde 1500 dolar talep ediyor ama corrido yazarak ülkeye girişini bedavaya getirmişti" diyor. 
     Göçmen öyküleri de, corridoslar arasında en sevilenlerinden. 
     Örneğin, Tres Veces Mojado Üç defa göçmen adlı corrido, filme bile çekilmiş. Meksikalı kaçak tarla işçilerini anlatıyor. 
     Wald, çoğu narco corrido yazarının uyuşturucu patronlarına ısmarlama şarkı yazmayı reddettiğini söylüyor, ancak ekliyor 
     "En bilinen yazarlardan Reynaldo Martinez'e ısmarlama şarkı sözü yazıp yazmadığını sordum. Bana, 'Hayır' dedi, 'Ama bazen yazdığım şarkıyı beğenen biri, bir Land Rover hediye edebiliyor." ABD'de Meksika yerel müziğinin kapladığı pazarın değeri, yılda 300 milyon doları buluyor. 
     Los Angeles merkezli Fonovisa müzik şirketinden Mariluz Gonzalez, corrido'ların sadece bir hikaye anlattığını, uyuşturucu satıcılığını teşvik etmediğini söylüyor. 
     Ancak görünen o ki, halkın ve yapım şirketlerinin yaklaşımı, Meksikalı yetkilileri ikna etmeye yeterli değil. Amerikan Federal İletişim Bürosu da ABD'de İspanyolca yayın yapan bazı radyo istasyonlarına karşı harekete geçmeye hazırlanıyor. 
     Konuşma özgürlüğü yasası nedeniyle şarkıları yasaklamak için karar alamayan Meksika Senatosu da, eyaletlere narco corridos'u yasaklamaları uyarısında bulundu. 
     2001'den bu yana, bazı Meksika eyaletleri narco corridos'un gönüllü olarak yasaklanması için radyo istasyonları ile görüşmelerde bulunuyor. 
     
</TEXT>
</DOC>
