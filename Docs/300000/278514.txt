<DOC>
<DOCNO> 278514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur63.html </URL>
<DATE> 2004/10/08/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
84 yaşındaki Ahmet Dede, karısını av tüfeğiyle rehin aldı .. 
</HEADLINE>
<TEXT>

     Manisa'da, karısını av tüfeğiyle rehin alan 84 yaşındaki Ahmet D., polisin çabası sonucu ikna edilerek, etkisiz hale getirildi. 
     Alınan bilgiye göre, Ege Mahallesi'nde yaşayan Ahmet D.'nin, 8 yıl önce 4. evliliğini yaptığı Emine D.'ye evinin balkonunda av tüfeği doğrulttuğunu gören komşuları polise haber verdi. 
     Olay yerine gelen polis ekiplerinin tüm çabasına rağmen Ahmet D., karısına doğrulttuğu tüfeği indirmedi. 
     Bunun üzerine eve gelen Asayişten Sorumlu İl Emniyet Müdür Yardımcısı Fikri Özsoy, Ahmet D.'den sakin olmasını istedi. Özsoy'un yaklaşık yarım saat süren konuşmasının ardından ikna olan Ahmet D., elindeki av tüfeğini polislere verdi. 
     Dakikalarca ölüm korkusu yaşayan Emine D. ise, olayın şokunu üzerinden atamadı. Emine D., ''Kocamın davranışları son günlerde değişmeye başlamıştı. Her şeye kızıyor ve bağırıyordu. Alınganlığı ve şüpheciliği artmıştı. Beni neden öldürmek istediğini anlamış değilim. Psikolojik tedavi görmesi lazım'' dedi. 
     Gözaltına alınan Ahmet D., ifadesi alınmak üzere karakola götürüldü. 
     
</TEXT>
</DOC>
