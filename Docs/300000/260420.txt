<DOC>
<DOCNO> 260420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/yasam/yas08.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem fırtınası 
</HEADLINE>
<TEXT>


MUSTAFA SARIİPEK, YAŞAR ANTER Muğla DHA 

Ege, depremlerle beşik gibi sallandı. Muğla, Kütahya ve Aydın'da, 24 saatte toplam 41 deprem meydana geldi. Muğla'da önceki gece 23.29'la dün 18.58 saatleri arasında 39 sarsıntı oldu. Güllük Körfezi'nde saat 08.33'te 4.3, Gökova Körfezi'nde ise 16.11'de 5.0 büyüklüğünde 2 deprem kaydedildi. Büyüklükleri 3.0 - 4.3 arasında değişen, Datça'da 7, Milas'ta 4, Gökova Körfezi'nde 23, Bodrum'da 2, Bayır'da da bir sarsıntı daha yaşandı. 
Bodrum'un Turgutreis, Torba, Gündoğan, Yalıkavak'la Milas'ın Ören ve Ula'nın Akyaka beldeleri depremi en çok hisseden bölgeler oldu. Şaşkınlık yaşayan turistler rehberlerinden bilgi almaya çalıştı. Türkler ise turistlere göre nispeten soğukkanlı davrandı. Aydın'ın Germencik ilçesinde saat 12.48'de 3.7, Kütahya'nın Tavşanlı ilçesinde de 3.0 büyüklüğünde depremler oldu. 

Büyük sarsıntı habercisi değil 

Prof. Dr. Niyazi Türkelli "Gökova Körfezi'nde Ula - Ören fay zonu var. Bu fay üzerinde küçük boyutlarda kırılmalar var. Fay zonu, uzunluğu itibariyle büyük bir deprem üretme potansiyeline sahip gözükmüyor. Öngörümüz 5.0 - 5.5 büyüklüğünde deprem potansiyeline sahip olabileceği yönünde. Ama bu kesin olacak anlamına gelmiyor." 


</TEXT>
</DOC>
