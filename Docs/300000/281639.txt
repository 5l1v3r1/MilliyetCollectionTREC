<DOC>
<DOCNO> 281639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sontur29.html </URL>
<DATE> 2004/10/19/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Gökova Körfezi'nde dev vatoz balığı yakalandı .. 
</HEADLINE>
<TEXT>

     Gökova Körfezi'nde 400 kilogram ağırlığında vatoz balığı yakalandı. 
     Muğla'da balıkçılık yapan ve Gökova Körfezi'ne arkadaşları ile balık avlamaya giden Değer Çınar, ağlarına 400 kilogram ağırlığında vatoz balığı takıldığını söyledi. 
     Çınar, güçlükle karaya çıkardıkları balığı araçla kendisine ait balıkçı dükkanına getirdiğini ifade etti. 
     Çınar, ''Üç arkadaşım ile Gökova Körfezi'nde balığa çıktık. Gece Sedir Adası açıklarında ağlarımıza büyük bir balığın takıldığını gördük. İlk başta ne olduğunu anlayamadık. Ağlara takılan balığın büyük bir vatoz balığı olduğunu görünce çok şaşırdık'' dedi. 
     Vatoz balığını perşembe günü Japonya'ya göndereceklerini anlatan Çınar, ''Bu balığın eti daha çok Japonya'da yeniliyor. 1 kilogramı 10 Euroya satılıyor. O yüzden balığı Japonya'ya göndermeye karar verdik. Daha önce de böyle büyük bir vatoz balığı yakalamıştık. Ama ilk kez bu kadar büyüğünü gördüm'' diye konuştu. 
     Bu arada, vatandaşlar, balığı görmek için Değer Çınar'ın balıkçı dükkanına akın etti. 

     
</TEXT>
</DOC>
