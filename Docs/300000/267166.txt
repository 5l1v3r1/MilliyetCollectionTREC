<DOC>
<DOCNO> 267166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonspo07.html </URL>
<DATE> 2004/08/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Del Bosque Sezona ister istemez handikapla başladık 
</HEADLINE>
<TEXT>

     Beşiktaş Teknik Direktörü Vicente Del Bosque, Gaziantepspor ile İzmit İsmetpaşa Stadı'nda seyircilerinin önünde yarın yapacakları ilk lig maçının kendileri için çok önemli olduğunu, BJK İnönü Stadı'na dönecekleri günü merakla beklediklerini söyledi. 
     BJK Nevzat Demir Tesisleri'nde düzenlediği basın toplantısında yarınki Gaziantepspor maçı öncesi takımla ilgili bilgiler vererek basın mensuplarının sorularını yanıtlayan İspanyol teknik adam, deplasmanda yaptıkları maçlar nedeniyle sezona ister istemez bir handikapla başladıklarını belirterek, ''Malatyaspor, Gençlerbirliği ve Denizlispor maçlarında ambiyans bizim için çok iyi değildi. Çünkü seyircimiz yoktu. Ancak şu andaki puanımızın bahanesi de bu olmamalı'' diye konuştu. 
     BJK İnönü Stadı'ndaki çalışmaların son aşamasına geldiğini belirten Del Bosque, ''Biz ve taraftarımız kendi sahamıza döneceğimiz günü bekliyoruz'' dedi. 
     
     ''GAZİANTEPSPOR'UN BİZLERİ ŞAŞIRTMAMASI LAZIM'' 
     Gaziantepspor'un lige iyi bir başlangıç yaptığını kaydeden Del Bosque, yarınki maç öncesi rakipleriyle ilgili gerekli bütün bilgiye sahip olduklarını ifade etti. 
     İspanyol çalıştırıcı, ''Gaziantepspor başlangıcı çok iyi yaptı ve biz de bunu direkt olarak izleyebildik. Bizleri şaşırtmamaları lazım, çünkü onlar hakkında oldukça bilgiliyiz. Takım olarak veya kişisel olarak oldukça bilgiliyiz'' diye konuştu. 
     
     ''DEVRİM DÜŞÜNMÜYORUM'' 
     Ligdeki ilk 3 maçta Ronaldo'nun hatalar yaptığı ve bu oyuncunun yerine Çağdaş'ı düşünüp düşünmediğiyle ilgili bir soru üzerine Del Bosque, şu an için takımda devrim yapacak değişiklikler düşünmediğini söyledi. 
     Ronaldo'nun çok tecrübeli ve oynaması garanti bir futbolcu olduğunu kaydeden İspanyol teknik adam, ''Çağdaş da güçlü olabilecek bir isim. Ben değişim ve gelişmelere inanıyorum. Ancak şu an takımda devrim yapacak değişiklikler düşünmüyorum. Geçmişte burada olan futbolculara saygı duymak lazım. Tabii ki bunun yanında yeni gelen gençlere de saygılı olmamız gerekiyor'' dedi. 
     
     ''MARATON KOŞUCUSUYUM'' 
     Del Bosque, ligin ilk 3 haftasında henüz galibiyetle tanışamamasının, üzerinde kazanamama stresi yaratıp yaratmadığı konusundaki bir soru üzerine de günlük kazançlar peşinde olmadığını vurgulayarak, kendisini bir maraton koşucusuna benzetti. Del Bosque, şöyle devam etti 
     ''Futbolda her şey çok ani olabiliyor. Kazanamayınca moral bozuklukları yaşanabiliyor. Belki de benim iyi taraftarımdan biri kendi işimde maraton koşar gibi olmam. Günlük olarak düşünemeyiz. Bugün kazanmazsak bu ölüm kalım meselesi, bugünü kazanalım şeklinde düşüncemiz olmamalı. Bugüne kadar yaptığım bütün işlerimde oldukça uzun süreler çalıştım. Bu nedenle kendimi maraton koşucusu tarzında bir kişi olarak görüyorum.'' 
     
     KALECİLERİN DURUMU 
     Kaleci Murat'ın ligin ilk 3 haftasında büyük hatalar yaptığına inanmadığını belirten Del Bosque, Murat'a da Cordoba'ya da güvendiğini söyledi. 
     Cordoba'nın bileğindeki sakatlığın geçtiğini belirten İspanyol çalıştırıcı, ''İkisine de güveniyorum. Murat iyi bir sezonun ardından Beşiktaş'a transfer edildi. Hangisi oynarsa oynasın güvenim var'' dedi. 
     
     JUANFRAN'IN DURUMU 
     İspanyol teknik adam, sakatlığı nedeniyle yarınki maçta forma giyemeyecek Juanfran'ın adaptasyon sürecinin ardından en iyi şekilde Beşiktaş'a uyum sağlayacağına inandığını kaydetti. 
     Del Bosque, İspanyol futbolcunun, henüz siyah-beyazlı ekipte görevini tam olarak yerine getiremediği için üzüntülü olduğunu vurgulayarak ''O burada olmaktan dolayı değil, görevini yapamadığı için üzgün. Türkiye'ye gelmek için çok istekliydi. Bunu anlayışla karşılamak lazım. Çünkü, farklı bir ülke ve takıma geldi. Yeni görevinde adaptasyon süresi olacak. Bunu da kesinlikle atlatacaktır'' şeklinde konuştu. 
     Sergen konusunda da her zaman bir açıklama yapması gerekmediğini belirten Del Bosque, ''Beğendiğimiz bir oyuncu. Yarın durumu iyiyse oynayacaktır. Sadece yarın değil, önünde oynamak için uzun bir süre var. Şu anki durumuna gelmesinden dolayı mutluyum'' dedi. 
     Genç futbolcu İbrahim Akın'a da övgüde bulunan İspanyol çalıştırıcı, ''Çok iyi bir yetenek. Solda da oynar, forvette de. Ona şu anda yardım etmemiz ve önünü açmamız lazım. İleride çok büyük bir oyuncu olacak. Ondan büyük beklentiler içindeyiz'' diye konuştu Vicente Del Bosque, sakatlıkları bulunan Tayfun, Juanfran ve Tayfur dışında 23 futbolcunun Gaziantepspor maçı için tesislerde kampta olduğunu sözlerine ekledi. 
     
</TEXT>
</DOC>
