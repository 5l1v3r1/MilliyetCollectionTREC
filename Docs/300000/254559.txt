<DOC>
<DOCNO> 254559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sondun13.html </URL>
<DATE> 2004/07/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Portekiz'de pazar ayinleri plaja taşınıyor... 
</HEADLINE>
<TEXT>

     Portekiz'de bir piskopos, ağustos ayı boyunca pazar ayinlerini ülkenin bazı kalabalık plajlarında yapmaya hazırlanıyor. 
     Expresso gazetesine demeç veren Aveiro Piskoposu Antonio Marcelino, ''Tatil boş zaman geçirmek değildir. Boş zamanlar, ancak insanın kendini zenginleştirmesine imkan tanıyorsa anlamlıdır'' dedi. 
     Piskopos, ''Plajlarda yapılacak ayinler, katılacak kişilere huzur verecek ve hayat hakkında daha dingin düşünmelerine yardım edecek'' ifadesini kullandı. 
     Piskopos Marcelino, plajlara taşımaya niyetlendiği ayinlerin, başkent Lizbon'un 250 kilometre kuzeyinde bulunan Aveiro'nun 4 plajında ve aynı bölgede bulunan bir termal kaplıcada yapılacağını açıkladı. 
     Vatikan'ın kadınların da üst düzey din görevlerine getirilebilme ihtimalini değerlendirmesini isteyen Marcelino, Portekiz Katolik Kilisesi'nin en liberal görüşlü din adamlarından biri olarak kabul ediliyor. 
     
</TEXT>
</DOC>
