<DOC>
<DOCNO> 282269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur40.html </URL>
<DATE> 2004/10/21/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Müdüre faul yapan öğretmen görevine iade edildi .. 
</HEADLINE>
<TEXT>

     Kilis'in Musabeyli İlçesi'nde İlçe Milli Eğitim Müdür Vekili Yılmaz Polat'a, halı sahadaki futbol maçında faul yaptığı iddiasıyla hakkında soruşturma açılan ve Kaymakam tarafından açığa alınan Öğretmen Cüneyt Hasırcı, görevine iade edildi. 
     Alınan bilgiye göre, görev yaptığı Musabeyli Yatılı Bölge Okulu'na gidişinde öğrencileri tarafından karşılanan Öğretmen Hasırcı, kimseyle bir husumeti veya kavgası olmadığını, İlçe Milli Eğitim Müdür Vekili Yılmaz Polat'la halı sahada futbol maçı yaparken olayın meydana geldiğini söyledi. Hasırcı, şu anda sadece öğrencileriyle ilgilenmek istediğini kaydetti. 
     Kilis'in Musabeyli İlçesi'nde 9 Ekim'de, ilçede bir grup öğretmenin kendi aralarında halı sahada yaptığı futbol maçında, Öğretmen Cüneyt Hasırcı'nın, rakip takımdaki İlçe Milli Eğitim Müdür Vekili Yılmaz Polat'a faul yaptığı, Polat topu almak isterken, kasten ayaklarına vurduğunu öne sürdüğü Cüneyt Hasırcı ile tartışarak sahayı terk ettiği belirtilmişti. 
     Daha sonra tutanak hazırlatan Polat, Hasırcı'nın görevden alınması istemiyle Kaymakamlığa başvurmuş, Kaymakam Ali Arslantaş da Polat'ın başvurusu üzerine Cüneyt Hasırcı'yı açığa almıştı. 
     Musabeyli Kaymakamı Ali Arslantaş, Öğretmen Hasırcı'nın, İlçe Milli Eğitim Müdür Vekili Yılmaz Polat'a, ''eşi hakkında disiplin soruşturması yürüttüğü için husumet beslediği ve futbol maçını fırsat bilerek fiili saldırıda ve hakarette bulunduğu kanaatine vardıklarını, bu nedenle açığa aldıklarını'' söylemişti. 
     
</TEXT>
</DOC>
