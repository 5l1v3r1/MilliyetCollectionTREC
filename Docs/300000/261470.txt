<DOC>
<DOCNO> 261470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/guncel/gun06.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TCDD tazminat için 'pazarlık' yapacak 
</HEADLINE>
<TEXT>


Pamukova'daki tren faciasında ölen 38 yolcunun mirasçılarını tespit eden TCDD, her yolcuya farklı bir tazminat ödeyecek... 


TCDD, Pamukova'da hızlandırılmış trenin raydan çıkmasıyla yaşanan faciadan sonra gündeme gelen tazminat sorununu, yaralılar ve hayatını kaybeden yolcuların yakınlarıyla masaya oturarak çözecek. Kazada ölen 38 yolcunun mirasçılarını tespit eden kurum, her yolcu için farklı bir rakam saptadıktan sonra masaya oturacak. 

Henüz dava açılmadı 
TCCD yetkilileri kazanın ardından henüz kuruma açılan tazminat davası olmadığını bildirdi. Tazminatla ilgili çalışmayı yürütmek üzere bir komisyon oluşturan TCDD, ilk olarak hayatını kaybeden yolcuların mirasçılarını belirleyerek temasa geçti. Buna göre, ödenecek miktar ve ödeme şekli kazada zarar görenlerin yaşı, gelir durumu, iş gücü kaybı ve mirasçı sayısı göz önünde bulundurularak her yolcu için tek tek hesaplanacak. 
Ödenecek miktarı yeterli bulmayarak kabul etmeyen yolcular mahkemeye başvurabilecek. Kazada TCDD'nin hiçbir suçu olmadığı tespit edilse bile, mahkemeler "kusursuz sorumluluk" ilkesine dayanarak kurumun tazminat ödemesine hükmedebilecek. 

Sabit rakam yok 
TCDD yetkilileri, "Amacımız tazminat sorununu sulh yoluyla çözmek. Ödenecek sabit rakam yok. Herkesi tek tek inceleyecğiz. Belirlediğimiz rakamı kabul etmeyebilirler. O zaman mahkemenin belirlediği rakamı öderiz. Ama bizim hesaplamalarımız zaten mahkemenin tespitiyle aynı sonucu doğuracak şekilde yapılıyor" dedi. 


</TEXT>
</DOC>
