<DOC>
<DOCNO> 255246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/guncel/axgun02.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'ın vefası çocukları okutacak 
</HEADLINE>
<TEXT>


İstanbul Valisi'nin kaymakam olduğu dönemde okumasını sağladığı çocuk büyüdü, belediye başkanı oldu. Ve şimdi o çocuk, okul yaptırıyor 

GÜRKAN AKGÜNEŞ İstanbul 

Beylikdüzü Belediye Başkanı Vehbi Orakçı, yıllar önce okumasını sağlayan İstanbul Valisi Muammer Güler'e vefa borcunu beldesinde yaptıracağı okulla ödeyecek. Okul inşaatı için 1 trilyon 200 milyar lira bağışlayan Orakçı, yapılacak okula da Güler'in isiminin verileceğini söyledi. 
Orakçı ve Güler'in yolları 23 yıl önce Erzurum'un Horasan ilçesinde kesişti. O dönemde ilçe kaymakamı olan Güler, yolda gördüğü Orakçı'nın başını okşayarak, 'Bu çocuk neden okula gitmiyor ' diye sordu. Ve ardından Orakçı'nın yatılı okula gönderilmesini sağladı. 
İstanbul Valiliği'nde dün düzenlenen okul protokolünde Güler ve Orakçı tekrar bir araya geldi. Okul yapımı için 1 trilyon 200 milyar lira bağışlayan Orakçı çok heyecanlı olduğunu belirterek, protokolü Muammer Güler'in onuruna imzaladığını söyledi. 

5 ayrı okul için protokol 
Vali Güler ise, yıllar önce imk nsızlıklar nedeniyle okuyamayan Orakçı'nın, yıllar sonra belediye başkanı olup okul yaptırmasının çok anlamlı olduğunu ifade etti. Eğitime yüzde yüz destek kampanyası çerçevesinde dün toplam 3 trilyon 760 milyara mal olacak 5 ayrı okulun protokol töreni yapıldı. 
Böylece İstanbul'daki okullara 76 derslik daha eklenmiş oldu. 


</TEXT>
</DOC>
