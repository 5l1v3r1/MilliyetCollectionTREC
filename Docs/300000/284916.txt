<DOC>
<DOCNO> 284916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur15.html </URL>
<DATE> 2004/10/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Biri öğrencileri gözetliyor 
</HEADLINE>
<TEXT>

     Teslime TOSUN ANTALYA DHA 

ANTALYA Aksu Anadolu Öğretmen Lisesi'nin yurt binasındaki yatakhane koridorları ve etüdler, kamera ile gözetleniyor. Öğrencilerin birbirleriyle kavga etmesi ve çeşitli hırsızlıkları önleme gerekçesiyle uygulanmaya başlanan kameralı gözetlemeye, Eğitim- Sen Antalya Şubesi tepki gösterdi. 
     Kentin en eski ve ilk yatılı okulu olan Aksu Anadolu Öğretmen Lisesi'nin yurt binasındaki yatakhane koridorları ile etüd odalarına, öğrencilerin birbiriyle kavga etmesi ve çeşitli hırsızlıkları önlemek gerekçesiyle bu eğitim- öğretim yılı başında kamera sistemi yerleştirildi. Erkek öğrencilerin barındığı yurdun kameralarla gözetim altına alınmasına, Eğitim- Sen Antalya Şubesi yetkilileri tepki gösterdi. Yapılan yazılı açıklamada, Aksu Anadolu Öğretmen Lisesi'nde öğrencilerin yatmak ve dinlenmek için kullandığı bölümlerin kendi özelleri olduğu ve bunun özel hayata müdahale olduğu belirtilerek, "Güvenlik gerekçesiyle henüz çocukluktan gençliğe geçiş aşamasındaki bu öğrencilerin özel yaşamlarının gözetim altında olması, pedagojik formasyon almış yöneticilerce nasıl kabul edilebilir Güvenlik gerekçesiyle olsa bile ev ortamı sayılan öğrencinin en rahat etmesi gereken binada gözetleniyor olmanın bilinci, çocukta ne gibi sıkıntılara neden olur düşünülmez mi '' denildi. 
     Bunun çocuk haklarına müdahale olduğunu da savunan Eğitim-Sen üyeleri, "Birleşmiş Milletler Çocuk Hakları Sözleşmesi'nin ruhuna aykırı olan bu uygulamanın derhal durdurulması ve sorumlular hakkında gereken işlemin başlatılması gerekir'' açıklamasında bulundu. 
     Okulda öğrenim gören gençler ise, uygulama hakkında görüş belirtmedi. 
     
</TEXT>
</DOC>
