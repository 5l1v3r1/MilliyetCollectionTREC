<DOC>
<DOCNO> 264429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/soneko42.html </URL>
<DATE> 2004/08/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
MB Petrol fiyatlarındaki artış cari işlemler açığına baskı oluşturur 
</HEADLINE>
<TEXT>

     Merkez Bankası, ham petrol fiyatlarındaki artış eğiliminin önümüzdeki dönemde hem cari işlemler açığı, hem de enflasyon üzerinde baskı oluşturmasının olası görüldüğünü bildirdi. 
     Merkez Bankası Para Politikası Raporuna göre, içinde bulunduğumuz dönemde gerçekleşen maliyet artışlarının 2004 enflasyon hedefinin tehlikeye sokması beklenmiyor. 
     Bununla beraber söz konusu maliyet artışlarının etkilerinin gecikmeli olarak ortaya çıkma riski, iç talebin canlanma eğilimi göstermesi ve hizmet sektöründeki katılıkların devam etmesi gibi nedenler 2005'te fiyat artışlarının çok yakından takip edilmesi gereğini doğuruyor. 
     
     İLK ÇEYREK 
     Rapora göre, 2004'ün ilk çeyreğinde maliyet koşullarının iyileşmesini sağlayan gelişmeler, ikinci çeyrekte göreli olarak tersine bir seyir izledi. 
     Bu dönemde TL'deki değer kaybı ve kamu sektörü özellikle akaryakıt gurubu fiyat artışların enflasyon üzerinde belirleyici oldu. 
     Döviz kurundaki artış eğilimi ve uluslararası petrol fiyatlarındaki yükseliş, akaryakıt ürünlerinin hammadde ithalat fiyatlarının artmasına neden oldu. 
     Bu durumda bütçe hedefleri çerçevesinde vergi kaybının önlemek için fiyat ayarlamaları gereği doğarken, akaryakıt fiyatları ağırlıklı olarak TEFE üzerinde etkili oldu. 
     Ayrıca dış piyasalardaki gelişmelere bağlı olarak çok yüksek artışlar gösteren ana metal sanayi fiyatları da kamu kaynaklı enflasyondaki göreli hızlanmada rol oynadı. 
     
     İKİNCİ ÇEYREK 
     Gıda fiyatlarının istikrarlı seyri TÜFE'de ilk 6 aylık enflasyonun hedefin gerektirdiği düzeyin altında kalmasına katkıda bulundu. 
     Toplam özel tüketim harcamalarında gözlenen yüksek artışa rağmen, 2004 yılının ikinci üç aylık döneminde de tüketici fiyatları üzerinde talep yönlü bir baskı görülmedi. 
     
     ÖZEL TÜKETİM HARCAMALARI 
     Rapora göre, ilk 3 ayda, enflasyondaki düşüş sürecinin ve TL'deki güçlenmenin devam etmesi, ekonomide güvenin artmasına paralel olarak vadelerin uzamasıyla beraber taksitlendirme ve kredi imkanlarının artmasıyla tüketim harcamalarındaki artış hızlanarak devam etti. 
     Veriler, yılın geri kalan döneminde bir iç talep baskısı oluşabileceği izlenimini verirken, detaylı bir incelemede söz konusu tüketim artışının bütün alt gruplar bazında olmayıp büyük ölçüde dayanıklı tüketim mallarıyla sınırlı kaldığını gösteriyor. 
     
     TALEP YÖNÜNDEN ENFLASYONİST BASKI YOK 
     İlk 3 ayda toplam nihai yurtiçi talepte yüksek artış görülmesine rağmen, henüz seviye olarak 2000 yılını yakalayamamış olması, ekonomide talep yönünden belirgin bir enflasyonist baskı olmadığına işaret ediyor. 
     Bununla birlikte uygulanan gelirler politikası ve işgücü verimliliğindeki artışla istihdamın sınırlanması da talep üzerinde sınırlayıcı etki yapıyor. 
     Ayrıca, tüketici kredilerindeki artış, önümüzdeki dönemlerde kredi geri ödemelerinin de artmasını getireceğinden, gelirler ve dolayısıyla harcamalar üzerinde kısıt oluşturacak. 
     
     BÜYÜME 
     Rapora göre, 2004 yılında milli gelir büyüme oranlarının program projeksiyonlarının belirgin bir şekilde üzerinde kalacağı öngörülüyor. 
     Yakalanan yüksek büyüme oranlarının enflasyon baskısı yaratmaması, yılın devamında da yatırım harcamalarının devam etmesi ve verimlilik artışının sürmesi ile mümkün olacak. 
     2004 yılının geri kalan kısmında kamu harcamalarının artış hızının oldukça sınırlı kalması ve büyümenin daha ziyade özel sektör kaynaklı olması bekleniyor. 
     
     DÖVİZ KURLARI 
     Önümüzdeki dönemde de döviz kurlarında aşağı ya da yukarı hareketler yaşanması olası görülürken, yapısal reformların hayata geçirilmesi ve kamu kesimindeki mali disiplinin devam etmesi koşuluyla döviz kurlarındaki dalgalanmaların geçici ve sınırlı olacağı ve fiyatlar üzerinde bir baskı oluşturmayacağı düşünülüyor. 
     Vergi artışları nedeniyle yükselen kamu fiyatları, yılın ilk yarısı itibariyle 2004 enflasyonu için herhangi bir risk unsuru oluşturmuyor. Ancak önümüzdeki dönemde mali disiplini sağlamak için bu tip vergi artışlarına gidilmesi enflasyon hedeflerini riske sokabilecek. 
     Borç stokuna ilişkin göstergeler göreli olarak düzelmekle birlikte borç dinamiklerinde yılın ilk çeyreğine göre önemli bir değişim gözlenmiyor ve hala kırılgan yapısını devam ettiriyor. 
     
     ENFLASYONDA RİSKLER 
     Rapora göre, bu yılın ilk yarısı itibariyle yıl sonu hedefine ulaşabileceği beklentisi giderek güçleniyor. 
     Petrol fiyatlarındaki artışın yakın zamanda tersine dönmeyeceği algılamaları güçlenirken, ham petrol fiyatlarındaki bu artış eğiliminin önümüzdeki dönemde hem cari işlemler açığı, hem enflasyon üzerinde baskı oluşturması olası görülüyor. 
     Yılın ikinci yarısında son dönemde artan faizler ve döviz kuru dalgalanmalarına paralel olarak büyüme hızında iç talep kaynaklı göreli bir yavaşlama gözlenebilecekse de artan yatırım eğilimi ve dış talebin güçlü seyretmesinin bu yavaşlamayı sınırlı kılabileceği tahmin ediliyor. 
     
     CARİ AÇIK 
     Rapor'da, yıl sonu cari açığının geçtiğimiz yıllara oranla yüksek olabileceği tahminine de yer veriliyor. 
     Bunun için önümüzdeki dönemde cari açıktaki gelişmelerin alt kalemleriyle beraber detaylı olarak takip edilmesi mali disiplinin devam ettirilerek iç talebin kontrol altında tutulması gerekiyor. 
     Devresel hareketlerin yarattığı, ekstra vergi gelirlerinin harcamalara kanalize edilmemesi, cari işlemler üzerinde oluşan baskının azalmasına katkıda bulunabilecek. Cari açığın orta vadede büyüme önünde engel yaratmaması ancak yapısal reformların hızlandırılarak finansman kalitesinin daha iyileştirilmesi yoluyla mümkün olabilecek. 
     ABD Merkez Bankası'nın beklenen hızlı bir faiz artırımına gitmesi veya AB müzakere sürecine dair dışsal belirsizliklerin olumsuz sonuçlanması durumunda mali piyasalarda dalgalanmalar olması riski her durumda olasılık dahilinde bulunuyor. 
     Bir önceki yılın aynı aylarında çok düşük enflasyon oranlarının gerçekleşmesinin de etkisiyle önümüzdeki aylarda yıllık enflasyon oranlarının az da olsa yükselmesi olası görülüyor. 
     Rapora göre, enflasyon hedefinin aşılma olasılığının olası bir dışsal şok durumunda bile düşük olduğu görülüyor. 
     İşgücü birim maliyetlerinin 2004 yılı genelinde de enflasyondaki düşüşe katkı sağlamaya devam edeceği öngörülürken, kamu ücret ve gelirle politikalarının enflasyon hedefine uyumlu olarak yürütülmesinin, enflasyonla mücadelenin devamı açısından kritik bir ön koşul olduğunun göz ardı edilmemesi gerekiyor. 
     
     MERKEZ BANKASI FAİZLERİ 
     Ekonomik programın uygulanmasına devam edileceği, yapısal reformlar ve mali disiplinden sapma olmayacağına dair inanç devam etmekle birlikte, enflasyon hedefine ulaşmada Merkez Bankası dışında hala bazı risklerin bulunduğu belirtilen raporda, bu risklerin gerçekleşmesi durumunda Merkez Bankası'nın faiz artırımına gitmesinin söz konusu olabileceği vurgulanıyor. 
     Rapora göre, önümüzdeki dönemde, tüketici kredilerinin artış hızının enflasyon hedefinin tehlikeye düşürmeyecek ve finansal istikrar açısından bir risk yaratmayacak oranda olması bekleniyor. 
     6 aylık konsolide bütçe faiz dışı fazla göstergesi olumlu olmakla birlikte, yılın geriye kalan döneminde bütçe performansının izleyeceği seyir önem taşıyor. 
     Mali disiplinin sürdürülmesi ve bu durumun kalıcı olabilmesi için vergi ve sosyal güvenlik gibi yapısal reformların uygulanmaya konulması önem arz ediyor. 

     
</TEXT>
</DOC>
