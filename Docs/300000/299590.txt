<DOC>
<DOCNO> 299590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur02.html </URL>
<DATE> 2004/12/21/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Antalya'da kötü hava şartları felakete neden oldu 
</HEADLINE>
<TEXT>

     Antalya'nın Kale İlçesi'nde etkili olan şiddetli yağmur nedeniyle seralar su altında kaldı, iki köyü birbirine bağlayan karayolu trafiğe kapandı. 
     Alınan bilgiye göre, Kale İlçesi'ne bağlı Çevreli Köyü'nde sabah saatlerinden bu yana devam eden şiddetli yağmur, ekili ve dikili alanların sular altında kalmasına neden oldu. Köyün güneyinde 300 dönüm sera su altında kaldı. 
     Yetkililer, köydeki yağmur suyunu çeken yeraltı düdeninin tıkanması ve yetersiz kalması nedeniyle yağmur sularının seralara dolduğunu, köyün içinden geçen ve Üçağız köyüne giden karayolunun da trafiğe kapandığını bildirdi. 
     Köy Muhtarı Selahattin Dulluç, AA muhabirine yaptığı açıklamada, ''Sabaha kadar aynı şiddette yağış devam ederse, evlerimizi de su basabilir. Endişeli bekleyiş içerisindeyiz'' dedi. 
     
</TEXT>
</DOC>
