<DOC>
<DOCNO> 266622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo19.html </URL>
<DATE> 2004/08/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Erkekler basketbolda ilk yarı finalist İspanya'yı yenen ABD oldu 
</HEADLINE>
<TEXT>

     28. Yaz Olimpiyat Oyunları'nda erkekler basketbolda yarı finale çıkan ilk takım ABD oldu. 
     Helliniko Spor Salonu'nda yapılan maçta, B Grubu'ndan 4. sırada çıkan ABD, çeyrek finalde eşleştiği A Grubu'nun lideri İspanya'yı nefes kesen mücadelenin sonunda 102-94 yendi. 
     NBA Ligi'nin yıldız isimlerinden Tim Duncan'ın attığı sayılarla maçın hemen başında 5-0 öne geçen ABD, daha önceki maçlarına oranla yüksek dış şut yüzdesiyle oynadı. 
     İlk yarısı 44-43 ABD lehine biten mücadelede, İspanyol Juan Carlos Navarro, 17 sayı atmasına karşın kilit anlarda yaptığı hata ve kaçırdığı sayılarla takımının yenilgisini kolaylaştırdı. 
     76-64 biten 3. periyottan sonra devreye giren ABD'li Stephon Marbury, dışarıdan bulduğu sayılarla farkın açılmasını ve takımının nefes almasını sağladı. 
     İspanya'nın son dakikalarda yaptığı taktik fauller de işe yaramayınca, maç 102-94 ''Rüya Takım'' lehine sonuçlandı ve ABD, erkekler basketbolda yarı finale yükselen ilk ülke oldu. 
     ABD'de, takımının galibiyetinde büyük rol oynayan Stephon Marbury 31 ve Allen Iverson 16 sayı atarken, Tim Duncan 9 sayıda kaldı. 
     İspanya'da ise Pau Gasol 29, Jose Manuel Calderon 19, Juan Carlos Navarro 17 ve Jorge Garbajosa 12 sayıyla oynadı. 
     ABD, yarı final mücadelesinde, bugünkü Yunanistan-Arjantin maçının galibiyle yarın 20.00'de karşılaşacak. 
     
</TEXT>
</DOC>
