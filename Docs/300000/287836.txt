<DOC>
<DOCNO> 287836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur22.html </URL>
<DATE> 2004/11/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tren faciasının makinisti Karabulut'un tahliye talebi reddedildi 
</HEADLINE>
<TEXT>

     Sakarya'nın Pamukova İlçesi'nde 22 Temmuz tarihinde meydana gelen hızlandırılmış tren kazasıyla ilgili davada, makinist Fikret Karabulut'un tahliye talebi reddedildi. 
     Adapazarı 2. Ağır Ceza Mahkemesi'ndeki duruşmaya, tutuklu makinist Fikret Karabulut, daha önceki duruşmada tahliye edilen makinist Recep Sönmez, kazada yaşamını yitiren üniversite öğrencisi İrem Candan'ın babası Alaattin Candan ve makinistlerin çalışma arkadaşları katıldı. 
     Makinistlerin avukatı İsmail Gürses, müvekkili Fikret Karabulut'un 4 aydır tutuklu bulunduğunu belirterek, mağduriyetinin giderilmesi için tahliye edilmesini talep etti. 
     İddia makamı ise delilerin tam olarak toplanmadığı, yargı sürecinin devam ettiği ve Fikret Karabulut'un işlediği suçun, toplumda infial yaratan suçlardan olduğu gerekçesiyle tahliye talebinin reddedilmesini istedi. 
     Mahkeme heyeti, Fikret Karabulut'un tutukluluğunun devamına karar vererek, TCDD Genel Müdürlüğü'ne yazılan müzekkerenin incelenerek itirazların bildirilmesi, Bağımsız Bilim Kurulu'nca düzenlenen raporun mahkemeye intikalinin beklenmesi ve mahkemeye ulaşan müştekilerin dava dilekçelerinin incelenmesi için duruşmayı erteledi. 
     İrem Candan'ın babası Alaattin Candan duruşmadan sonra yaptığı açıklamada, ''Bu işin peşini bırakmayacağız. Buradan sonuç alamazsam Avrupa İnsan Hakları Mahkemesi'ne gideceğim. Ömrüm yettiği sürece davanın peşinde olacağım'' dedi. 
     
</TEXT>
</DOC>
