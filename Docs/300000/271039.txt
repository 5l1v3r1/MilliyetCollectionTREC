<DOC>
<DOCNO> 271039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/ekonomi/eko01.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Afet fonunun kaynağı Tekel'den 
</HEADLINE>
<TEXT>


Deprem Şurası'nda bir afet fonu kurulup, Tekel ürünleri, bahis oyunları, yol ve köprü geçiş ücretleri ile elektrik - su tüketiminden buraya kaynak aktarılması masaya yatırılacak 

GÜLÇİN ÜSTÜN Ankara 

Zorunlu hale getirilmesine karşın dört yılda yüzde 15 oranında talep gören deprem sigortası yerine alternatif formül üretildi. 29 Eylül'de toplanacak Deprem Şurası Genel Kurulu'nda "Türkiye Ulusal Afet Fonu" TUAF kurulması önerisi getirilecek. 
Doğal Afet Sigortası Kurumu'na DASK yardımcı olmak için kurulacak TUAF'ın kaynakları, zorunlu deprem, ihtiyari deprem, inşaat bütün riskler all risks sigortaları üzerinden alınacak yüzde 5'lik fon ile zorunlu deprem sigortaları yaptırmayanlardan kesilen para cezalarından sağlanacak. Fona ayrıca, Tekel ürünleri, bahis oyunları, eğlence yerleri, yol, köprü geçiş ücretleri, elektrik ve su tüketimi üzerinden alınacak fonlarla kaynak aktarılacak. 
Havuzda toplanan fon kaynakları ile zorunlu deprem sigortası bünyesinde bulunmayan kamu binaları sigortalanacak. Vatandaşlara sigorta prim desteği sağlanacak. Fon, yeni konut edindirme modellerinde garantörlük görevi de yapacak. 

Maliye kızacak 
Deprem Şurası'nda vergilere yönelik getirilmesi istenen düzenlemeler ise Maliye ve belediyeleri kızdıracak. 
Şurada, sigorta yaptıranların ödediği primlerin gelir vergisi matrahından indirilmesi, ihtiyari deprem sigortalarındaki zorunlu karşılıkların gider yazılabilmesi, yangın sigortaları üzerinden belediyelere aktarılan yüzde 10'luk yangın söndürme vergisinin kesilmesi gündeme getirilecek. 
Ancak yüzde 10'luk vergi ile itfaiye giderlerini karşılayan belediyelerin bu düzenlemeye karşı çıkacağı öğrenildi. Deprem Hasar Karşılıkları'nın sigorta şirketlerine gider yazılmasına da Maliye Bakanlığı'nın sıcak bakmadığı ifade edildi. Mevcut düzenlemeye göre, sigorta şirketi, poliçelerden aldığı para ile reasürans şirketlerine aktardığı paradan arta kalanı Hazine Müsteşarlığı'nın yönetmeliğine göre harcayamıyor. 


</TEXT>
</DOC>
