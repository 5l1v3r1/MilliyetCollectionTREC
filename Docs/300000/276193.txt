<DOC>
<DOCNO> 276193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko09.html </URL>
<DATE> 2004/09/30/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Türkiye, ham petrolde ilk dalgayı kolay atlattı... 
</HEADLINE>
<TEXT>

     Ham petrol fiyatlarının zaman zaman 40 doları aştığı bu yılın ilk yarısındaki dalgayı Türkiye, kolay atlattı. Ocak-temmuz dönemindeki ithalatını varil başına ortalama 31.5 dolardan yapan Türkiye'nin geçen yılın aynı dönemine göre yaşanan 5 dolarlık fiyat artışı Türkiye'ye 520 milyon dolarlık ek fatura çıkardı. IMF varil başına 5 dolarlık artışın yıllık bazda milli geliri yüzde 0.2 oranında azalttığını hesaplıyor. 
     ANKA'nın edindiği verilere göre, Türkiye ham petrol gereksinimini, Rusya, İran ve benzeri ülkelerle yaptığı ikili anlaşmalarla sağladığı için, uluslararası ham petrol fiyatlarında yaşanan yükselişten birebir etkilenmedi. Bu nedenle de Türkiye'nin yüksek ham petrol fiyatları nedeniyle ödediği ek fatura, uluslararası piyasalardaki fiyatlara bakılarak yapılan hesaplamaların oldukça altında kaldı. 
     Türkiye'nin bundan sonra yapacağı ham petrol ithalatının fiyatının da son haftalarda 50 dolar düzeyinde bulunan uluslararası fiyatın altında seyredeceği belirtiliyor. 
     DİE'nin verilerine göre Türkiye bu yıl ocak-temmuz döneminde, toplam 14 milyon 234 bin ton ham petrol ithal etti. İthal edilen ham petrol miktarı geçen yılın aynı dönemine göre yüzde 4.1 oranında artış kaydederken, 2003 yılının ilk yedi ayında 26.5 dolar olan varil başına ortalama fiyat bu yıl aynı önemde 31.5 dolar olarak gerçekleşti. Hem fiyattaki yüzde 18.6 oranındaki artış, hem de ithal edilen miktardaki yüzde 4.1 oranındaki artış yüzünden, ham petrol için ödenen fatura ise yüzde 23.4 artarak 3 milyar 305 milyon dolara çıktı. 
     Türkiye, bu yılın ilk yedi ayında gerçekleştirdiği 14 milyon 234 bin tonluk ham petrol ithalatını, geçen yılın aynı dönemindeki 26.5 dolarlık varil fiyatıyla yapsaydı toplam 2 milyar 787 milyon dolar ödemesi gerekecekti. 
     Ortalama varil fiyatında yaşanan 5 dolarlık artış Türkiye'nin ilk yedi ayındaki ham petrol faturasına 518 milyon dolarlık bir ek getirdi. 
     Bu yılın ağustos-aralık döneminde ise Türkiye'nin 11 milyon tonluk ham petrol ithal ederek, geçen yıl 24 milyon ton olan yıllık ham petrol ithalatını 25 milyon çıkarması bekleniyor. Ocak-temmuz döneminde petrol gereksiniminin yaklaşık yüzde 56-57'sini ithal eden Türkiye'nin özellikle son haftalarda 50 dolar seviyesine kadar yükselen ham petrol fiyatları nedeniyle yılın kalan döneminde yüklenmek zorunda olacağı faturanın yılın ilk yarısındaki düzeyi aşacağı tahmin ediliyor. 
     Türkiye bu yıl ham petrolü ocakta ortalama 30.4, şubatta 28.5, martta 31.2, nisanda 30.6 dolardan ithal etti. 
     Ortalama fiyat mayısta 30.9 dolara yükseldi. Haziranda 32.7 dolar temmuzda ise 33.5 dolar olarak gerçekleşti. 
     IMF, ham petrol fiyatlarındaki artışın dünya ekonomisi üzerindeki etkisiyle ilgili olarak yaptığı bir araştırmada, 5 dolarlık bir artışın dünya ekonomisinde yüzde 0.3 
     oranında, Türkiye ekonomisinde ise yüzde 0.2 oranında küçülmeye yol açtığını hesaplamıştı. 
     
</TEXT>
</DOC>
