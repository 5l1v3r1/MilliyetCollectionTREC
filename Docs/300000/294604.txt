<DOC>
<DOCNO> 294604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonyas21.html </URL>
<DATE> 2004/12/03/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
'Adım Yenilmez, Yenilmez Çılgın At' 
</HEADLINE>
<TEXT>

     Kuzey İrlandalı ''Yenilmez Çılgın At'' Crazy Horse Invincible , ismi yüzünden büyük sıkıntı çekiyor. 
     Kuzey İrlanda'nın başkenti Belfast'ta yaşayan ''Yenilmez Çılgın At'', son olarak Noel tatili için Prag'a gitmek isteyince başına gelmedik kalmadı. 
     Yenilmez Çılgın At, düşük fiyatıyla tanınan İngiliz Jet2.com şirketinden uçak bileti almaya kalkışınca, şirket personelini adının gerçek olduğuna ve bir dalavere çevirmediğine inandırmak için saatlerce uğraştı. 
     İsminin gerçek olduğunu ispatlamak için pasaportunu, kimlik kartını ve diğer belgeleri göstermek zorunda kalan, ismi kayıtlardan saatlerce taranan Yenilmez Çılgın At'ın kredi kartı ödeme için kabul edilince charter uçak şirketinin personeli iyice şaşırdı. 
     Uçak şirketinin personeli üstelik bir de Yenilmez'in Prag'a en yakın arkadaşı ''Spaceman Africa'' Uzay Adamı Afrika ile gittiğini öğrenince artık dumur oldu. 
     İngiliz birinci futbol ligi takımlarından Middlesborough'nun fanatik taraftarı olan iki kafadar, eski isimlerini beğenmediklerini fark edince mahkemeye başvurarak yeni isim almaya karar verdiler. 
     Eski adı Jeremy Brown olan Çılgın At, ismini alışını anlatırken, ''Takımımızın kazandığı bir geceydi. Biraz da içkiyi fazla kaçırmışız. Ben lakabım olan çılgının yer aldığı bir isim almak istedim'' diye konuştu. 
     
</TEXT>
</DOC>
