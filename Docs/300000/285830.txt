<DOC>
<DOCNO> 285830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur10.html </URL>
<DATE> 2004/11/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Trafik kazasında 'polis çağırın' dedi, bıçaklandı 
</HEADLINE>
<TEXT>

     Mesut IŞIK DHA 

KOCAELİ'nin Gebze İlçesi'nde otomobille motosikletin yaptığı maddi hasarlı kazayı görünce duran halk otobüsü şoförü Güven Kızılkuş, taraflara "Polis çağırın, rapor tutsun'' dediği için bıçakla yaralandı. 
     Gebze'de özel halk otobüsünde şoförlük yapan 30 yaşındaki Güven Kızılkuş, yol kenarında bir motosikletle bir otomobilin çarpıştığı kazayı görünce durup yardım etmek istedi. Motosiklet sürücüsünün neden olduğu belirtilen kazada, otomobilin sürücüsüne doğru dönüp, "Polis çağırın, rapor tutsun'' diyen Kızılkuş, motosikletteki 16 yaşındaki U.Ö. ile 17 yaşındaki S.Ç.'nin saldırısına uğradı. 
     "Sen ne akıl veriyorsun ulan. Senin aklına ihtiyacımız yok'' diyen U.Ö. ile S.Ç., Kızılkuş'u göğsünden ve karnından bıçakla yaraladı. Kanlar içinde kalan Güven Kızılkuş, Gebze Devlet Hastanesi'ne kaldırıldı. Durumunun ağır olduğu bildirilen Kızılkuş, Kartal Devlet Hastanesi'ne sevk edilirken, kaçan iki saldırgan polis tarafından yakalanarak gözaltına alındı. 
     
</TEXT>
</DOC>
