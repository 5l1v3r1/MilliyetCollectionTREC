<DOC>
<DOCNO> 255187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur31.html </URL>
<DATE> 2004/07/13/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Güneydoğu'da yılan ve akrep sokması vakalarının sayısı arttı 
</HEADLINE>
<TEXT>

     Diyarbakır'da havaların ısınmasıyla birlikte bir ay içerisinde 68 kişiyi yılan, 58 kişiyi de akrep soktu. 
     Dicle Üniversitesi DÜ Enfeksiyon Hastalıkları Anabilim Dalı Başkanlığı'na bir ayda 12 akrep, 40 yılan sokması, Devlet Hastanesi'ne 13 akrep, 17 yılan sokması ve Çocuk Hastanesi'ne ise 33 akrep, 11 yılan sokması vakası geldi. 
     İl Sağlık Müdür Yardımcısı Dr. Hakan Karakaş, 2004 yılının ilk 6 ayında akrep ve yılan sokması nedeniyle hastaneye başvuran hastalara, 199 akrep ile 88 yılan antiserumu yapıldığını söyledi. 
     Karakaş, geçen yıl ise 597'i akrep, 181'i de yılan sokması olmak üzere 778 hastaya antiserum yapıldığını bildirdi. Diyarbakır'daki hastanelere bölgenin birçok yerinden bu tür hastalar geldiğini vurgulayan Karakaş, ''Diyarbakır'da akrep ve yılan sokmalarına karşı antiserumumuz mevcuttur. Bu konuda bir sıkıntı yaşanmamaktadır. Devlet Hastanesi Acil Servisi'nde Aşı Bağışıkları ve Serum Odası kurduk. Burada her türlü aşı ve serumu bulmak mümkün'' dedi. 
     Dicle Üniversitesi DÜ Enfeksiyon Hastalıkları Anabilim Dalı Öğretim Üyesi Uzm. Dr. Mustafa Kemal Çelen ise akrep ve yılan sokmalarının özellikle kırsal kesimde çok yaşandığına dikkat çekti. 
     Bu tür hastaların en kısa sürede bir sağlık kuruluşuna başvurmaları gerektiğini ifade eden Çelen, şöyle konuştu 
     'Akrep ve yılan sokması sırasında, o bölgenin bıçakla kesilip, kanın emilerek dışarı atılmasının bir yararı yoktur. Bunun tek tedavisi en kısa zamanda bir sağlık kuruluşuna başvurularak akrep ve yılan sokmalarına karşı hazırlanan antiserum kullanılmalıdır.'' Bu arada Diyarbakır Büyükşehir Belediyesi'nin kentte tarihi surlar ve harabelerin bulunduğu Suriçi Beldesi'nde bir süre önce yılan ve akreplere karşı başlattığı ilaçlama çalışmasının sürdüğü bildirildi. 
     
</TEXT>
</DOC>
