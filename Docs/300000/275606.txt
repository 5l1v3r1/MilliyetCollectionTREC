<DOC>
<DOCNO> 275606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko22.html </URL>
<DATE> 2004/09/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Şener Üç yıl öncesine göre milli gelir ikiye katlandı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye'nin dünyada büyük ve güçlü ülkeler konumunda olduğunu vurgularken, ''Türkiye 300 milyar dolara giden milli geliriyle, dünyanın en büyük 20 ekonomisi arasında'' dedi. 
     Şener, ODTÜ Kosgeb Teknoloji Merkezi'nde yapılan, Küçük ve Orta Ölçekli Sanayi Geliştirme ve Destekleme İdaresi Başkanlığı KOSGEB Genel Kurulu'nda yaptığı konuşmada, Türkiye'de önemli gelişmeler yaşandığını bildirdi. 
     Şener, ekonomideki gelişmelerin iyi olmadığı bir ülkede, insanların halinden memnun olmasının mümkün olmadığını kaydetti. 
     Türkiye'nin umutları olması için pek çok neden bulunduğunu anlatan Şener, 3 yıl önceye göre milli gelir ve kişi başına düşen gelirin ikiye katlandığını ifade etti. 
     Türkiye'nin büyük bir potansiyeli bulunduğunu anlatan Şener, 2002'ye kadar 10 yıllık büyüme hızının ortalama yüzde 2,5 olduğunu hatırlatırken, şu anda gelinen noktanın umut verdiğini, milli gelirin 300 milyar dolara doğru gittiğini, kişi başına düşen milli gelirin ise 4 bin dolara ulaşacağını kaydetti. 
     Şener, güven duyulan bir ekonomik program bulunduğunu belirtirken, Türkiye'nin yıllar sonra yüzde 10'luk enflasyonu yakaladığını, hedefinin de bunu daha da aşağılara indirmek olduğunu belirtti. 
     
     KOBİ'LERİN ÖNEMİ 

     Bu arada KOBİ'lerin ekonomide önemli bir yer tuttuğunu rakamlarla ifade eden Şener, kobi'lerin ekonomik ve sosyal gelişme, artan refahın adil dağılımı açısından önem taşıdığını kaydetti. 
     Şener, ''Türkiye'yi geleceğe taşıyacak en önemli güç, kobi'ler olacaktır. Türkiye'nin geleceğine sahip çıkmak için, kobi'lere sahip çıkmak temel görevimizdir'' diye konuştu. 

     
</TEXT>
</DOC>
