<DOC>
<DOCNO> 277988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yazar/uras.html </URL>
<DATE> 2004/10/07/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Oturuyorlar Türkiye, kalkıyorlar Türkiye 
</HEADLINE>
<TEXT>


"Grand Place" diye adlandırılan meydanda 1685 yılında yapılmış bir binadaki "Cygne" isimli lokanta yıllardır Brüksellilere hizmet veriyor. Daha doğrusu eskiden Brüksellilere hizmet verirdi. Şimdilerde lokantanın müşterileri arasında Avrupa Birliği'nin üst düzey bürokratlarıyla Avrupa Birliği toplantılarına gelen üye ülke devlet adamları çoğunlukta. 
Geçen Salı akşamı lokantaya girdim. Eskiden şık, görmüş geçirmiş orta yaşlı hanımlarla beylerin doldurduğu salonu bu defa siyah elbiseli "kalantor" bürokratların ve devlet adamlarının doldurduğunu görünce şaşırdım. 
Önce sağımdaki masaya iki genç hanımla iki orta yaşlı bey oturdu. Sonra solumdaki masaya genç bir bayanla, üç kalantor bey geldi. Masalardaki konuşmalar dikkatimi çekti. Sağımdaki masada da solumdaki masada da Türkiye konuşuluyordu. Oturdular Türkiye... Kalktılar Türkiye... Avrupalılar Türkiye'yi konuşuyorlar da ne oluyor Ne olduğu malum ama, Türkiye Avrupa'nın gündemine girmiş. Oturmuş... 
Her kesimin kendine göre Türkiye'ye bir bakış açısı var. Bir kesim Türkiye'yi Müslüman bir ülke olarak değerlendiriyor. Bir kesim ekonomik bakımdan geri kalmış, insan haklarına özen göstermeyen, demokratik olmayan bir ülke olarak yargılıyor. Bazıları Avrupa'da yaşayan ve kırk yıldır yaşadıkları topluma entegre olamayan, devamlı sorun çıkaran göçmen Türklerin durumunu genelliyor. 
Gerçekçi olmak gerekir ise, "bir Türkiye korkusu" ortalığa yayılmış ki anlatılamaz. Bu korku iki yanlı. Bazıları diyor ki, "Bu Türkler Avrupa Birliği'ne girirse başımıza dert olacaklar." Öbürleri diyor ki, "Bu Türkler Avrupa Birliği'ne giremezler ise başımıza dert açacaklar." 
Açık anlatımıyla Avrupalı açmaza düşmüş. Yazı da çıksa, tura da çıksa Türklerin Avrupalılara dert olacaklarına inanılıyor. 
Komisyon raporu açıklanmadan önceki günlerde Avrupa medyasında devamlı Türkiye tartışmaları vardı. Verilen bilgi doğruysa Avrupalıların yüzde 75'i Türkiye'nin Avrupa Birliği üyeliğine karşı imiş. Türkiye'nin üyeliğine olumlu bakan devlet adamları ve politikacılar bu nedenle "rahat değil". 
Dün açıklanan Komisyon raporunu bu çerçevede yorumlamalıyız. 
1 "Hayır" diyebilirlerdi, 2 "Henüz değil" diyebilirlerdi. 3 "Hemen" diyebilirlerdi, 4 "Evet" dediler. Evet diyerek "katılma süreci"nin önünü açtılar. 
Bu "evet" bizim ekonomimize ne getirir Karar "hayır" olsaydı, "henüz değil" olsaydı her şey çok karışırdı. Evet denildi diye her şey çok çok iyi olmayacak ama iyiye gidiş gayretimiz durmayacak. Yabancı sermaye Türkiye'ye daha iyimser yaklaşacak. Bizim yatırımcılarımızın geleceğe güveni artacak. Hükümet ödenen pahalı faturaların işe yaradığını görerek çabalarını sürdürecek. 
Bugünkü şartlarda bundan iyisi olamazdı. Avrupa Birliği'nin para yollayarak cebimizi doldurmasını, işsizlere iş, açlara aş bulmasını bekleyecek yerde, kendimizin bir şeyler yapması gerektiğini inşallah anlarız. 
Avrupa Birliği'nin rüzgarının etkisinde ekonomiyi biraz daha düzeltirsek bu bize yeter. 



</TEXT>
</DOC>
