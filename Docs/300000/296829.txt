<DOC>
<DOCNO> 296829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonsiy10.html </URL>
<DATE> 2004/12/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
CHP 3. taslakta Türkiye açısından olumlu bir değişiklik görmüyoruz 
</HEADLINE>
<TEXT>

     CHP Genel Başkan Yardımcısı Onur Öymen, kamuoyunda tartışılan 17 Aralık'ta yapılacak AB Zirvesi öncesi tartışılan 3. taslağın özü itibariyle 1. ve 2. taslağın gerisinde olmadığını belirterek, ''Türkiye açısından olumlu sayılabilecek bir değişiklik görmüyoruz'' dedi. 
     Öymen, yaptığı yazılı açıklamada, 17 aralık Zirvesi öncesi gündeme gelen taslakların hepsinde, ''Ucu açık müzakere'' ifadesinin yer aldığına dikkati çekerek, tartışılan 3. taslak ile ilgili olarak şunları kaydetti 
     ''Diplomaside çok sık rastlanan bir durumdur. Bazen metne aşırı bir iki cümle koyarlar, sonra bunu kaldırınca size taviz vermiş gibi olurlar. Veya koyacaklarını söyledikleri bir iki cümleyi koymazlar, sizde çok memnun olursunuz. Halka bunu büyük bir başarı gibi, zafer gibi anlatırsınız. Bu oyunlara gelmemek, metnin esasına bakmak lazım. 3. taslakta özü itibariyle 1. ve 2. taslağın gerisinde değildir. Yani bizim açımızdan, Türkiye açısından olumlu sayılabilecek bir değişiklik görmüyoruz.'' Taslak metinlerin hepsinde ''Türkiye'nin haklarını sürekli olarak kısıtlayabileceklerine'' ilişkin paragrafın yer aldığını belirten Öymen, ''Haklarımızı sürekli olarak kısıtlayabilecekleri paragrafta yalnız işçilerin değil bütün vatandaşlarımızın sürekli olarak hareket serbestisinin kısıtlanabileceği belirtiliyor. Ayrıca tarım ve sosyal politikalar konusunu da aynı cümlenin içine koymuşlar. Bu kısıtlamaların bir derogasyon, yani AB uygulamalarından bir sapma, hatta sürekli kısıtlama olabileceğini içeren bir yazım biçimi getirmişler'' dedi. 
     
     KIBRIS 
     Açıklamasında, 3. taslakta Kıbrıs'la ilgili olarak da bir değişiklik bulunmadığına dikkati çeken Öymen, şu görüşleri dile getirdi 
     ''Kıbrıs konusunda Sayın Başbakan diyor ki, tanıma talebinin BM'den gelmesi lazım. Yani sanki öyle bir talep BM'den 17 Aralık'ta değil de 18 Aralık'ta gelirse biz bunu kabul edebilecekmişiz gibi bir yoruma açık bir ifade. Diyeceğiniz gayet basit, 'Biz Kıbrıs meselesi çözülmeden Güney Kıbrıs'ı Kıbrıs Cumhuriyeti olarak tanıyamayız' Çünkü tanıdığınız zaman bu devletin Kuzey Kıbrıs'ta da egemen olduğunu kabul ediyorsunuz. Çünkü bu devlet demiyor ki, yeşil hattın güneyidir benim topraklarım. Bütün Kıbrıs'ta ben egemenim diyor. Güney Kıbrıs Cumhuriyeti olarak kabul ediyoruz demek KKTC'yi tanımaktan vazgeçiyoruz demektir. Bunlara çok dikkat etmek lazım.'' 
     
</TEXT>
</DOC>
