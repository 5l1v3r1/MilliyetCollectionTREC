<DOC>
<DOCNO> 258829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sontur18.html </URL>
<DATE> 2004/07/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İletişim fakülteleri eşit ağırlıklı puan türüyle öğrenci alacak... 
</HEADLINE>
<TEXT>

     Yükseköğretim Kurulu YÖK , iletişim fakültelerinin 2005-2006 eğitim-öğretim yılından itibaren artık sözel puan türüyle değil de eşit ağırlıklı puan türüyle öğrenci almasını kararlaştırdı. 
     Sayıları hızla artarak 8'i vakıf üniversitelerinde 13'ü devlet üniversitelerinde olmak üzere 21'e ulaşan iletişim fakültelerine ilişkin YÖK yeni bir düzenlemeye gidiyor. 
     İletişim fakültelerinin dekanlarının, özellikle son yıllarda, fakültelerine yerleşen öğrencilerin eğitim düzeyleri ve eğitim-öğretimde öğrenciden kaynaklı eleştirileri üzerine değerlendirmelerde bulunan YÖK, iletişim fakültesi idarecilerinin "öğrenciler neredeyse hiç matematik yapmadan yerleşiyor" tepkilerini haklı buldu. Yine dekanların, "bölümlerimize üniversiteye giriş sınavında sözel puan türünden öğrenci alınması uygulamasına son verilsin" yönündeki önerisine sıcak bakan YÖK, genel kurul toplantısında iletişim fakültelerine girişte esas alınacak puan türünü değiştirmeyi kararlaştırdı. 
     
     İLETİŞİM DE EŞİT AĞIRLIKLI OLACAK 
     YÖK'ün kararına göre, iletişim fakültelerine artık sözel puanla değil eşit ağırlıklı puan türüyle öğrenci alınacak. Geçen yıllarda hukuk fakültelerine giriş puan türünü de aynı eleştiriler çerçevesinde eşit ağırlığa kaydıran YÖK'ün iletişim fakültelerine ilişkin kararını 2005-2006 eğitim-öğretim yılında uygulamaya koyması 
     bekleniyor. 
     
     SÖZELDE SINIRLI ALAN KALDI 
     İletişim fakültelerinin de eşit ağırlığa geçmesinin ardından, liselerde sözel alanında eğitim gören yaklaşık 1 milyon öğrencinin, üniversitelerde tercih edecekleri akademik alan ve meslek sayısı da oldukça azaldı. Sözel alanda eğitim alan öğrencilerin tercih edebilecekleri yükseköğretim programlar şöyle 
     "-Anaokulu öğretmenliği, Arkeoloji ve Sanat Tarihi, Coğrafya, Coğrafya Öğretmenliği, Çağdaş Türk Lehçeleri ve Edebiyatı, Görme Engelliler Öğretmenliği, Halkbilim, Hititoloji, Din Kültür ve Ahlak Bilgisi Öğretmenliği, İşitme Engelliler Öğretmenliği, Sanat Tarihi, Sosyal Bilgiler Öğretmenliği, Sümeroloji, Tarih, Tarih Öğretmenliği, Türk Dili ve Edebiyatı, Türkçe Öğretmenliği, Türk Halkbilimi, Zihinsel Engelliler Öğretmenliği." 
     
     TEZİÇ İLETİŞİM MATEMATİKSEL DÜŞÜNMEYİ GEREKTİRİYOR 
     Öte yandan YÖK Başkanı Erdoğan Teziç, iletişim fakültelerinin alan değiştirmesine ilişkin olarak sözel bölümlerde yanlış yönlendirmeden dolayı öğrenci kalitesinin oldukça düştüğünü söyledi. Sayısal ve eşit ağırlık alanlarına notları yetmeyen öğrencilerin sözel bölümlere alındığını ifade eden Teziç, "Teknolojik gelişmelerin ardından iletişim matematiksel düşünmeyi gerektiren bir alan oldu. Bu yüzden iletişim fakültelerinin YÖK'e ilettikleri taleplerini uygun gördük ve önümüzdeki öğretim yılından itibaren eşit ağırlıkla öğrenci almasına karar verdik" diye konuştu. 
     
</TEXT>
</DOC>
