<DOC>
<DOCNO> 279368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun23.html </URL>
<DATE> 2004/10/12/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Norveçlilerden, Washington Post'a Bush karşıtı ilan 
</HEADLINE>
<TEXT>

     Norveçliler, ABD Başkanı George Bush'un terörizmle mücadele kampanyasını eleştirmek için, ABD'de yayımlanan Washington Post gazetesine ilan verdiler. 
     www.tellhim.no adlı internet sitesi, aralarında birçok sanatçı ve politikacının da bulunduğu yaklaşık 4000 kişinin toplam 50 bin dolarlık yardımını kullanarak, Washington Post gazetesine ilan verdi ve Bush'un Irak politikasını eleştirdi. 
     Bush'un terörizmle mücadelesinin geri teptiği belirtilen ilanda, ABD Başkanı'na, NATO üyesi Norveç'te halkın yüzde 80'inin, Amerika'nın öncülük ettiği Irak savaşına karşı olduğu mesajı verildi. 
     İlanda, ''Sayın Başkan, ülkeniz, terörizmin yeşeremediği bir dünyaya tekrar demokrasi ve özgürlük emsali olabilir. Mevcut politikanız sadece, her yerde, her zamankinden çok direnişe teşvik ediyor'' denildi. 
     İlanda ayrıca, ABD'den, dış politikasını değiştirerek, BM'nin daha etkin olmasına izin vermesi, Irak halkından özür dilemesi ve savaş kurbanlarına tazminat ödemesi istendi. 
     İlanı veren kampanyanın sözcüsü Torgeir Knag Fylkesnes, ilanın, ABD'de yaklaşan başkanlık seçimlerinde etkisi olacağını düşünmediklerini, amaçlarının bu olmadığını söyledi. 
     
</TEXT>
</DOC>
