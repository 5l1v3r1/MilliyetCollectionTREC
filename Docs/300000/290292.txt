<DOC>
<DOCNO> 290292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonyas18.html </URL>
<DATE> 2004/11/19/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ozzy kameralardan bıktı, 'Osbournelar' dizisi sona eriyor 
</HEADLINE>
<TEXT>

     Rock müziğinin dev isimlerinden Ozzy Osbourne ve ailesinin günlük yaşamlarını göz önüne seren televizyon dizisi ''Osbournelar'' sona erdi. 
     Heavy metal müziğinin öncülerinden Ozzy Osbourne, MTV'nin Avrupa ödüllerinin dağıtımı sırasında yaptığı açıklamada, ''Artık evde kamera görmekten bıktım. 25 dakikalık bir bölüm için bütün bir gün film çekiyoruz'' diye konuştu. 
     Rock şarkıcısı Ozzy, artık Amerikalı izleyicilerin de kendileri gibi çılgın bir İngiliz ailesinin neler yaptığını her hafta izlemekten bıktıklarını düşündüğünü söyledi. 
     Ozzy Osbourne'un eşi Sharon da şimdi herkesin ''reality show'' yaptığını söyleyerek, ''Ozzy bu işi yaptı, artık başka bir şey yapmalı'' dedi. 
     Osbourne, eşi ve iki çocuğunun gündelik yaşamını tüm gerçekliğiyle MTV'de gözler önüne seren ''reality show'' İngilizce konuşan ülkelerde büyük ilgi görüyordu. 
     
</TEXT>
</DOC>
