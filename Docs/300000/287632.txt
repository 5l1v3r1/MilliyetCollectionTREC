<DOC>
<DOCNO> 287632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/spor/axspo02.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk'a sürpriz 
</HEADLINE>
<TEXT>


Fenerbahçe yönetiminin, Hollanda dönüşünde yıldız futbolcuyla masaya oturacağı öğrenildi. Camia içinde Pierre Van Hooijdonk'un gönderilmesi için geri sayıma geçildiği konuşuluyor 

YUSUF KOBAL 


Görüşme odasına 
FENERBAHÇE'DE Van Hooijdonk hakkında, şok iddialar kulaktan kulağa dolaşmaya başladı. Son haftalarda Daum'un gözünden düşen yıldız futbolcunun ara transfer döneminde gönderilmesinin gündemde olduğu iddia edildi. Fenerbahçe Yönetimi'nin, Hollanda Milli Takım kampı dönüşünde Hooijdonk ile masaya oturacağı ve ipleri koparmak için pazarlık yapacağı bildirildi. 

Serbest kalacak 
SARI - Lacivertli kulüpten yılda 1 milyon 750 bin Euro garanti para alan Van Hooijdonk'un sezon sonunda serbest kalacak olması da yönetimi kara kara düşündürüyor. Yöneticiler, yıldız futbolcuyu, şimdiden elden çıkarıp, belli bir bonservis geliri elde etmenin planları içinde. Teknik Direktör Daum'un da Hollandalı futbolcunun gönderilmesine sıcak baktığı öğrenildi. 

Söz savunmanın 

PİERRE Van Hooijdonk, Beşiktaş maçındaki hareketi taraftarlara yapmadığını söyledi. Hollandalı futbolcu, "İma ettikleri anlamda bir hareket aklımdan dahi geçmemişti. Bu, maç esnasında her erkeğin yapabileceği doğal bir hareketti. Bunlar kendi sahanızda oynarken, karşı takımın taraftarları olmadığında bile her zaman olabilecek hareketler" yorumunu yaptı. 

'Bir yere gidemez' 

FENERBAHÇE Başkanı Aziz Yıldırım, kulüp içinde sıkça konuşulan Van Hooijdonk krizine el koydu. Yıldırım, bu dedikoduları takıma zarar vermek isteyenlerin gündeme getirdiğini iddia edip, "Hooijdonk'un gitmesini istemiyoruz. Ayrıca kendisi istese bile göndermeyiz. 12 maçta 8 gol atan bir oyuncuyu niye gönderelim Hooijdonk çok başarılı bir futbolcu. Bu konunun kapanmasını istiyoruz" diye konuştu. 

Gözdeleri Aurelio 

SARI - Lacivertli taraftarlar, bu sezonki kadroda yer alan yabancı oyuncular içinde en çok Marco Aurelio'yu beğeniyor. "www.fenerhaber.net" adlı web sitesinde devam eden "Fenerbahçe'de en beğendiğiniz yabancı futbolcu kim " anketinde Aurelio 40.12'lik yüzdeyle arkadaşlarını sollamayı başardı. Sıralamada en az oyu ise Fabiano aldı. 

Ankette son durum Futbolcu Yüzde Oy Aurelio 40.12 973 Nobre 33.61 815 Alex 15.71 381 Hooijdonk 9.77 237 Luciano 0.70 17 Fabiano 0.08 2 

Nobre vitrinde 

UEFA'NIN Şampiyonlar Ligi dergisi "Champions" son sayısında 25 yaşın altındaki 25 yetenekli oyuncuyu büyüteç altına alırken, Fenerbahçeli Nobre'yi de listeye dahil etti. Dergide Teknik Direktör Daum'un Sambacı'dan daha iyi yararlanabilmek için sistemini değiştirdiği iddia edildi. 25 yetenek arasında İnter'den Adriano, Milan'dan Pozzi, Juventus'tan Chiumento, Ajax'tan De Jong, Manchester United'tan Gerard ve Arsenal'den Gael gibi isimler de yer aldı. 

'İlk yarıda zirvedeyiz' 

BREZİLYALI yıldız Alex, kendi internet sitesinde Fenerbahçe'nin son durumunu değerlendirdi. Sambacı, beklenmedik puan kayıplarına rağmen ilk yarıyı lider bitireceklerini iddia etti. Alex, "Zirve yarışındaki rakibimiz Trabzonspor ile zorlu bir 90 dakika oynayacağız. Bana göre 6 puanlık maç. Eğer kazanırsak puan farkını 5'e çıkartırız ve rahatlarız" ifadelerini kullandı. 

Tuncay Fair Play'e aday 

TRT, geleneksel olarak düzenlediği Altın Ayakkabı yarışmasında bu yıl Fenerbahçeli yıldız futbolcu Tuncay Şanlı'yı Fair Play ödülüne aday gösterecek. Lyon kalecisi Qoupe'ye sakatlığından dolayı mektup yazarak özür dileyen golcü oyuncunun bu davranışından dolayı Fair Play ödül listesine aday olarak alındığı öğrenildi. 


</TEXT>
</DOC>
