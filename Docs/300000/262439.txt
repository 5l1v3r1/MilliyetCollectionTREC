<DOC>
<DOCNO> 262439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonsiy18.html </URL>
<DATE> 2004/08/11/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
KKTC heyeti, YÖK Başkanı ve Yürütme Kurulu üyeleriyle biraraya geldi 
</HEADLINE>
<TEXT>

     Yüksek Öğretim Kurumu YÖK Başkanı Prof. Dr. Erdoğan Teziç, KKTC'deki üniversitelere ön kayıtla öğrenci kabulünün merkezi sistemle yapılacağını açıkladı. 
     Cumhuriyetçi Türkiye Partisi milletvekili Mehmet Çağlar başkanlığındaki KKTC Heyeti, YÖK Başkanı Teziç ve bazı Yürütme Kurulu üyeleriyle yaklaşık üç saat görüştü. 
     Teziç, görüşmenin ardından gazetecilere yaptığı açıklamada, ÖSYM'nin yaptığı ilk merkezi yerleştirmenin ardından KKTC'deki üniversiteler için özel bir süreç başlatılacağını ifade etti. Teziç, merkezi yerleştirme sonrasında KKTC'deki üniversitelerde boş kalan kontenjan için ''merkezi önkayıt sistemi'' ile başvuruların kabul edileceğini ifade ederek, yerleştirmenin de merkezi sistemle yapılacağını açıkladı. 
     Erdoğan Teziç, önkayıt başvurularının daha önce üniversitelere yapıldığını ve bunun ''kontenjan fazlası öğrenci alımı ve puan barajında'' sıkıntılar doğurduğunu kaydederek, merkezi sistemle bu sorunların önüne geçmeyi amaçladıklarını dile getirdi. 
     
</TEXT>
</DOC>
