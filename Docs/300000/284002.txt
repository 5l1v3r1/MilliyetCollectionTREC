<DOC>
<DOCNO> 284002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun01.html </URL>
<DATE> 2004/10/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ukrayna 6.5 ile sallandı, İstanbul ve Marmara korktu 
</HEADLINE>
<TEXT>

     Ukrayna'da 24 saniye süren çok şiddetli bir deprem meydana geldi. Deprem İstanbul, Edirne ve Tekirdağ'ın da aralarında bulunduğu çeşitli illerden hissedildi. 
     Boğaziçi Üniversitesi Kandilli Rasathanesi ve Deprem Araştırma Enstitüsü yetkililerinden alınan bilgiye göre, Türkiye saati ile 23.47'de Ukrayna'da meydana gelen depremin büyüklüğü 6.5 olarak ölçüldü. 
     Türkiye'de ise, en fazla Trakya ve Marmara Bölgelerinde bazı vatandaşlar sarsıntıyla birlikte kısa süreli panik yaşadı. 
     Sarsıntı üzerine İstanbul'da itfaiye araçları önlem amacıyla birimlerinden dışarıya çıkartılırken, bazı vatandaşlar da evlerini terk etti. 
     Trakya'da, Edirne ilimizdeki vatandaşların, kısa süreli bir panik ile evlerinden dışarıya çıkarak çoluk çocuk duvar kenarlarına sığındığı gözlendi. 
     Tekirdağ ve Çorlu'da ise, depremi hisseden vatandaşlar, yine dışarıya çıkarken sarsıntı kentte büyük ölçüde bir paniğe neden olmadı. Üst katlarda oturan ve depremi hisseden bazı Tekirdağlılar kendilerine sokağa attı. Çorlu'da özellikle sitelerdeki yüksek katlı binalada yaşayanlar sarsıntıyı daha şiddetli hissettiklerini ifade etti. 
     Kırklareli'nde ise, deprem hafif şekilde hissedildi. Vatandaşların çoğu depremi hissetmediği için evlerinden dışarı çıkmadı. Depremde herhangi bir can ve mal kaybı yaşanmadı. 
     Deprem, Marmara Bölgesi'nde yer alan Bandırma ve Erdek ilçelerinde de hissedildi. Deprem sonrası Bandırma'ya bağlı Çalışkanlar Köyü'ndeki bir trafoda çıkan yangın ise kısa sürede söndürüldü. 
     Kandilli Rasathanesi ve Deprem Araştırma Enstitüsü'nün telefonları ile internet sitesi de vatandaşların yoğun talebi nedeniyle kilitlendi. 
     

     
</TEXT>
</DOC>
