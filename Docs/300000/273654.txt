<DOC>
<DOCNO> 273654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy14.html </URL>
<DATE> 2004/09/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Pepe "İskenderun Körfezi'nden sağlığı tehdit edecek bir durum yok" 
</HEADLINE>
<TEXT>

     Çevre ve Orman Bakanı Osman Pepe, İskenderun Körfezi'nden alınan numunelerde insan sağlığını tehdit edecek bir durumun söz konusu olmadığını söyledi. 
     Körfezde alınan numunelerin, Dünya Sağlık Örgütü'nün rakamlarına göre tehlike arz etmediğini vurgulayan Pepe, ''İnsan sağlığını tehdit edecek bütün Akdeniz'i kirletecek bir kirlilik söz konusu değil'' dedi. 
     Bakan Pepe, Abant'ta düzenlenen Orman Bakanlığı İstişare Toplantısı çıkışında düzenlediği basın toplantısında, Hatay'ın İskenderun İlçesi'nde 2 bin 200 ton ''Toksik atık'' yüklüyle batan MV-Ulla Gemisi'yle ilgili açıklama yaptı. 
     Bakan Pepe, geminin batmasından sonra konuyu bilen bilmeyen herkesin bu konuda konuştuğunu ifade ederek, ''Hiçbir bilimsel dayanağı olmayan bazı sivil toplum örgütleri, yaptıkları açıklamalarla felaket tellallığı yapıyor. Biz ve tüm kamuoyu bu gerçeğin farkında. İskenderun'da batan geminin içerisinde 2 bin 200 ton Toksik atık bulunuyordu, bu atıklar termik santrallerin baca atıkları. Bu atıklar 3 kilogram Krom-6 maddesi içeriyor. Bunlar, suyla temas edince Krom-3 maddesine dönüşüyor. Krom-3 de tabiatta bulunan normal kromun ta kendisi'' dedi. 
     
     ''İNSAN SAĞLIĞINI TEHDİT SÖZ KONUSU DEĞİL'' 
     Çevre ve Orman Bakanlığı'nın 10 Aralık 2004'den bugüne yaptığı çalışma ve yazışmaların bin sayfayı geçtiğini söyleyen Bakan Pepe, 14 Eylül 2004 tarihli bir raporu basın mensuplarına göstererek, şunları söyledi 
     ''Bu raporlara baktım. Bu raporlar, Türkiye'nin en tanınmış 3 bilimsel kuruluşu tarafından hazırlanmış. Raporlara göre, vatandaşları panikletecek bir tablo söz konusu değil. Dünya Sağlık Örgütü'nün rakamı 0.05, yani 1 litre suda bulunması normal olan değer. Bizde alınan değerler de buna çok yakın değerler. Bu tespitlere göre, bütün Akdeniz'i kirletecek bir zehir, bir tehlike söz konusu değil. Fakat o bölgede, bir lokal tehlike söz konusu. Biz bunun farkındayız. Türkiye'nin 9 bin metre sahil şeridi mevcut. Bunu her zaman kontrol edemiyoruz. Sahil güvenlik ekiplerimiz yetersiz. Mümkün olsa, keşke bu sahilleri, 24 saat aralıksız gece-gündüz uydudan takip edebilsek. Biz mevcut imkanlarımızla bunu yapmaya çalışıyoruz.'' 
     
     BATIK GEMİNİN ÇIKARILMASI 
     Bakan Pepe, bir gazetecinin batık geminin çıkarılması yönündeki sorusunu şöyle yanıtladı 
     ''Geminin ambarında kalan toksik atık madde nasıl çıkarılabilir Bunun maliyeti bize ne olur Bir riski var mı Bununla ilgili Türk ve yabancı uzmanlara görüş sorduk. Rapor hazırlatıyoruz. Türkiye, bugüne kadar böyle bir çevre felaketi yaşamadı. Geminin çıkarılması, bizim sorumluluğumuzda değil. Geminin çıkarılması şu anda mümkün değil. Gemi, ancak parçalanarak çıkarılabilir. Bu konuda Deniz Kuvvetleri Komutanlığı ile görüşmeler yaptık. Bu konudaki çalışmaları, Başbakanlık Kriz Merkezi yürütüyor ve yönetiyor. Geminin çıkarılması için belli bir harcama yapılması ve atığın özel yöntemlerle çıkarılması gerekiyor.'' 
     
</TEXT>
</DOC>
