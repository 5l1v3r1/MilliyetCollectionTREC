<DOC>
<DOCNO> 279964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/yazar/akyol.html </URL>
<DATE> 2004/10/14/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Azınlık meselesi... 
</HEADLINE>
<TEXT>


AVRUPA Birliği sürecinde Türkiye'nin çok zorlanacağı konu, "azınlıklar" meselesi olacak. Çünkü "azınlıklar" deyince biz başka, Avrupalılar başka şeyi anlıyor. 
Bizim tarihimizde insanlar etnik değil, dini kimliklerine göre tasnif edildiği için, sadece "gayrimüslim azınlıklar" olmuş, onların durumunu düzenlemek üzere "ayrı" fermanlar, kanunnameler, kanunlar çıkarılmış ve kurumlar kurulmuştur. Ermeni Patrikhanesi'ni Fatih kurmuştur mesela. 
Lozan ve Cumhuriyet, Osmanlı'nın bu İslami anlayışını aynen devam ettirmiş ve gayrimüslimler dışında azınlık tanımamıştır. 
Rıza Nur Lozan'da alt komisyondaki kavgayı şöyle anlatır 
"Frenkler bizde ekalliyet azınlık diye üç tür biliyorlar Irki ekalliyet, lisani ekalliyet, dini ekalliyet... Bütün kuvvetimi bu tabirleri kaldırmaya verdim ve pek müşkilat ile kaldırdım..." 

LOZAN'DA 12 Aralık 1922 tarihli "Azınlıkların Korunması" konulu oturumda İsmet Paşa, "Azınlıklar sorunu bizde İstanbul'un fethiyle başlar" diyerek çok uzun ve muhteşem bir konuşma yapar. Fatih'ten hareketle Osmanlı hoşgörüsünü anlatır. Ermeni iddialarına cevap verir... 
Fakat İsmet Paşa "ırki ve lisani ekalliyet" kavramını ağzına bile almaz Sonunda Türk tezine göre yalnız "gayrimüslim azınlıklar" kabul edilir. 
Osmanlı'da ve Cumhuriyet'te gayrimüslimlere ait azınlık düzenlemeleri vardır ama Kürtler ve Aleviler için yoktur. 
Sansasyon ve rant peşinde koşan birkaç kişinin "Alevilik İslamdan ayrı bir dindir" demesi ciddiyetsizliktir. "Alevi İslam", İslam dininin kollarından biridir. 
Mezhepler veya etnik aidiyetler "azınlık" statüsünde görülemez. Bunlar üniter devletin genel "vatandaşlık" hak ve özgürlüklerinden yararlanırlar. Lozan'ın 39. maddesi de bunu ifade etmektedir. 
Lozan'ın 39. maddesi, anayasalar kadar önemlidir ve bugün "üniter devlet içinde demokratik özgürlükler" dediğimiz kavramı düzenlemektedir. 

BUGÜN de AB sürecinde, Alevileri ve Kürtleri azınlık sayarak, bu kavramı genişletmemiz isteniyor. 
Birçok Avrupalı için, 'azınlık' sözü "ayrı" hukuki statü oluşturulması anlamına gelmeyen matematik 'az'lık anlamına gelse de, bizim tarihimiz ve mevcut temel yapımız farklıdır. Nitekim Avrupalılar bunu bir imtiyaz gibi düşünürken, bizde Aleviler de Kürtler de bu kavramı küçültücü görerek reddediyor çünkü hepimiz aynı tarihin ve ayni siyasi kültürün insanlarıyız. 
Alevilerin sorunları yok mu, var ama çözümü "ayrı" vatandaşlık kategorileri yaratmak değil, üniter devlet vatandaşları olarak özgürlüklerin genişletilmesirin. 
Kürtler ve bütün aidiyetler için de böyle "Ayrı" statü değil, genel vatandaş hak ve özgürlükleri... 
Sevr Antlaşması'nın Kürtlere azınlık düzenlemesi getiren 62. ve 64. maddelerini, Birinci Meclis'teki Kürt kökenli milletvekilleri protesto etmişlerdir. İşte 3 Kasım 1922'de yayımladıkları bildiriden birkaç cümle 
"Türk, Kürt tek bir vücuttur.. Kürtler hiçbir vakit Türkiye camiasından ayrılmaz... Azınlık kavramının mevzuubahs edilmesi şayan - ı teessüftür..." 
AB sürecinde bu konuda çok 'teçhizatlı' olmamız gerekiyor. 



</TEXT>
</DOC>
