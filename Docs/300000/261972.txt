<DOC>
<DOCNO> 261972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/yazar/asik.html </URL>
<DATE> 2004/08/10/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Talya Oteli... 
</HEADLINE>
<TEXT>


Dünya üzerinde 8 bin 200 otele müşteri gönderen Almanya'nın en büyük tur operatörlerinden TUİ, her yıl anket düzenleyerek müşterilerine en çok beğendikleri otelleri soruyor... Antalya'daki Talya Oteli, bu ankette, "Dünyada en iyi hizmeti veren" ilk 100 otel arasına girmiş... Ajans haberlerine göre Talya geçen yıl da aynı başarıyı elde etmiş. 
Talya Oteli Müdürü Rezzan Kulaksız'la iki yıl önce TIR gezimiz sırasında Talya'da konakladığımızda tanışmıştık. Rezzan Bey'in zarif kişiliğinin otelin tüm hizmetlerine yansıdığı hemen fark ediliyordu. Aynı sonucun TUİ müşterilerince onaylanması bizi gururlandırdı. Nice zarif başarılara... 

Hükümet, Atatürkçü Düşünce Derneği'ne 10 yıldır genel bütçeden verilen payı kesmiş. 
Rakibi destekleyecek değiller tabii... 
Haldun Ertem 

Efes'te ticaret Fabien Moritz, Neckerman şirketinin Belçika'dan getirdiği turistlere Bodrum'da rehberlik ediyor... Onların şikayetlerini dinliyor, dert ve sorunlarını çözüyor... Bu genç bayanla Bodrum'da ayaküstü sohbet ederken turistlerin hoşlandıklarını ve hoşlanmadıklarını soruyoruz... Belçika'dan gelen turist sayısı geçen yıla göre artmış. Belçikalılar Türkiye'yi seviyorlar... Peki hoşlanmadıkları mı Fabien 
- Mesela, diyor, Efes'e gezi düzenleniyor. Tarihe meraklı turistler ellerinde kılavuz kitaplarla Efes'e doğru yol alırken otobüsün ikide bir halıcı ya da kuyumcuların önünde durup turistlerin alışverişe zorlanması tatsız oluyor... 
Bunu bir küçük eleştiri olarak buraya sıkıştıralım... 

Koş Süreyya koş ama... Tatil günlerinde yazar dostlara içimize dert olan konuda mesaj yolladık 
- Atletimiz Süreyya Ayhan Atina'da olimpiyat şampiyonluğu için koşacak... Ama basınımızda onu yüreklendirecek, moral verecek tek satır çıkmıyor... Medyamız dünya çapındaki atletimize futbolcu Alex'in başparmağı kadar önem vermiyor... Ne olur onu ve diğer olimpiyat sporcularımızı yüreklendirecek birkaç satır yazsanız... 
Derken sakatlık ve doping haberleri patladı... O zaman medyamız sayfalarını Süreyya Ayhan'a sonuna kadar açtı Ünlü sporcuya moral vermek için tek satır yazmayanlar iftira ve karalama kampanyasına tam gaz katıldılar... 
Süreyya gerçekten doping yaptı mı Ne tür ilaçlar aldı Doping kontrolünden kaçtığı doğru mu Başkasının idrarını mı verdi 
Bu soruların yanıtları dünya çapında bir sporcuya saygı çerçevesinde ince elenip sık dokunarak ortaya çıkarılmalı... Ne var ki medyamız aklına gelen bütün ihtimalleri, dedikodu ile gerçeği ayırma zahmetine girmeksizin ve genç bir sporcuyu manen yıkma endişesi duymaksızın, kristal mağazasına girmiş fil hoyratlığıyla her gün sıralayıp duruyor... Birinci elden bilgiler, uzman görüşleri, kesinleşmiş doğrular yerine bir tahmin yarışı ve iftira kampanyasına dönüştü gazetecilik... Sanki hedefte suçu kesinleşmiş bir dolandırıcı varmışçasına... Önüne gelen bütün sorumsuzluğuyla vuruyor... 
Diğer kurumlar sessiz. Şaşkın. 
Bu halimizle bir olimpiyat modalyasını hak ediyor muyuz 
Sanmıyoruz... 

Deprem Tatilin birkaç gününü Bodrum'da geçirdik. Dönüşte Bodrum'dan deprem haberi geldi... Bodrum günlerini paylaştığımız sevgili Bedri Koraman'a telefon açtık 
- Geçmiş olsun çok sarsıldınız mı 
- Yok canım, sinek ısırması gibi bir şey... 
- Ama tatilciler korkmuş galiba... 
- Evet çoğu depremden korkup kaçtı... 
- Nereye 
- İstanbul'a... 



</TEXT>
</DOC>
