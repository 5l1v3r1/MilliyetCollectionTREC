<DOC>
<DOCNO> 292376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko49.html </URL>
<DATE> 2004/11/26/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Halkın yüzde 93.6'sı yeni bir para birimi kullanacağından haberdar 
</HEADLINE>
<TEXT>

     Merkez Bankası'nın yaptırdığı araştırmaya göre, halkın yüzde 93.6'sı yeni bir para birimi kullanılacağı konusunda bilgi sahibi durumda bulunuyor. 
     Merkez Bankası adına Yeni Türk Lirası YTL iletişim kampanyasını üstlenen Bersay İletişim Danışmanlığı tarafından yaptırılan araştırmanın sonuçlarına göre, toplumun YTL hakkındaki bilgi, tutum ve beklentilerini ortaya koyan ikinci çalışma, 12 ilde 20-30 Ekim tarihleri arasında gerçekleştirildi. 
     Ağustos ayında yapılan ilk araştırmada YTL'ye geçiş konusunda halkın yüzde 80'i bilgi sahibi iken, yeni bir para birimi kullanılacağından haberdar olanların oranı ikinci araştırmada yüzde 93.6'ya yükseldi. 
     Yaş dağılımına göre haberdarlık düzeyi incelendiğinde, 15-54 yaş arasındakilerde bu oran yüzde 90'ın üzerine çıkarken, 55 yaş ve üzerindeki yaş gruplarında yüzde 80 ile 87.5 arasında değişiyor. 
     Metropol alanlardan kırsala doğru gidildikçe haberdarlık düzeyi azalırken, YTL'den haberdar olanların yüzde 83.6'sı paradan 6 sıfır atılacağını, yüzde 92.6'sı yeni para birimine ne zaman geçileceğini, yüzde 81.8'i de yeni para biriminin adını biliyor. 
     
     YÜZDE 66.5 YTL'YE GEÇİŞİ GEREKLİ BULUYOR 
     Araştırmaya katılanların yüzde 66.5'i YTL'ye geçişin gerekli olduğunu düşünürken, gereksiz bulanların oranı yüzde 20.6 düzeyinde. 
     Araştırmaya göre, yüzde 67.4'lük kesim YTL'nin kullanımına kısa sürede alışacağını, yüzde 28.1'lik kesim bu konuda iyimser olmadığını, yüzde 59.5'i ise YTL kullanımının kolay olacağı görüşüne sahip. 
     Katılımcıların yüzde 27.7'si YTL'ye geçişle paranın prestijinin artacağını, yüzde 24.9'u kullanımının, yüzde 24.7'si ise paranın taşınmasının kolaylaşacağını düşünürken, yüzde 29.6'sı paranın değerinin artacağı görüşünü taşıyor. 
     Yüzde 56.4'lük kesim YTL ile hesap yapma güçlüğü ve bundan kaynaklanan karışıklıkların olabileceğini belirtirken, yüzde 20.8'lik kesim kullanım zorluğunu sorun olarak görüyor. Katılımcıların yüzde 21.2'si ise hiçbir sorun yaşanmayacağını düşünüyor. 
     Araştırma, Türkiye genelini temsil edecek biçimde 2 bin 200 denekten oluşan bir örneklem ile DİE'nin kabul ettiği Türkiye'yi bölgelere ayırma ilkeleri doğrultusunda saptanan 12 ilde gerçekleştirildi. Araştırma metropol, kentsel ve kırsal alanlar olmak üzere 3 farklı alanda yürütüldü. 
     Açıklamada, Ekim ayı sonunda gerçekleştirilmesi ve Kasım ayındaki yoğun iletişim kampanyasının etkilerinin görülmediği koşullarda elde edilmesi nedeniyle araştırma sonuçlarının, kampanyada hedefe çok büyük ölçüde ulaşıldığını ortaya koyduğu kaydedildi. 
     
</TEXT>
</DOC>
