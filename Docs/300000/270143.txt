<DOC>
<DOCNO> 270143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur10.html </URL>
<DATE> 2004/09/08/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
'Yaptığınıza hem kel, hem fodul denir' 
</HEADLINE>
<TEXT>

     Nail KAHRAMAN DHA 
BURSA'nın Yıldırım İlçesi Karaağaç Mahallesi'nde, arkadaşları Mustafa Suyabatmaz'ın cep telefonunu bıçak zoruyla gasp edip, sattıkları öne sürülen 18 yaşındaki Serkan Avcı, 20 yaşındaki Erdem Elçi ile aynı yaştaki Ahmet Şenol Mertoğlu, suçlamaları kabul etmedi. Mahkeme Başkanı Ali Demir, tutuklu sanıklara telefonu neden iade etmediklerini sorup yanıt alamayınca "Yaptığınıza halk arasında hem kel, hem de fodul denir'' diyerek çıkıştı. 
     Bursa'nın Yıldırım İlçesi Karaağaç Mahallesi'nde, bir süre önce arkadaşları Mustafa Suyabatmaz'ın cep telefonunu bıçak zoruyla gasp edip, sattıkları öne sürülen tutuklu sanık Erdem Elçi, Ahmet Şenol Mertoğlu ve Serkan Avcı'nın yargılanmasına başlandı. 
     5'inci Ağır Ceza Mahkemesi'nde, 'Bıçak zoruyla gasp' suçundan haklarında 20'şer yıla kadar hapis cezası istenen sanıklar, suçlamayı kabul etmedi. Sanıklardan Serkan Avcı, olay günü arkadaşlarıyla yanına gelen lise arkadaşı Mustafa Suyabatmaz'dan, sevgilisiyle görüşmek için cep telefonunu istediğini söyledi. 
     Telefonda sevgilisi ile kavga ettiğini, sinirlenip eve gittiğini belirten Avcı, "Bir süre sonra Erdem ve Ahmet yanıma geldi. Mustafa'nın bizden şikayetçi olacağını söyledi. Sevgilimle konuşmak için cep telefonunu 70 milyon liraya satıp, Eskişehir'e gittim. Döndüğümde polisler beni yakaladı'' dedi. 
     Erdem Elçi ve Ahmet Şenol Mertoğlu'nun suçlamaları kabul etmediği duruşmada hazır bulunan Mustafa Suyabatmaz, olay günü cep telefonunun, bıçak zoruyla gasp edildiğini anlattı. 
     Tutuklu arkadaşlarından şikayetçi olmadığını belirten Suyabatmaz, şunları söyledi 
     "Erdem ve Ahmet Şenol ile okul önünde karşılaştık. Erdem benden para istedi. Olumsuz yanıt verince bu kez cep telefonunu istedi. Karşı gelince Ahmet Şenol belindeki ekmek bıçağının sapını tutarak Vermezsen seni delik deşik ederiz' diyerek tehdit etti. Telefonumu aldılar. Bu sırada yanlarına Serkan geldi. Kız arkadaşını arayacağını söyleyip telefonumu alarak uzaklaştı. Babamla birlikte karakola giderek şikayetçi oldum.'' Mahkeme Başkanı Ali Demir, cep telefonunu neden geri vermeyip sattıklarını sorduğu sanıklardan cevap alamayınca sinirlendi. Demir, "Sizin yaptığınıza halk arasında hem kel, hem fodul denir'' dedi. Mahkeme Başkanı Demir, davayı e ertelerken, sanıkların tutukluluk halinin devamına karar verdi. 
     
</TEXT>
</DOC>
