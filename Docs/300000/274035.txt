<DOC>
<DOCNO> 274035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur18.html </URL>
<DATE> 2004/09/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Asmalı Konak Göleti'nde toplu balık ölümü olmuş .. 
</HEADLINE>
<TEXT>

     Nevşehir'in Kozaklı İlçesi'ne bağlı Karahasanlı Beldesi yakınlarında bulunan Asmalı Konak Göleti'ndeki yüzlerce aynalı sazan balığının oksijensizlikten öldüğü bildirildi. 
     Alınan bilgiye göre Asmalı Konak Göleti'ne olta ile balık tutmaya giden amatör balıkçılar, gölette çok sayıda balığın ölüp su yüzüne çıktığı görerek, olayı Karahasanlı Belde Belediye Başkanı Fuat Yılmaz'a bildirdi. 
     Yılmaz, yaptığı açıklamada, yaklaşık iki hafta önce gölette bazı balıkların öldüğünü görerek durumu araştırdıklarını, balıkların oksijen yetersizliği nedeniyle öldüğünü tespit ettiklerini söyledi. 
     Konuyu Nevşehir Tarım İl Müdürlüğü yetkililerine ilettiklerini ve buradan gelen yetkililerin gölette inceleme yaptığını anlatan Yılmaz, ''Balıkların oksijen yetersizliği nedeniyle öldükleri belirlendi. Göletin hemen yanında bulunan sazlıktaki büzlerin yağış ve seller nedeniyle dolması yüzünden gerekli su sirkülasyonunun sağlanamadığı tespit edildi. Büzlerin temizlenmesi için ilgilileri uyardık'' dedi. 
     
</TEXT>
</DOC>
