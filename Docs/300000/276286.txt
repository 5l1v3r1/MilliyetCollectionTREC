<DOC>
<DOCNO> 276286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur05.html </URL>
<DATE> 2004/09/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Erkeklerle geziyorlar' cinayetine 36 yıl hapis 
</HEADLINE>
<TEXT>

     Cem BAKIRCI ERZURUM, DHA 
ERZURUM'da erkeklerle geziyorlar' dedikodusu yüzünden amcasının kızları 22 yaşındaki Emine Algül'ü ve 17 yaşındaki Leyla Algül'ü bıçaklayarak öldüren 29 yaşındaki Murat Algül, Birinci Ağır Ceza Mahkemesi'nde 36 yıl hapis cezasına mahkum oldu. "Sizin yüzünüzden sokağa çıkamaz oldum'' diyerek biri lise ikinci sınıf öğrencisi olan 2 kızı öldüren Murat Algül, kararın açıklanmasının ardından mahkeme heyetine teşekkür etti. 
     Emine ve Leyla Algül, 25 Mayıs 2003 günü Kombina Yolu üzerinde akşam karanlığında öldürüldü. Aşağı Sanayi Mahallesi'nde oturan Murat Algül, haklarında erkeklerle dolaştıkları yolunda dedikodu çıkan amca kızlarıyla görüşmeye gitti. Cumhuriyet Lisesi ikinci sınıf öğrencisi Leyla Algül'ü Gel biraz dolaşalım, hem de konuşuruz' diyerek 25 EN 356 plakalı otomobiline bindiren Murat Algül, ıssız bir yerde durdu. Leyla Algül ile tartışan Murat Algül, genç kızı 17 yerinden bıçaklayarak öldürdükten sonra cesedini bagaja yerleştirdi. İçinde ceset bulunan otomobille, eşinden ayrılan diğer amca kızı Emine Algül'ü evden alan Murat Algül, "Sizin yüzünüzden sokağa çıkamaz oldum. Utanmıyor musunuz '' diye tepki gösterdi ve kanlı bıçağı 5 kez de Emine Algül'e sapladı. Emine Algül'ün cesedini yol kenarına bırakan Murat Algül, bagajında ceset bulunan otomobiliyle Şehit Fatih Bodur Polis Merkezi'ne giderek teslim oldu. 
     Polislere amcasının iki kızını namus meselesi' yüzünden öldürdüğünü belirten işsiz ve bekar Murat Algül, ilk sorgusundan sonra tutuklanırken, hakkında Edrzurum 1'inci Ağır Ceza Mahkemesi'nde tasarlayarak kasten adam öldürmek' suçundan dava açıldı. Duruşmada, "Cinnet geçirdim, aklım başımda değildi'' diyen Murat Algül, İstanbul Bakırköy Ruh ve Akıl Hastalıkları Hastanesi'ne gönderildi. Murat Algül'e sağlıklı' olduğu yolunda rapor verildi. 
     Erzurum 1'inci Ağır Ceza Mahkemesi'ndeki son duruşmada kararı açıklayan Mahkeme Başkanı Cengiz Tosyalıoğlu, Murat Algül'ün tasarlayarak ve kasten amca kızları Leyla ve Emine Algül'ü öldürdüğü için toplam 36 yıl hapis cezasına çarptırıldığını söyledi. Murat Algül kararın açıklanmasından sonra "Adalete saygılıyım. Teşekkür ederim'' dedi. 
     
</TEXT>
</DOC>
