<DOC>
<DOCNO> 250189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun22.html </URL>
<DATE> 2004/06/23/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Peres Şaron barışı miras bırakmak istiyor... 
</HEADLINE>
<TEXT>

     İsrail İşçi Partisi lideri Şimon Peres, şimdiye kadar "şahin" olarak bilinen sağcı Başbakan Ariel Şaron'un, Gazze'den tek taraflı çekilme planını uygulayarak barışı miras bırakmak istediğini söyledi. 
     Peres, "Sanıyorum Şaron kariyerini çatışmayla değil barışla noktalamak istiyor" ifadesini kullandı. Peres, bir Filistin devletinin kurulması konusunda fikrini değiştiren Şaron'u tebrik etti ve "Sanıyorum anlayışlarını değiştirdi. 1 yıl öncesine kadar Netzarim'deki yerleşim biriminin yıkımına ve Filistin devletinin kurulmasına karşıydı" dedi. 
     İsrailli siyasi yorumculara göre, Gazze'den çekilme planını uygulamasına olanak vermesi için Şaron önderliğinde bir ulusal birlik kabinesine katılmayı planlayan Peres, Batı Şeria'nın kuzeyindeki 4 yerleşim biriminin yıkılmasına ilişkin projeyle Gazze'den tek taraflı çekilme planı için Filistinlilerle koordinasyon yapmadığı için hükümeti eleştirdi. 
     
</TEXT>
</DOC>
