<DOC>
<DOCNO> 274116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/guncel/axgun01.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Alemdaroğlu gitti 
</HEADLINE>
<TEXT>


Sezer, YÖK'ün "yargı kararlarına uymadığı" gerekçesiyle görevden uzaklaştırılmasını istediği İÜ Rektörü Alemdaroğlu'nu yaptığı 2 haftalık inceleme sonucu görevden aldı 

ANKARA Milliyet 

Cumhurbaşkanı Ahmet Necdet Sezer, son yılların en çok tartışılan isimlerinden olan Prof. Dr. Kemal Alemdaroğlu'nu İstanbul Üniversitesi İÜ Rektörlüğü görevinden aldı. Kararın yasadışı olduğunu söyleyen Alemdaroğlu, "Rektörlük süremin bitmesine 15 ay kala görevden alınıyorsam ve hiçbir bildiri yapılmıyorsa, benim de yasal haklarım vardır. Yasal haklarımın takipçisiyim" dedi. 
Alemdaroğlu'nu yolun sonuna getiren süreç, Sezer'in Prof. Dr. Erdoğan Teziç'i YÖK Başkanlığı'na atamasıyla başladı. Teziç başkanlığında önceki hafta toplanan YÖK Genel Kurulu'nda 18 üyeden 12'si Alemdaroğlu'nun "yargı kararlarına uymadığı" gerekçesiyle görevden alınmasını talep etti. İdari yargının aksi yöndeki kararına karşın İstanbul Üniversitesi bünyesindeki Kardiyoloji Enstitüsü'nü Cerrahpaşa Tıp Fakültesi'ne bağlayan ve bu uygulamadan vazgeçmeyen Alemdaroğlu hakkındaki dosya, 11 Eylül'de, Anayasa uyarınca rektörleri atayan ve görevden alan Cumhurbaşkanlığı'na gönderildi. 

İnceleme 2 hafta sürdü 
İlk olarak Milliyet'in duyurduğu haberin ardından, Sezer'in atamasını yaptığı Teziç ve Alemdaroğlu arasında kaldığı yorumları yapıldı. Sezer, yaklaşık 2 hafta süren incelemenin ardından, YÖK Genel Kurulu'nun gönderdiği dosyayı da dikkate alarak Alemdaroğlu'nu görevden aldı. 

'Yasal haklarımı arayacağım' 

Kararı televizyondan öğrendiğini söyleyen Alemdaroğlu, "Sezer'in kararlarına her zaman güveniyorum. Ancak YÖK'teki hukukçuların etkisinin olabileceğini de düşünüyorum. Belli ki YÖK'teki hukukçular, hukukun üstünlüğünü bir anlamda kendi kararlarının desteklenmesi şeklinde algılamış olmalılar" dedi. Rektörlüğe yüzde 60 oy alarak seçildiğini ifade eden Alemdaroğlu, "Gerekirse güvensizlik oylaması yapılabilirdi. Yasal haklarımı arayacağım" diye konuştu. 

Enstitüdeki ısrar 
Asistan doktorlar için eğitim merkezi özelliğinde olan enstitüyü ısrarla fakülteye bağlamaya çalışan Alemdaroğlu'nu koltuğundan eden süreç şöyle Enstitünün ana bilim dallarının kapatılması 8 Kasım 2002'de YÖK işlemiyle onaylandı. Enstitü öğretim üyeleri, buna karşı dava açtı. Mahkeme, 22 Nisan 2003'te tüm ana bilim dallarının açılması lehinde yürütmeyi durdurdu. Rektörlük bunu işleme koymadı. YÖK, 3 Mart 2004'te enstitünün eski yapısına kavuşturulmasını istedi. Alemdaroğlu başkanlığında toplanan yönetim kurulu, mahkeme kararlarının tersine kalp-damar cerrahisi ile anesteziyoloji ve reanimasyon ana bilim dallarını 67 no'lu kararla Cerrahpaşa Tıp Fakültesi'ne ilhak ettirdi. Mahkeme kararına rağmen İÜ Cerrahpaşa Tıp Fakültesi Kardiyoloji Anabilim Dalı Haseki Bölümü şeklinde yeniden teşkilatlandırıldı. 


</TEXT>
</DOC>
