<DOC>
<DOCNO> 258752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/soneko17.html </URL>
<DATE> 2004/07/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Trafik sigortası zamanını 1 gün geciktirene 24 milyon ceza 
</HEADLINE>
<TEXT>

     Otomobil sahiplerinin, zorunlu olarak yaptırmaları gereken trafik sigortasının gününü bir gün geciktirmeleri durumunda, 24 milyon 640 bin lira, bir ay geciktirmeleri halinde ise 98 milyon 560 bin lira fark ödemek zorunda kaldıkları bildirildi. 
     Sigorta acentalık hizmetleri veren bir şirketin yönetim kurulu başkanı olan Mehmet Zeki Üçpınar, 1 Temmuz 2004 tarihinden bu yana araçlar için trafik sigortası fark primi uygulaması başlatıldığını hatırlattı. 
     Hazine Müşteşarlığı, Emniyet Genel Müdürlüğü ve sigorta şirketlerinin ortak aldığı bir kararla uygulamaya konulan fark priminin, araç sahiplerini şaşırttığını belirten Üçpınar, ''Araç sahipleri her yıl düzenli olarak yaptırması gereken trafik sigortasını bir gün dahi geciktirince ciddi oranlarda fark ödemek durumunda kalıyor'' dedi. 
     Araçlar için trafik sigorta bedelinin Türkiye'de 4 kategoride belirlendiğini kaydeden Üçpınar, Konya, Bursa, Adana ve Antalya gibi 2. kategoride bulunan illerde bu bedelin, otomobiller için 86 milyon 880 bin lira, kamyonlar için 241 milyon 920 bin lira, minübüsler için 219 milyon 520 bin lira ve otobüsler için de 788 milyon 480 bin lira olduğunu söyledi. 
     Otomobil sahiplerinin sigorta gününü bir gün geçirmeleri halinde 2. kategoride bulunan illerde 24 milyon 640 bin lira, bir ay geçirmeleri durumunda ise 98 milyon 560 bin lira fark ödemek zorunda kaldıklarını belirten Üçpınar, şunları söyledi 
     ''Kamyon sahipleri normalde 241 milyon 920 bin liraya yaptıracağı sigortasını 1 günlük gecikmede 302 milyon 400 bin liraya, bir ayda ise 483 milyon 840 bin liraya yaptırabiliyor. Minibüsler için ise bir günlük gecikmede 282 milyon 240 bin lira, bir aylık gecikmede 470 milyon 400 bin lira prim farkı uygulanıyor. Gününde yaptırıldığı takdirde 788 milyon 480 bin lira trafik sigorta bedeli ödeyen otobüsler, bir aylık gecikmede 1 milyar 576 milyon 960 bin lira ödemek durumunda kalıyor.'' Üçpınar, araç sahiplerinin önceden bu tür prim farkı uygulaması yapılmadığı için uygulama hakkında bilgiye sahip olmadığını belirterek, sigorta bitiş tarihinin iyi takip edilmesi gerektiğini sözlerine ekledi. 
     Ankara, İstanbul, İzmir'in yer aldığı 1. kateoride 98 milyon 560 bin lira ödemesi gereken otomobil sahipleri bir gün gecikme nedeniyle 123 milyon 200 bin, bir aylık gecikmede ise 197 milyon 120 bin lira ödemek zorunda kalıyor. 
     
</TEXT>
</DOC>
