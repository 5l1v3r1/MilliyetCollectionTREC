<DOC>
<DOCNO> 282663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/yazar/guclu.html </URL>
<DATE> 2004/10/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Trabzon bilimde devrim peşinde 
</HEADLINE>
<TEXT>


Karadeniz Teknik Üniversitesi'ne yıllardır gitmemiştim. İşletme ve ekonomi kulübü öğrencileri ısrar edince soluğu Trabzon'da aldım. İyi ki de gelmişim. Sadece Türkiye'nin değil, dünyanın en güzel üniversite kampuslarından birine bir kez daha gezme olanağı buldum. Denize nazır açık bir doğa müzesi gibi. Ağacın ve yeşilin her çeşidini görebilirsiniz. Böyle bir kampusa öğrenci olmak büyük bir keyif olsa gerek. Ama sanki bu kadarı öğrencilere yetmiyor. Çeşitli sorunlar karşısında sahip oldukları doğal güzelliğin tadına bile varamamışlar. 
KTÜ'de yönetim iki ay önce değişti. İki dönem rektörlük yapan Türkay Tüdeş'in yerine iki ay önce İbrahim Özen seçildi. Bu değişimle birlikte üniversitede çok şey de değişmeye başlamış. Bunu her adımda hissedebiliyorsunuz. Üniversite nefes almaya başlamış. 
Önceki rektör yatırımlarla uğraşırken öğrencileri ihmal etmiş. Yeni rektör ise kapısını ve gönlünü sonuna kadar öğrencilere açmış. İlk izlenimim bu yöndeydi. Sonra öğrencilerle uzun uzadıya yaptığımız sohbetten sonra da geldiğimiz nokta bu oldu. 
Son dönemlerde öğrenciyi baş tacı eden kendi çocuklarından ayırt etmeyen rektörlerin sayısı giderek artıyor. Profesör Özen de bunlardan biri. Öğrencilerin bu durumu en iyi şekilde değerlendireceklerinden eminim. Çünkü birkaç saatlik sohbet sırasında öğrenciye yönelik pek çok projeye hemen oracıkta izin aldık. 

Kök hücre laboratuvarı 
İşletme ve Ekonomi Kulübü'nün organize ettiği sohbete katılmadan önce üniversiteyi baştan aşağıya gezdik. Kültür merkezi belki en iyilerinden biri. Bin kişilik konferans salonu var. Kütüphanesinde de yüz bine yakın kaynak bulunuyor. Ama beni en fazla etkileyen kök hücre konusunda atılan adımlar oldu. Kansere karşı mevcut tedavi yöntemlerine alternatif olarak geliştirilen kök hücreyle tedavi konusunda epeyce yol kat edilmiş. Kök hücre konusu yani sağlıklı hücrelerden örnekler alınarak geliştirilen yeni hücrelerle hasta hücrelerin tedavisi Batılı ülkelerin çoğu için bile çok yeni bir adım. 

Öğrenci sorunları 
Hele hele üniversite sanayi işbirliği çerçevesinde yeni bir şirket kurularak bu amaçla araştırma laboratuvarının kurulması Türkiye için bir hayaldi. Ama bu hayal Trabzon'da gerçeğe dönüşmüş. Üniversite öğretim üyeleri ve Trabzonlu girişimcilerin 2.5 milyon euro sermayeyle kurdukları şirket çalışmalara çoktan başlamış. Dünya standartlarındaki yeni laboratuvarları da bitmek üzere. Kök hücre alanında dünyada söz sahibi olmak istiyorlar. Bu yazının boyutlarını aşacak çok önemli projeleri var. Ayrı bir gün, yaptıklarını, gerçekleştirmek istediklerini uzun uzadıya ele alacağız. 
KTÜ'nün 43 bin öğrencisi var. 25 bine yakını Trabzon'da. Diğerleri de yakın illerdeki fakülte ve yüksekokullarda. Öğrenci profiline bakıldığında Türkiye'nin her yerinden öğrenci var. Puan sıralamasında ise, maalesef hak ettiği bir noktada değil. Karadeniz bölgesindeki genel başarısızlık üniversiteyi de etkiliyor. ÖSS başarı sıralamasında Trabzon ve diğer Karadeniz illeri maalesef alt sıralarda yer alıyor. 
Öğrencilerin önceki yönetim döneminden kalan sorunları var. Her ne kadar pek çoğu artık geride kalsa da hala etkisinden kurtulabilmiş değiller. Öğrenciler sadece eğitim öğretim açısından değil, sosyal etkinlikler konusunda da çıtanın çok daha yükseklere tırmandırılmasını istiyorlar. 
Ortak karar aldık. Her ay rektör Özen'le toplantı yapıp sorunlarına çözüm arayacaklar. Tıkandıkları noktada da ben devreye gireceğim. 
Özetin özeti Trabzon'da öğrenciler ve bilim adına heyecanlandırıcı gelişmeler oluyor. Hele hele kök hücre konusundaki çalışmalar yeni bir umut ışığı. Türkiye pek çok açıdan kaçırdığı AB trenini bu konuda yakalayabilir. Sevinmek için erken diyenlere, KTÜ'yü görmelerini öneririm. 



</TEXT>
</DOC>
