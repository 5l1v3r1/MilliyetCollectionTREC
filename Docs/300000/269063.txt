<DOC>
<DOCNO> 269063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sontur23.html </URL>
<DATE> 2004/09/04/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Tarlasına zarar veren keçileri savcılığa şikayet etti .. 
</HEADLINE>
<TEXT>

     Adıyaman'da bir çiftçi, tarlasına zarar veren yaban keçilerini Cumhuriyet Başsavcılığı'na şikayet etti. 
     Çelikhan İlçesi'ne bağlı Aksu Köyü'nde oturan Ali Tokdemir, Derik Yaylası'nda bulunan tarlasındaki ürünlerin yaban keçilerince talan edildiğini öne sürerek, Çelikhan Cumhuriyet Başsavcılığı'na başvurdu ve zararının karşılanmasını istedi. 
     Tokdemir, koruma altında olmaları nedeniyle dağ keçilerine dokunamadığını ifade ederek, dağ keçilerini koruma altına alan yetkililerin zararını karşılamaları gerektiğine dikkati çekti. 
     Bölgede 40-50 kadar dağ keçisi bulunduğunu, keçilerin verdiği zarar nedeniyle tarlasından ürün alamadığını anlatan Tokdemir, başvurusunda şunları kaydetti 
     ''Tarlamın çevresini çitle çevirecek parasal gücüm yok. Devletin aldığı koruma kararı dağ keçilerinin işine geliyor, ama ben mağdur oluyorum. Ben de zararımın karşılanmasını istiyorum.'' Çelikhan Cumhuriyet Başsavcısı Mustafa Aslanbatı ise Ali Tokdemir'in başvurusunu kabul etmediklerini belirterek, ''Mağdur olduğunu belirten Ali Tokdemir'e ilk olarak Kaymakamlığa başvurması gerektiğini bildirdik'' dedi. 
     
</TEXT>
</DOC>
