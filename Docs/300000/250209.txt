<DOC>
<DOCNO> 250209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/soneko04.html </URL>
<DATE> 2004/06/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bankaların aktifleri 256 katrilyon liraya ulaştı 
</HEADLINE>
<TEXT>

     Türkiye'de ilk çeyrekte bankacılık sisteminin toplam aktifleri, geçen yılın aynı dönemine göre yüzde 16 artışla 256 katrilyon liraya ulaştı. Yılın ilk çeyreğinde faaliyet gösteren banka sayısı da 1 azalarak 49'a geriledi. 
     Türkiye Bankalar Birliği'nin açıkladığı rapora göre, toplam aktifler, geçen yılın aynı dönemine göre TL bazında yüzde 16 artarak 256 katrilyon 12 trilyon 63 milyar liraya, dolar bazında ise yüzde 51 artışla 195.4 milyar dolara ulaştı. Toplam aktifler ticaret bankalarında yüzde 17, mevduat kabul etmeyen bankalarda yüzde 3 arttı. Tabloda geçen yıl sonu itibariyle ilk 10'da yer alan bankaların sıralaması değişmedi. 
     Kamu bankası olan Ziraat Bankası, 52 katrilyon 801 trilyon 103 milyar lira ile aktif büyüklükte 1. sırada yer aldı. İş Bankası 32.3 katrilyon liralık, Akbank da 27.9 katrilyon liralık aktif büyüklüklerle Ziraat Bankası'nı izledi. Sıralamada Garanti Bankası 4., Yapı ve Kredi Bankası ise 5. oldu. 
     Kamusal sermayeli ticaret bankalarının toplam aktifler içindeki payı, bir önceki yılın aynı dönemine göre 2 puan artarak yüzde 35'e, mevduat payı 6 puan artarak yüzde 41'e, kredilerdeki payı ise 4 puan artarak yüzde 20'ye yükseldi. 
     Özel sermayeli ticaret bankalarının toplam aktifler ve krediler içinde sırasıyla yüzde 56 ve yüzde 67 olan payları değişmedi, toplam mevduattaki payı 5 puan azalarak yüzde 54'e geriledi. 
     Geçen yılın ilk çeyreğine göre TL aktiflerin toplam aktifler içindeki payı yüzde 56'dan yüzde 65'e yükseldi. TL kaynakların toplam pasifler içindeki payı ise yüzde 51'den yüzde 61'e çıktı. 
     Aktif büyüklüğe göre, ilk çeyrekte ilk 5 bankanın aktif ve mevduat payı artarken kredi payı azaldı. İlk 10 bankanın ise aktif ve kredi payı artarken, mevduat payı değişmedi. 
     Verilere göre, yılın ilk çeyreğinde toplam özkaynaklar 38 katrilyon 878 trilyon 733 milyar lira, toplam krediler 74 katrilyon 929 trilyon 75 milyar lira, toplam mevduat ise 163 katrilyon 727 trilyon 479 milyar lira oldu. 
     31 Mart 2004 tarihindeki satın alma gücü esas alındığında yabancı para mevduatı 71.8 katrilyon lira 54.8 milyar dolar , TL mevduatı ise 92 katrilyon lira 70.2 milyar dolar düzeyinde bulunuyor. 
     
</TEXT>
</DOC>
