<DOC>
<DOCNO> 276419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/yazar/altan.html </URL>
<DATE> 2004/10/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kısa bir sarsıntı 
</HEADLINE>
<TEXT>


YERDEN 50 metre yükseklikte, balkonu yayılıp gitmiş irili ufaklı yapılarla Adalar'a ve Marmara ufuklarına bakan, duvarlardaki rafları kitaplarla dolu bir çalışma odası... 
Televizyonda 19 haberlerini izlemeye hazırlandığımız bir sırada... 
Dipten vuran kısa bir sarsıntı ve galiba hafifçe bir sarsıntı daha... 
Hızla odaya dönen Solmaz 
- Deprem mi oldu 
- Evet... 

Derken ekranlarda geçmeye başlayan "Son dakika" flaşları, "İstanbul'da saat 18.42'de 4.4 şiddetinde bir deprem oldu." 
Gitgide daha belirginleşen ayrıntılar "Depremin merkezi Marmara'da Adalar'la Yalova arası. 4.4 değil, 4 şiddetinde olduğu saptandı." 
Çalmaya başlayan telefonlar... 

Bizim kuşak, Türkiye'nin bir deprem bölgesi üstünde olduğunu ancak 50'sinden sonra öğrenmeye başladı. 
Ne "yer" küresinin derinliklerinden, belirli süreler sonunda kırılan faylar geçtiğinden haberimiz vardı ne de bu fayların üstüne rastlayan deprem bölgelerinden... 
Bizim için depremler de yağmurlar, seller, fırtınalar gibi zaman zaman her yerde karşılaşılan bir tabiat olayıydı. Depremlere karşı önlem alma diye bir sorun da yoktu Türkiye'de. 

Bendenizin çocukluğunda, Göztepe'deki köşk sallanır gibi olduğunda, annem tavandaki havagazı avizesine bakardı avize de sallanıyor mu, sallanmıyor mu, diye... 
Sallanıyorsa, hemen vaktiyle öğrendiği bir duayı okumaya başlardı yüksek sesle 
- Selamün kavlen ve lailahe illallah... 
Bendenizin çocukluğunda depremlere karşı tek önlem, annemin yüksek sesle okumaya başladığı "Selamün kavlen..." idi. 

Başbakan Tayyip Bey'in, sık sık sözünü ettiği bize özgü medeniyet, çeşitli bela ve felaketlere karşı zaman zaman hamasi nutukları, zaman zaman da Arapça duaları kalkan yapmayı benimsemiş bir medeniyetti. 
Ve artık bize özgü medeniyeti Avrupa'ya, yahut Japonya'ya, yahut Amerika'ya özgü medeniyetlerle çatıştırma yerine, bütünleştirmeyi hedef alıyorduk. 
Ancak bu hedef, beklenmekte olan büyük İstanbul depremine karşı kaygılarımızı gidermeye henüz yetmiyordu. 

Çarşamba akşamı saat 18.42'de 4 saniye sürmüş olan 4 şiddetindeki deprem, beklenmekte olan büyük İstanbul depreminin bir habercisi miydi 
Bu konuda deprem bilimciler pek bir şey söylemek istemiyorlardı. 
Sadece Celal Şengör, Vatan gazetesinin sorduğu sorulara yanıt verirken "Öncü mü, değil mi 10 günde belli olur" demişti. 
Bir hafta 10 gün içinde, 4.5 şiddetinde birkaç sarsıntı daha olursa büyük depremin yaklaşmakta olduğu kuşkusu güçlenebilirdi. 

Bakalım 10 Ekim'e dek, birkaç sarsıntı daha yaşanacak mı İstanbul'da 
Nutuk söyleyip, demeç vermekle önlenebilecek bir konu değil bu. 
Doğa, olduğundan fazla görünme megalomanisine asla temennah etmiyor. 
En iyisi "sıkı durmak" fiilinin çekimini yapalım hep bir ağızdan 
Sıkı durayım, sıkı dur, sıkı dursun, sıkı duralım, sıkı durunuz, sıkı dursunlar... 

Susurluk olayının ortaya çıkmaya başlayan gerçek yüzü gibi, İstanbul yağmasının da gerçek yüzü ortaya çıkmaya başladığında, kimsecikler karartmasın enseyi... 
Bize özgü medeniyetimizin gerek hamasi, gerek mistik kalkanları henüz daha el menzilimizde... 
Şöyle ki 
- Bir Türk depremden korkmaz... 
Yahut 
- Selamün kavlen ve lailahe illallah... 



</TEXT>
</DOC>
