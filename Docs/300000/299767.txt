<DOC>
<DOCNO> 299767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/yazar/ulagay.html </URL>
<DATE> 2004/12/22/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Türkiye, AB yolunda dönüşüme hazır mı 
</HEADLINE>
<TEXT>


İtalyan kökenli bir İsviçreli ailenin kızı iken 1950'lerde İsviçre'de tanıştığı dayımla evlenerek Türkiye'ye yerleşen ve TC vatandaşı olan yengem Avrupa'ya karşı tepkili son günlerde. Türkiye'den istekleri bitmeyen Avrupa Birliği'nin AB son kararıyla bize haksızlık ettiğini düşünüyor ve "Biz de Avrupa'ya yaranma sevdasından vazgeçelim artık", diyor. Ben, Türkiye'nin AB ile bütünleşmenin şartlarını yerine getirmek için geçirmekte olduğu değişim ve dönüşümün bizim yaşam standardımızı yükselteceğini söyleyince de itiraz ediyor "Değişim diyorsun ama ben bu yaştan sonra ne kadar değişebilirim, 80 yıllık Türkiye Cumhuriyeti de öyle senin umduğun kadar kolay değişemez." 

Değişimin şartları 
Ben, çok zorlukla da olsa, Türkiye'nin bu değişimi ve dönüşümü başarabileceğini umduğum için yengem gibi düşünmüyorum, ancak onun ve onun gibi düşünenlerin tepkisini de yabana atamıyorum. Bana öyle geliyor ki AB ile ilişkilerimizin bundan sonraki aşamalarında bu tür tepkiler yaygınlaşarak sürecek ve değişime karşı direnci kırmak hiç de kolay olmayacak, bu da AB ile ilişkileri olumsuz yönde etkileyebilecek. 
Bu kaygıyı duymamın bir nedeni, AB'nin Türkiye'ye farklı muamele yapacağının artık iyice belli olması. Bu başlı başına tepki çekecek bir olgu. 
Kaygımın ikinci nedeni, AB tarafından önümüze konacak değişim ve dönüşüm programının birçok maddesinin, yıllar içinde bize aşılanmış olan düşünce kalıplarıyla ve davranış biçimleriyle çelişme olasılığının hayli yüksek görünmesi. Londra'daki Center for European Reform CER adlı kuruluşun direktör yardımcısı iken yılbaşında AB Komisyonu'nun genişlemeden sorumlu üyesi Olli Rehn'in danışmanı olarak göreve başlayacak olan Heather Grabbe'nin kasımda CER tarafından yayımlanan yazısında değindiği olası gelişmeler kaygılarımı daha da artırdı. AB'nin Türkiye ile tam üyelik müzakerelerine başlamasını savunan Bayan Grabbe'nin bu müzakere sürecinde gündeme gelebilecek sorunlara ilişkin uyarıları hayli ürkütücü geldi bana. "Müzakere" diye adlandırılan sürecin aslında eşit taraflar arasında bir müzakere değil, aday ülkenin AB müktesebatıyla uyum sağlama süreci olduğunu vurgulayan Grabbe'nin Türkiye - AB ilişkilerinde gündeme gelebileceğini düşündüğü gelişmelerin bazıları şunlar 
AB, insan hakları ve azınlıkların hakları konusunda yeni taleplerde bulunabilir.Fransa gibi bazı AB ülkeleri Türkiye'nin Ermeni soykırımı iddialarını kabul etmesini isteyebilir.Almanya ve İsveç gibi AB ülkeleri Kürtler için yeni haklar talep edebilir.AB, Türkiye'nin ve diğer yeni adayların iç düzenine daha fazla karışmak isteyebilir.AB'ye kısmi egemenlik devri, ulusal hükümetin yetki alanını sınırlayabilir.AB Türkiye'yi bölgesel politikalar uygulamaya zorlayabilir.AB'nin ürün ve üretim standartlarına uyum sağlamak zor olabilir.AB'ye uyum sağlamanın özel sektörün bazı kesimleri için çok ciddi bir ekonomik maliyeti olabilir ve bir tasfiye yaşanabilir.AB'nin çevreyle, arıtmayla v.b. ilgili uyum taleplerini karşılamanın ekonomik maliyeti ağır olabilir.AB'den umduğu mali desteği alabilmesi için Türkiye'nin kamu yönetimi reformunu tamamlaması gerekebilir.Fransa ve Avusturya'nın yanı sıra Hollanda ve Danimarka gibi AB ülkeleri de Türkiye'nin tam üyeliğini referanduma sunabilir. 

Acı ilaç mı 
Bu listeyi okurken, doktorun yazdığı bir ilacı almak zorunda olan hastanın, ilacın prospektüsünü okuyup yan etkilerini ve sakıncalarını öğrenince duyduğu tereddüdü duymamak olanaksız. İnsanımız, AB reçetesinin sonunda kendini iyileştireceğine ikna olup AB'nin bütün bu taleplerini karşılayabilir mi Bunun için gerekli zihinsel sıçramayı ve değişimi gerçekleştirebilir mi Yer yer aşağılanmayı da göze alarak bu sürecin zorluklarını aşabilir mi 
Şimdi gelinen noktada bu soruları sormak ve cevaplarını aramak zorundayız. 



</TEXT>
</DOC>
