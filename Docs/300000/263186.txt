<DOC>
<DOCNO> 263186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonspo29.html </URL>
<DATE> 2004/08/13/ </DATE>
<TIME> 22.34 </TIME>
<AUTHOR>  </AUTHOR>
<HEADLINE>
Atina - 2004... Olimpiyat açılışı bütün görkemiyle başladı 
</HEADLINE>
<TEXT>

     28. Yaz Olimpiyat Oyunları'nda açılış töreni, görsel güzelliğiyle tüm izleyenleri büyüledi. 
     Gösteri, Yunanistan Cumhurbaşkanı Kostis Stefanopoulos, Yunan Olimpiyat Komitesi Başkanı Angelopoulos-Daskalaki ve Olimpiyat Komitesi Başkanı Jagguees Rogge'nin sahneye çıkması ve kağıt görünümlü kayıkla havuzu boydan boya geçen çocuk tarafından selamlanmalarıyla başladı. 
     Havuzda olimpiyat halkalarının alevlerle ortaya çıkmasının ardından, insanoğlunun gelişimini anlatan, eski Yunan uygarlığının dününü ve bugününü gözler önüne seren görsel şov, stadı dolduran binlerce izleyicinin de ışık gösterilerine yaptığı katkıyla büyüleyici bir atmosfer yaşattı. 
     İnsanlık tarihi, bir geçit resmi şeklinde izleyenlere sunulurken, olimpiyatların tarihi de eski Yunan'dan bugüne kadar tüm özellikleriyle sahnelendi. 
     Bu arada olimpiyatların açılış töreninde ilk defa müzikler bir DJ tarafından düzenlendi. Dünyaca ünlü DJ Tiesto, çaldığı şarkılarla açılış törenine ayrı bir keyif kattı. 
     
     DEV MAKET 

     Gösterinin en çarpıcı bölümü ise 17.3 metre uzunluğundaki insan yüzünü simgeleyen mermer görünümündeki 10.5 ton ağırlığındaki maketin havuzun içinden 36.5 metreye yükselmesi oldu. 
     İnsan yüzünün, ses ve ışık gösterileri eşliğinde parçalara ayrılarak, insan vücudu haline gelmesi ise izleyenleri adeta büyüledi. 
     
     BAŞBAKAN ERDOĞAN TRİBÜNDE 

     Oyunların açılış törenine Başbakan Recep Tayyip Erdoğan da katıldı. 
     Erdoğan, Devlet Bakanı ve Başbakan Yardımcısı Mehmet Ali Şahin ile birlikte VIP tribününden töreni izledi. 
     
</TEXT>
</DOC>
