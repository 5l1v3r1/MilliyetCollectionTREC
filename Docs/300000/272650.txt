<DOC>
<DOCNO> 272650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko24.html </URL>
<DATE> 2004/09/17/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
"Batman'da 20 yıllık petrol rezervi var" 
</HEADLINE>
<TEXT>

     TÜPRAŞ Yönetim Kurulu Başkanı Kahraman Emmioğlu, Batman'ın 20 yıllık petrol rezervinin olduğunu söyledi. 
     TÜPRAŞ'ın Yönetim Kurulu Toplantısı'na katılmak üzere Batman'a gelen Emmioğlu, TÜPRAŞ Misafirhanesi'nde yaptığı konuşmada, en büyük yatırımın Batman'da olduğunu belirterek, hava kirliliğinin giderilmesi için yeni projeler ürettiklerini bildirdi. 
     Batman Rafinerisi'nin zarar ettiğini, rafineride bulunan kazanların değiştirilmesiyle ilgili teknik çalışmaların yapılacağını ifade eden Emmioğlu, TÜPRAŞ'ın yüzde 66,8'inin devlete ait olduğunu ve genel mevzuat dahilinde hareket etmek zorunda olduklarını kaydetti. 
     Emmioğlu, bölgede 20 yıllık petrol rezervinin bulunduğunu kaydederek, buna göre hareket ettiklerini, zarar etmesine rağmen Batman rafinerisini canlı tutacaklarını dile getirdi. 
     Rafinerinin kentin ekonomisine büyük katkı sağladığını ve rafineri sayesinde bir çok Batmanlı'nın zengin olmasına karşın yatırımlarını batıya yaptıklarını anlatan Emmioğlu, ''Batman'ın 20 yıllık petrol rezervi var. Rafineri sayesinde zengin olan insanlar Batman'a yatırım yaparlarsa kentteki işsizlik büyük ölçüde azalmış olacak'' dedi. 
     TÜPRAŞ Genel Müdürü Hüsamettin Danış da, Batman Belediyesi'ne 200 milyar liralık vergi borçlarının yerine asfalt konusunda anlaşma sağlandığını, Türkiye'de en çok vergiyi Batman'da ödediklerini belirterek, Batman Rafinerisi'nin bölgenin ve ülkenin asfalt ihtiyacını karşılamaya devam edeceğini söyledi. 
     
</TEXT>
</DOC>
