<DOC>
<DOCNO> 271045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/ekonomi/eko07.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TOKİ 152 milyon lira taksitle konut satacak 
</HEADLINE>
<TEXT>



Toplu Konut İdaresi TOKİ , Ankara - Eryaman'da 7'nci Etap'ta yapacağı 2 bin 600 konuttan 384'ünü 1.5 milyar lira peşinat kalanı 152 milyon lira taksitle satacak. Alt gelir grubunda bulunan kişilerin konut alabilmesi için, başvurular 4 - 29 Ekim tarihlerinde Etimesgut Kaymakamlığı ve ilçe belediyesi kanalıyla toplanacak. 
Satış ile ilgili bankacılık hizmetlerine Ziraat Bankası aracılık edecek. İki oda ve bir salon olmak üzere yaklaşık 62 metrekare büyüklüğündeki konutların satış bedelleri, 28.6 - 30.8 milyar lira arasında belirlendi. Konut almaya hak kazananlardan, konut bedelinin yüzde 5'i kadar, 1 milyar 432 milyon lira ile 1 milyar 545 milyon lira arasında peşinat istenecek. Bedeli 180 ay 15 yıl vade ile ödenecek konutların başlangıç taksitleri 152 - 154 milyon lira arasında belirlendi. Taksit tutarları her yıl ocak ve temmuz aylarında, memur maaş artış oranına göre artırılacak. Konutların peşin alınması halinde herhangi bir indirim yapılmayacak. 


</TEXT>
</DOC>
