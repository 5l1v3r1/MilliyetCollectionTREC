<DOC>
<DOCNO> 266571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko29.html </URL>
<DATE> 2004/08/26/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Şener Reyting kuruluşlarının değerlendirmeleri olumlu 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Gerek dış ticaret açığı, gerek cari açığın kontrol edilmesi ve azaltılması gerektiği kanaatindeyim'' dedi. 
     Başbakan Yardımcısı Şener, CNN Türk'te katıldığı bir programda, ekonomideki son gelişmelere ilişkin soruları yanıtladı. 
     Cari açık konusunun, yarın yapılacak Ekonomi Koordinasyon Kurulu toplantısında gündeme gelip gelmeyeceğinin sorulması üzerine Şener, her toplantıda güncel ekonomik durumun değerlendirildiğini, bu kapsamda cari denge konusunun da görüşüleceğini bildirdi. 
     Uluslararası derecelendirme kuruluşları Fitch, JCR, Moody's ve Standard Poors'un 'cari denge değerlendirmelerini hükümet olarak nasıl karşıladıkları' yönündeki soru üzerine Şener, 4 kuruluşun yaptığı açıklamalar birlikte değerlendirildiğinde, herhangi bir olumsuzluğu değil, olumlu bir bakış açısını görmek gerektiğini düşündüğünü söyledi. 
     Şener, söz konusu kuruluşların açıklamaları içerisinde Türkiye'deki ödemeler dengesine yapılan vurgular bulunduğunu, fakat zaten bu konunun uzunca bir süredir Türkiye gündeminde olduğunu kaydetti. 

     
</TEXT>
</DOC>
