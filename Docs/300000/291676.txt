<DOC>
<DOCNO> 291676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun07.html </URL>
<DATE> 2004/11/24/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
ABD'de deli dana şüphesi... 
</HEADLINE>
<TEXT>

     ABD'de ''deli dana'' taşıdığı şüphesiyle bazı etlerde yapılan son testlerin sonucunun negatif olduğu bildirildi. 
     Amerikan Tarım Bakanlığı yetkilileri, Iowa'daki Ulusal Veterinerlik Bilim Laboratuvarı'nda yapılan nihai testler sonucunda şüpheli etlerin, hastalık taşımadığının kesinleştiğini açıkladı. 
     Yetkililer, geçen hafta yayınladıkları bir açıklamayla deli dana hastalığı taşıdığından şüphelenilen bazı etler üzerinde test yaptıklarını ve ilk sonuçların pozitif çıkmasının ardından daha ayrıntılı testler yapacaklarını bildirmişlerdi. 
     ABD'de Haziran başından bu yana üçüncü kez bazı etlerde deli dana şüphesiyle ''ayrıntılı'' testler yapılıyor. Bakanlık, Haziran ayından bu yana 113 bin 264 kez test yapıldığını kaydetmişti. 
     Ülkede ilk deli dana hastalığının ortaya çıktığı geçen yıl Aralık ayında bazı ülkeler ABD'den et ithalatını durdurmuştu. Bu ülkelerden biri olan Japonya ile ABD arasında et ticareti geçen ay yeniden başlatılmıştı. 
     
</TEXT>
</DOC>
