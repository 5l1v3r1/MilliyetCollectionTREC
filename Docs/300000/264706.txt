<DOC>
<DOCNO> 264706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/soneko12.html </URL>
<DATE> 2004/08/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yeni ürün fındık piyasaya 4 milyon 500 bin liradan indi... 
</HEADLINE>
<TEXT>

     2004 ürünü fındıkta toplama ve kurutma işlemleri sürerken, üreticiler az da olsa pazara fındık indirmeye başladılar. 
     FİSKOBİRLİK alımlara, kooperatiflere bağlı 50 alım merkezinde yarın başlamaya hazırlanırken, serbest piyasada tüccar, levant kalite tombul fındığı brüt 4 milyon 500 bin liradan almaya başladı. 
     FİSKOBİRLİK, 2004-2005 yılı brüt fındık alım fiyatını, 50 randıman levant kalite tombul fındık için 5 milyon 50 bin, Giresun kalite tombul fındık için 5 milyon 250 bin, sivri ve kara fındık için 4 milyon 750 bin lira olarak belirledi. 
     Ortağı olmayan üreticiden ürün alınmaması ve ödemelerin peşin yapılmasına karar veren FİSKOBİRLİK, açıkladığı brüt fiyatlardan yüzde 11 oranında çeşitli kesintiler yaparak, üreticiye net ödemede bulunacak. Serbest piyasada ise tüccar, yüzde 2.2 oranında kesintiyle ödeme yapacak. 
     Geçen yıl 450 bin ton dolayında olan Türkiye fındık rekoltesinin, fındık bahçelerinin Nisan ayı başında meydana gelen dondan etkilenmesi nedeniyle, FİSKOBİRLİK ve Ziraat Odaları tarafından 360 ton olacağı tahmin ediliyor. 
     Dünya fındık üretim ve ihracatının büyük bölümünü elinde bulunduran Türkiye'de, resmi rakamlara göre 550 bin hektar alanda fındık üretiliyor. 
     
</TEXT>
</DOC>
