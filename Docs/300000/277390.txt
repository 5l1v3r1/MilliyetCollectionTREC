<DOC>
<DOCNO> 277390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun16.html </URL>
<DATE> 2004/10/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
AB'den Bulgaristan ve Romanya'ya tarih 2007 
</HEADLINE>
<TEXT>

     Avrupa Birliği Komisyonu'nun, Bulgaristan ve Romanya'nın reformları uygulamaları halinde AB'ye katılım için 2007'nin uygun olduğu tavsiyesinde bulunacağı belirtildi. 
     Reuters ajansı, AB Komisyonu'nun yarın yayınlayacağı raporda, ''Bu ülkelerin, 1 Ocak 2007'ye kadar ekonomik ve AB yasama kriterlerini yerine getireceklerinin ve üyelik için hazır olacaklarının beklendiği'' ifadesinin yer aldığını duyurdu. 
     Ajansın haberinde, raporda ayrıca, bu ülkelerdeki ekonomik ve idari reformların durması halinde üyeliklerinin 1 yıl ertelenebileceği ifadesinin bulunduğu belirtildi. 
     AFP'ye açıklama yapan diplomatik kaynaklar da söz konusu raporun, Romanya ve Bulgaristan'ın üyelik anlaşmalarının ''en kısa zamanda'', 2005'te imzalanmasının beklendiği görüşünü içerdiğini söyledi. 
     Komisyonun raporunda, Romanya'nın işlevsel bir pazar ekonomisine sahip olduğu değerlendirmesinde bulunulduğu da kaydediliyor. Bulgaristan, bu statüyü 2 yıl önce almıştı. 
     
</TEXT>
</DOC>
