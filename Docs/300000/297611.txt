<DOC>
<DOCNO> 297611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo01.html </URL>
<DATE> 2004/12/14/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
AC Parma yeni teknik direktör arıyor... 
</HEADLINE>
<TEXT>

     İtalya Birinci Lig Serie A takımlarından AC Parma, Livorno karşısındaki 2-0'lık yenilgi sonrasında bu sabah Teknik Direktör Silvio Baldini'nin görevine son vermesinin ardından, takımın kime emanet edileceği meselesini çarşamba gününe kadar netleştirmeyi hedefliyor. 
     Genel Müdür Luca Baraldi, ''Yeni teknik direktörün kim olacağını en geç çarşamba gününe kadar belirlemeyi temenni ediyoruz'' dedi. 
     Baraldi, teknik direktör değişikliğini takımın kendine gelmesi için bir tür şok tedavi olarak niteleyerek şöyle konuştu 
     ''Baldini'nin işine son vermeyi bu sabah kararlaştırdık. Buna mecbur kaldığımız için üzgünüz. Ama teknik direktör ve patronlarımızla konuşmamız sonrasında, bu stratejiyi izlemek zorunda kaldık. Zira, herkeste şok etkisi yaratacak bir adım atma zamanı gelmişti.'' Baraldi, yeni teknik direktör konusunda çeşitli adaylar üzerinde durduklarını belirterek, ''Geçmişte olduğu gibi 3-4 kez değişiklik yapmak zorunda kalmamalıyız. Piyasadaki adaylara ilişkin ekonomik ve teknik değerlendirmemiz sürüyor. Kararlı, profesyonel ve teknik bir seçim yapmaya mecburuz'' diye konuştu. 
     Baldini'nin görevine son verilmesinin ardından geçici olarak AC Parma'yı çalıştırmaya başlayan Yardımcı Antrenör Daniele Zoratto, ''Gelişmeler doğrultusunda yeni teknik direktör bulunana dek takımı ben çalıştıracağım. Ama bu geçici bir çözüm'' dedi. 
     Zoratto, Arrigo Sacchi himayesinde teknik direktörlük görevinin tümüyle kendisine emanet edilmesi olasılığı konusunda ise ''Sacchi'yle ilişkimiz harika. Sorunsuz biçimde çalışabileceğimize inanıyorum'' demekle yetindi. 
     Serie A'da zor günler yaşayan AC Parma'nın 16 Aralık Perşembe günü UEFA Kupası B grubunda Beşiktaş ile karşı karşıya gelmesi gerekiyor. 
     
</TEXT>
</DOC>
