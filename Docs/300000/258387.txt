<DOC>
<DOCNO> 258387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/guncel/agun.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu raporla kim oynadı 
</HEADLINE>
<TEXT>


80 km'lik hız sınırının aşılması nedeniyle meydana geldiği açıklanan faciayla ilgili raporda, 'hız tahrifatı' yapılarak, 110 km elle oynanmış olarak 118 km gösterildi 

GÜLÇİN ÜSTÜN Ankara 

Pamukova'da 37 kişiye mezar olan trenin sürati konusundaki karmaşa, teknik rapora da yansıdı. Bölgedeki 80 kilometrelik km sınırın aşılması nedeniyle raydan çıktığı açıklanan trenin kaza anındaki hızı konusunda teknik raporda hem 110 hem de elle müdahale edilmiş bir düzeltmeyle 118 km rakamlarına yer verilmesi dikkat çekti. 
Faciaya sahne olan trenin hızı bile 5 günde kuşkuya yer bırakmayacak bir açıklamayla duyurulamadı. Ulaştırma Bakanı Binali Yıldırım, Pamukova'daki basın toplantısında, kaza anındaki hızı 118 km. olarak açıkladı. 

Bakanı doğrulama çabası 
Bu açıklamaya karşın TCDD'nin "ön kaza kırım raporu"nun bir paragrafında hız 110 km, takip eden paragrafta ise elle oynanmış olarak 118 km. gösterildi. Kaza yeri olan "183. km. 387. metre"deki hıza ilişkin ilk verinin neden elle düzeltildiği anlaşılamadı, ancak "bakanın açıkladığı rakama uygunluk sağlama çabası olabilir" yorumu öne sürüldü. 
TCDD Genel Müdürü Süleyman Karaman ise, dün basına yansıyan değerlendirmesinde ne raporu, ne de bakanı yalanladı ve hızı "ya 110, ya 118 km" diye açıkladı. Kazadan sonra olay yeri incelemelerini yapan TCDD Genel Müdür Yardımcısı Erol İnal da, kaza anındaki hızı "110 kilometrenin üzeri" olarak dile getirdi. TCDD yetkilileri çelişkili rakamları ön raporun "ham" olmasına bağlarken, doğru rakamı bakanın açıkladığını söylediler. Ancak Milliyet'in ele geçirdiği ve üzerinde elle oynanan rapordaki düzeltmenin kim tarafından yapıldığı merak konusu oldu. 

'Tekerlek havada gitti' 
Ön raporda, kazanın oluş biçimi detaylarıyla anlatıldı. Buna göre, tren, Mekece - Osmaniye arasında kurbun viraj çıkış eğrisinde, 183. kilometre 387. metreye gelindiğinde, vagonların yolun sağına - soluna savrulmasıyla yoldan çıktı. Vagonlardan bir tanesinin sol tekerleği yolun dışına düştü. Vagonların sağ tekerleri 16 metre kadar havada gittikten sonra, küçük bir yol malzemesine çarptı. Sağ teker, rayların ortasına düştükten sonra, rayların ortasındaki küçük yol malzemelerini yola dökülen taşlar ezdi. Sağ tekerleri bir süre 30 - 45 derece yan yatmış şekilde giden vagonlardan dördü, yolun 183. kilometre 400. metresinde korniş taşına çarparak aralıklarla devrildi. Bir vagon da lokomotif ile birlikte 329 metre daha gittikten sonra yan yattı. 

Bakan bu kez '110' dedi 
Ulaştırma Bakanı Yıldırım, Bakanlar Kurulu'nda yaptığı sunumda ise, trenin kaza bölgesinden 110 km. hızla gittiğinin tespit edildiğini oysa bölgede trenlerin en fazla 80 kilometre hızla gitmesi gerektiğini kaydetti. 

Teknik rapor hammış 

TCDD yetkilileri, genel müdür yardımcısıyla mühendislerin imzalarını taşıyan "ön kaza kırım raporu"ndaki rakam çelişkilesini, raporun "ham" olmasına bağladı. Yetkililer, Pamukova'daki kazada trenin hızının TCDD Genel Müdürü'nün açıkladığı gibi, "110 ya da 118 kilometre olduğunu iddia etti. 

Savcılar, 'temiz rayları' inceledi 

Hızlandırılmış facianın ardından TCDD çalışanlarının enkaz kaldırma çalışmasıyla delillerin karartıldığı iddiasıyla eleştirilen Pamukova Başsavcısı Mithat Kutanoğlu ile Sakarya Başsavcı Vekili Muzaffer Özdemir, dün trenin raydan çıktığı yerde ayrıntılı inceleme yaptı. İki savcı TCDD'den bir avukatın da hazır bulunduğu incelemede 300 metre kadar geriye doğru giderek, ray bağlantı vidaları, rayları ve çatlayan traverslerin görüntü ve resimlerini çektirdi. Kaza yerindeki virajdan başlayarak yaklaşık 500 metre mesafedeki rayları tek tek inceleyen Özdemir, "Olay yeri incelemesi yapıyoruz" demekle yetindi. 


</TEXT>
</DOC>
