<DOC>
<DOCNO> 261352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sondun14.html </URL>
<DATE> 2004/08/07/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Irak'ta kaçırılan bir Türk şoförün gürüntüleri yayınlandı... 
</HEADLINE>
<TEXT>

     Irak'ta Tahsin Top adlı bir Türk kamyon şoförü kaçırıldı. 
     Tahsin Top'u kaçıran 'Abdülkadir Gilani Tugayları' adlı grup, rehinenin bağlı olduğu Atahan firması 48 saat içinde ülkedeki faaliyetlerini durdurmazsa başını kesmekle tehdit etti. 
     Tahsin Top'un etrafı maskeli direnişçiler tarafından sarılmış durumdaki görüntülerinde bir hayli korkmuş olduğu görülüyor. 
     Görüntülerde Tahsin Top, ülkeye 24 temmuzda giriş yaptığını bildiren bir belge gösteriyor ve kamyon şoförlerinden Irak'a kesinlikle gelmemelerini istiyor. 
     
     TAHSİN TOP'UN ÇALIŞTIĞI ŞİRKET FAALİYETLERİNİ DURDURDU 

     Irak'ta kaçırılan Türk kamyon şoförü Tahsin Top'un çalıştığı Atahan Şirketi, Irak'ta tüm faaliyetlerini durdurduklarını açıkladı. 
     Lojistik Uluslararası Taşımacılık, Sanayi ve Ticaret Limitet Şirketi ortaklarından Hasan Tarhan, yaptığı yazılı açıklamada şunları kaydetti 
     ''Yaşanan olaylar nedeniyle, şirket olarak bugünden itibaren Irak sınırları içindeki tüm faaliyetlerimizi durdurduğumuzu, hiçbir şekilde yapılacak taşımalar içerisinde yer almayacağımızı bildirir ve taahhüt ederiz. 
     Tek dileğimiz, şoförümüz sayın Tahsin TOP'un bir an önce serbest bırakılması, sağlıklı olarak vatanına geri dönmesidir.'' 
     
     TAHSİN TOP PERŞEMBE GÜNÜ TİKRİT-MUSUL YOLUNDA KAÇIRILDI 

     Irak'ta ölümle tehdit edilen ve görüntüleri bugün yayınlanan Türk kamyon şoförü Tahsin Top'un Perşembe günü kuzeydeki Tikrit-Musul yolunda kaçırıldığı bildirildi. 
     AFP'nin haberine göre, ''Gizli İslam Ordusu'' içinde yer alan ''Abdülkadir El Gilani Tugayı'' adlı gruptan bir kişi, başkent Bağdat'ın 125 kilometre kuzeyindeki Samarra'da gazetecilere yaptığı açıklamada, şoförün yükünü ABD ordusuna verdikten sonra Bağdat'tan döndüğünü söyledi. 
     Fidye istemediklerini, sadece şoförün bağlı olduğu şirketin Irak'tan çekilmesini istediklerini belirten söz konusu kişi, bunu için şirketin Irak'tan tamamen çekildiğini bildiren bir mektubu uydu televizyonlarına göndermesini istedi. 
     
     BİR TÜRK REHİNE ÖLDÜRÜLMÜŞTÜ 

     El Kaide bağlantılı Ebu Musab El Zerkavi'ye bağlı Tevhid ve Cihad örgütü, Irak'ta bir Ürdün firmasına bağlı olarak çalışan Murat Yüce adlı bir Türk vatandaşını başından vurararak öldürmüştü. 
     Çorum nüfusuna kayıtlı olan Yüce, Irak'ta rehin alındıktan sonra öldürülen ilk Türk olmuştu. 
     
     SERBEST BIRAKILANLAR 

     Irak'ta geçtiğimiz temmuz ayı sonunda rehin alınan Abdurrahman Demir ve Sait Unurlu adlı Türk kamyon şoförleri, bağlı oldukları şirketin ülkedeki faaliyetlerine son vermesi üzerine serbest bırakılmıştı. 
     Zerkavi'nin Tevhid ve Cihad örgütünün kaçırdığı Türk vatandaşlarının serbest bırakılmasında, Türk şirketlerinin 'Irak'a ABD yükü taşımama' kararının da etkili olduğu bildirilmişti. 

     
</TEXT>
</DOC>
