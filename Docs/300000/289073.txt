<DOC>
<DOCNO> 289073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonyas02.html </URL>
<DATE> 2004/11/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kan grubumuzu bilmiyoruz .. 
</HEADLINE>
<TEXT>

     Kızılay Trabzon Kan Merkezi Müdürü Hasan Üçüncü, toplumu kan konusunda bilinçlendirmenin başlangıç noktasının, kan grubunu bilmesinin önemini kavratmaktan geçtiğini söyledi. 
     Üçüncü, AA muhabirine yaptığı açıklamada, kan bağışlarının önemli kısmının askerler tarafından yapıldığını, artık bu yükün yavaş yavaş alınması gerektiğini belirterek, düzenli kan veren sivil donör sayısının artırılması gerektiğini bildirdi. 
     Türk toplumunun kan verme konusunda hem duyarlı hem de bilgili olduğunu kaydeden Üçüncü, şöyle devam etti 
     ''Sadece yapmamız gereken biraz motivasyon. Bu noktada herkese görevler düşmektedir. Toplumumuzu kan konusunda bilinçlendirmenin başlangıç noktası, kan grubunu bilmesinin önemini kavratmaktır. Maalesef yaptığımız araştırmalarda kan grubunu bilmeyenlerin oranı yüzde 40'ları bulmaktadır. Türkiye Kızılay Derneği ve dolayısıyla kan merkezimiz kan grubunu bilme yüzdesini artırabilmek için okullarımızda yeni çalışma başlatacaktır.'' Kan bağışının insanlık ve vatandaşlık görevi olduğuna değinen Üçüncü, ''Hiçbir kişi ve kurumun, bu işi çıkar amaçlı kullanmaması gerekir. Maalesef ilimizde bazı kişiler vatandaşlarımızın zor durumundan faydalanarak maddi, manevi çıkarlar sağlamanın peşine düşmektedir. Sağlığım yerinde diyen herkesi kan bağışlamaya davet ediyoruz'' diye konuştu. 
     
</TEXT>
</DOC>
