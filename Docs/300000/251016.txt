<DOC>
<DOCNO> 251016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/siyaset/siy01.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush taleplerle geliyor 
</HEADLINE>
<TEXT>


NATO Zirvesi'ne katılacak olan ABD Başkanı, bu akşam geleceği Ankara'da ABD'nin yeni askeri yapılanması için taleplerini dile getirecek 

ANKARA Milliyet 


ABD Başkanı George Bush'un İstanbul'daki NATO Zirvesi öncesinde yapacağı Ankara ziyareti bu akşam başlayacak. 
İrlanda'daki AB - ABD Zirvesi'nde Avrupalı liderlere Türkiye ile tam üyelik müzakerelerini başlatmaları telkininde bulunacak olan Bush, eşi Laura Bush, Dışişleri Bakanı Colin Powell ve Ulusal Güvenlik Danışmanı Condoleeza Rice'ın da yer aldığı kalabalık bir heyetle Ankara'ya gelecek. Türkiye, Bush'a, Washington'un PKK'nın Kuzey Irak'taki varlığının sona erdirilmesine yönelik sözlerini anımsatacak, Kerkük'ün statüsü ve Türkmenlerin temsiliyle ilgili sorunlar dile getirilecek. Bush'un KKTC'ye finansal destek paketini açıklayabileceği öne sürülüyor. 
Bush ayrıca, Heybeliada Ruhban Okulu'nun açılması, Ankara'nın Ermenistan'la ilişkilerini iyileştirmesi, Türk - İsrail ilişkilerinin düzeltilmesi konularını gündeme getirecek, ABD'nin yeni küresel askeri yapılanması çerçevesinde Türkiye'den beklentilerini de ilk kez resmi olarak açıklayacak. 


</TEXT>
</DOC>
