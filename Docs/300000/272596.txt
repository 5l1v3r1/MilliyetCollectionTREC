<DOC>
<DOCNO> 272596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sondun08.html </URL>
<DATE> 2004/09/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Güvenlik Konseyi, Darfur tasarısını yarın onaylıyor 
</HEADLINE>
<TEXT>

     Sudan'ın Darfur bölgesindeki kriz dünyanın gündeminden düşmüyor. 
     BM Güvenlik Konseyi'nin, ABD'nin Sudan hükümetini köşeye sıkıştıran karar tasarısını yarın oylaması beklenirken, bölgedeki krizle ilgili bilgi almak isteyen yabancı devlet yetkilileri ve heyetlerin Hartum'a ziyareti eksik olmuyor. 
     İngiltere'nin Afrika'dan sorumlu Dışişleri Bakan Yardımcısı Chris Mullin'in Hartum'a yaptığı resmi ziyaret sürdüğü sırada İspanya Dışişleri Bakanı Miguel Angel Moratinos da Darfur'daki son gelişmeleri öğrenmek üzere bugün Sudan'a geliyor. 
     Bu arada, Uluslararası Af Örgütü'nin bölgedeki insan hakları durumunu değerlendirmek üzere bu ülkeye gönderdiği heyetin temasları sürüyor. 
     Af Örgütü heyeti, Sudan'da incelemelerini 4 gün daha sürdürecek. 
     
     TASARI YARIN GÜNDEMDE 
     BM Güvenlik Konseyi'nin de Darfur'da güvenliği sağlamadığı taktirde Sudan'ı petrol yaptırımlarıyla tehdit eden, ABD tarafından hazırlanan karar tasarısını yarın oylamaya hazırlandığı belirtiliyor. 
     Diplomatik kaynaklar, Çin'in vetosundan kaçınmak için üzerinde 3 kez değişiklik yapılan karar tasarısının, BM Genel Sekreteri Kofi Annan'nın da konseyi bu konuda derhal harekete geçme çağrısının ardından kabul edilmesinin beklendiğini kaydediyorlar. 
     ABD'nin BM nezdindeki Daimi Temsilcisi Büyükelçi John Danforth da tasarıyla ilgili görüşmelerin ardından yaptığı açıklamada, tasarının yarın oylanmasını beklediklerini söyleyerek, ''Çok olumlu görüşmeler yaptık, sanırım tasarının kabul edilmesi için gerekli oyu alacağız'' dedi. 
     Çin Büyükelçisi Wang Guangya ise tasarının 3. versiyonunda bazı gelişmeler ve iyileştirmeler bulunduğunu, ancak hala sorunların da olduğunu söyledi. 
     
</TEXT>
</DOC>
