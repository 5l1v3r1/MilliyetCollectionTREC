<DOC>
<DOCNO> 288726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun11.html </URL>
<DATE> 2004/11/14/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Musul'da kontrol ABD'nin 
</HEADLINE>
<TEXT>

     Irak'ın kuzeyindeki Musul kentinin, Amerikan ve Irak güçlerinin kontrolü altında olduğu bildirildi. 
     Musul'dan sorumlu Amerikalı askeri yetkili Tuğgeneral Carter Ham, hafta içinde iki gün direnişçilerin şehirde saldırılarda bulunduğunu, bunun da güvenlik güçlerini alarma geçirdiğini söyledi. 
     Ham, Musul'un kontrol altından çıktığı iddialarının abartıldığını, ancak kendisinin de şehirdeki güvenlik durumundan kaygılı olduğunu ifade etti. 
     Ham, Felluce'de 6 gün önce başlayan operasyonların Musul'daki ayaklanmayı artırmasının beklenen bir şey olduğunu, ancak Felluce'den kaçan isyancıların Musul'a geldiğine inanmadığını söyledi. 
     Musul'un yeni bir Felluce olacağı iddialarını da reddeden Ham, iki şehrin de bazı benzer özellikleri bulunmasına rağmen, temelde aralarında büyük farklılıklar bulunduğunu kaydetti. 
     Irak'ın üçüncü büyük kenti Musul'da militanlar, çarşamba ve perşembe günü polis karakollarına saldırmış, silahları yağmalamış, araçlara ateş etmiş ve yakmıştı. 
     Musul'daki olaylarda 33 polis karakolundan 9'u geçici olarak militanların eline geçmişti. 
     
</TEXT>
</DOC>
