<DOC>
<DOCNO> 265268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/soneko08.html </URL>
<DATE> 2004/08/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Şener Yıl sonu enflasyon hedefi petrol fiyatlarına rağmen gerçekleşecek 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, yıl sonu enflasyon hedefi olan yüzde 12'nin petrol fiyatlarındaki artışa rağmen gerçekleşeceğini söyledi. 
     Şener, Konya'nın Sarayönü İlçesi'ne bağlı Başhüyük Beldesi'nde düzenlenen ''Birlik ve Beraberlik Şöleni'nde gazetecilerin sorularını yanıtladı. 
     Bakan Şener, petrol fiyatlarındaki artış konusundaki düşüncesinin sorulması üzerine, petrol fiyatlarının tarihindeki en yüksek düzeye ulaştığını belirterek, son zamanlarda petrol fiyatlarında meydana gelen artışın yıllardır görülmeyen bir durum olduğunu belirtti. 
     Bundan 3-4 yıl önce ham petrolün varilinin 10-11 dolar olduğunu düşünüldüğünde bugün 40 doların üzerindeki bir fiyatın hangi düzeyi ifade ettiğinin anlaşılacağını vurgulayan Şener, şöyle konuştu 
     ''Yalnız burda şunu belirtmem gerekir bu son gelişmeler çerçevesinde gerekli perspektifler oluşturulmuştur. Buna göre gerekli finansman ve dengeler kurulmuş ve makro ekonomik hedeflerimiz üzerinde, hedeflerimizi bozucu etkileri asgari düzeyle çekilmiştir. Enflasyon hedefi, petrol fiyatlarının da etkilediği bir konudur. Ancak bildiğiniz gibi yıl sonu enflasyon hedefini yüzde 12 olarak belirlemiştik ve yıl sonu hedefimiz petrol fiyatlarındaki artışa rağmen gerçekleşecektir. Zaten yılın ilk 7 ayı itibariyle de tüketici fiyatlarındaki enflasyon yüzde 3 civarındadır. Şu ana kadar zaten çok düşük düzeyde seyretmiştir. Yıl sonu itibariyle hedefimizi bozacak bir durum söz konusu değildir.'' Bütçe disiplini konusuna da son derece hassasiyet gösterdiklerini ifade eden Şener, ''Bütçe uygulamasıyla ilgili tüm önlemler alınıyor. Faiz dışı fazla hedefinin tuturulması için de gerekli tüm bütçe uygulamalarıyla ilgili tedbirler alınmıştır. Dolayısıyla bütçe hedefleri açısından da hedefimizi saptırıcı bir durum söz konusu değildir. Fakat cari denge ile ilgili öngörülerimizin ötesinde bir etkisi olmuştur. Ancak bu da kontrolümüz altındadır'' dedi. 
     Şener, Yargıtay Başkanı Eraslan Özkaya, Alaaddin Çakıcı ve MİT ilişkisi ile ilgili yöneltilen bir soru üzerine, ''Bu konu hakkında yorum yapmak istemiyorum. Bir süredir gündemde olan bir konu. Ancak şu anda bir değerlendirme yapmayacağım'' diyerek cevaplamadı. 
     Bakan Şener, yeni evlenen Başhüyük AK Parti Belde Teşkilatı Gençlik Kolları Başkanı Mecit Batıbek ve eşi Binnur Batıbek'i kutladı. Evlilik cüzdanını Binnur Batıbek'e veren Şener, çifte küçük altın hediye etti. 
     
</TEXT>
</DOC>
