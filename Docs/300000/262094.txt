<DOC>
<DOCNO> 262094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonsiy13.html </URL>
<DATE> 2004/08/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
CHP'den akaryakıt zammına tepki .. 
</HEADLINE>
<TEXT>

     CHP Genel Başkan Yardımcısı Eşref Erdem, akaryakıt ürünlerine yapılan zammın ÖTV oranlarındaki artıştan kaynaklandığını ifade ederek, ''Hükümeti bir kez daha uyarıyoruz Gerçek dışı gerekçelerle halkı daha fazla aldatamazsınız, elinizi tüketicinin cebinden çekin'' dedi. 
     Erdem, yazılı açıklamasında, yüzde 5 oranındaki akaryakıt zammının petrol fiyatlarındaki artıştan değil, IMF'ye verilen söz gereği ÖTV oranlarının artırılmasından kaynaklandığını savundu. Türkiye'de akaryakıt fiyatlarının belirlenmesinde kullanılan Otomatik Fiyat Mekanizması'na esas olan son bir haftalık ürün fiyatlarına bakıldığında ''artış değil düşüş görüldüğüne'' dikkati çeken Erdem, fiyatlara etki eden Dolar TL paritesinde de bir artış görülmediğini vurguladı. 
     Akaryakıta yapılan son zammın altyapısını ''Medyada petrol fiyatlarının artmasına yönelik haberlerin oluşturduğunu'' öne süren Erdem, açıklamasında şunları kaydetti 
     ''Söz konusu haberleri fırsat olarak değerlendiren AKP iktidarı fırsatı ganimet bilip, bir gece yarısı operasyonu ile akaryakıt ürünlerindeki ÖTV oranlarını artırmıştır. Zam tamamen bu vergi artışından kaynaklanmaktadır. Hükümet, 'dünyada ham petrol fiyatı artıyor'' gerekçesi ile aklı sıra halkı kandırarak aslında ÖTV'ye zam yapmaktadır.'' Yılbaşından bu yana kurşunsuz benzin ve motorinde ÖTV oranlarına yüzde 11-12, mal bedellerine ise yaklaşık yüzde 19-20 zam yapıldığına dikkati çeken Erdem, ''Hükümeti bir kez daha uyarıyoruz Gerçek dışı gerekçelerle halkı daha fazla aldatamazsınız, elinizi tüketicinin cebinden çekin'' dedi. 
     
</TEXT>
</DOC>
