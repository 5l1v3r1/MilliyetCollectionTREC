<DOC>
<DOCNO> 257875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sonspo14.html </URL>
<DATE> 2004/07/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
"12 Dev Adam" start alıyor... 
</HEADLINE>
<TEXT>

     Sırp antrenör Bogdan Tanjeviç ve yeni teknik ekiple kendine yeni hedefler belirleyen A Milli Erkek Basketbol Takımı, 2005 Avrupa Şampiyonası elemeleri için 2 aylık kamp çalışmalarına yarından itibaren başlayacak. 
     Polat Renaissance Otel'de yarın biraraya gelecek milliler, Bogdan Tanjeviç yönetiminde ilk antrenmanını da saat 18.00'de Abdi İpekçi Spor Salonu'nda gerçekleştirecek. 
     Milliler, 12 Ağustos'a dek İstanbul'da çalıştıktan sonra Almanya'ya gidecek. A Milli Takım, Almanya'da yapacağı 14 günlük çalışmalarından sonra 26 Ağustos'ta İstanbul'a dönerek, hazırlıklarını burada sürdürecek. 
     
     MİRSAD TÜRKCAN KADRODAN ÇIKARILDI 
     ''12 Dev Adam''ın hazırlık kampına çağrılan Mirsad Türkcan, dizi ve bileğindeki sakatlık nedeniyle kadrodan çıkarıldı. 
     Basketbol Federasyonu'ndan yapılan açıklamada, antrenör Bogdan Tanjeviç ile yaptığı görüşme sonucunda, dizi ile bileğinde sakatlıklarını doktor raporlarıyla belgeleyen Mirsad Türkcan'ın, 2004-05 sezonu yaz hazırlık programından çıkartıldığı bildirildi. 
     Mirsad ile birlikte sakatlığı nedeniyle Avrupa Genç Erkekler Şampiyonası'nda da forma giyemeyen Ersan İlyasova'nın da kamp kadrosunun dışında tutulduğu bildirilirken, Tanjeviç'in, bu 2 oyuncunun yerine Genç Milli Takım'dan Cenk Akyol'u kadroya dahil ettiği açıklandı. 
     
     18 KİŞİLİK KADRO 
     Daha önce 19 kişi olarak belirlenen kadro, Mirsad ve Ersan'ın çıkarılması, Cenk'in eklenmesiyle 18 kişiye düştü. 
     Antrenör Bogdan Tanjeviç tarafından belirlenen hazırlık kampı kadrosunda şu oyuncular bulunuyor 
     Hidayet Türkoğlu, Kerem Tunçeri, İbrahim Kutluay, Mehmet Okur, Erkan Veyseloğlu, Ender Arslan, Mustafa Abi, Serkan Erdoğan, Barış Ermiş, Engin Atsür, Fatih Solak, Kerem Gönlüm, Ermal Kurtoğlu, Cevher Özer, Valentin Pastal, Semih Erden, Cenk Akyol, Kaya Peker. 
     
     9 HAZIRLIK MAÇI YAPACAKLAR 
     Milliler, kamp çalışmaları süresince 9 hazırlık maçı yapacaklar. 
     İlk hazırlık maçlarını Abdi İpekçi Spor Salonu'nda 3 ve 4 Ağustos tarihlerinde Yeni Zelanda Milli Takımı ile yapacak olan ''12 Dev Adam'', daha sonra 8 ve 10 Ağustos'ta aynı salonda ABD Milli Takımı ile karşı karşıya gelecek. 
     A Milli Takım, Almanya'daki kamp çalışmaları sırasında Letonya, Fransa ve Almanya ile 3 hazırlık maçı oynadıktan sonra İstanbul'da İsveç ve Slovenya ile 1'er karşılaşma yapacak. Milliler, bu karşılaşmalardan sonra 2 hazırlık maçı daha yapmayı planlıyor. 
     
     ELEME MAÇLARI 8 EYLÜL'DE BAŞLIYOR 
     A Milli Takım, 2005 Avrupa Şampiyonası Eleme Grubu maçlarına da 8 Eylül'de başlayacak. 
     Milliler, eleme grubundaki ilk maçında 8 Eylül'de Bosna-Hersek ile karşılaşırken, daha sonra 11 Eylül'de Letonya, 15 Eylül'de Hollanda, 18 Eylül'de Bosna-Hersek, 22 Eylül'de Estonya ve 25 Eylül'de Hollanda maçlarını yapacak. 
     
</TEXT>
</DOC>
