<DOC>
<DOCNO> 283925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/dunya/axdun02.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'nin üyeliği barış mesajıdır' 
</HEADLINE>
<TEXT>


Fransa'nın saygın uluslararası politika dergisi Le Monde Diplomatique'in Yayın Yönetmeni Ignacio Ramonet, derginin cuma günü piyasaya çıkacak kasım sayısında yayımlanacak makalesinde Türkiye'nin AB üyeliğini savundu 

MİNE G. KIRIKKANAT Paris 


Fransa siyaseti üzerinde etkisi büyük olan yayınlardan, aylık Le Monde Diplomatique dergisinin Genel Yayın Yönetmeni Ignacio Ramonet, derginin kasım sayısında yayımlanacak başyazısında, Türkiye'nin neden Avrupa Birliği AB üyesi olması gerektiğini tarihi ve sosyal gerçeklere dayanarak özetledi. Ramonet'nin yazısından bazı bölümler şöyle 
COĞRAFYA DERSİ "Nüfusunun çoğu Müslüman olan büyük bir devletin kabul görmeyeceği içgüdüsüne dayanan kimileri, Türkiye'nin girişini reddetmek için teknik gerekçeler ileri sürüyor. Onlara göre, topraklarının büyük bölümü Asya'da olan bir ülkenin üyeliği gündeme gelemez. Ancak Türkiye'nin eski Truva'yı barındıran Ege kıyılarının, antik Yunanistan'ın Doğu kanadı ve Avrupa uygarlığının beşiği olduğu nasıl görmezden gelinir .. Yarın öbür gün, Avrupa'ya ait 2 Müslüman ülkenin, Bosna ve Arnavutluk'un üyeliği gündeme geldiğinde, hangi teknik gerekçeler gösterilecek acaba " 
KRUASAN BAĞLANTISI "Bir Avrupa komiseri, Frits Bolkestein, 'Türkiye AB'ye alınırsa, Viyana'nın 1683'te Türk kuşatmasından kurtuluşu boşa gider' diyecek kadar ileri gitti. Bu kuşatma sırasında fırıncılıklarıyla ünlü Viyanalılar, un sıkıntısı çekmiş ve küçülttükleri ekmeklere Osmanlı hilalinin şeklini vermişlerdi. Çoğunluğun tipik Fransız sandığı kruasanın aslı, işte budur." 
AVRUPALI KİMLİĞİ "Türkiye'den başka hiçbir ülkenin Avrupalı kimliğini kanıtlamak için kültürünün temel öğelerinden böylesine çok fedak rlık etmedi. Modern Türkiye, Latin harfleri uğruna eski yazı sistemini bile terk etti yurttaşları Batılı giyinmek için geleneksel giysilerinden vazgeçmek zorunda kaldı ve Fransa'nın 1905 yasasından esinlenen resmi laiklik uğruna, İslamiyet devlet dini olmaktan çıktı." 
GERİCİLERE MESAJ "AB üyeliğine açılan perspektif, Türkiye'deki demokratikleşmeyi şimdiden sağlama aldı, laikliği ve insan haklarını güçlendirdi. Türkiye'nin üyeliği, Doğu Akdeniz'deki gerici akımlara ve şiddet tehdidi altındaki ülkelere gönderilen güçlü ve elle tutulur bir umut, barış, refah ve demokrasi mesajı olacaktır." 
Diğer taraftan Ramonet, "Kürdistan bölgesi" diye tanımladığı Güneydoğu'da sıkıyönetimin kaldırılmasının, Kürtçe eğitimin serbest bırakılmasının ve cezaevindeki 4 eski milletvekilinin serbest bırakılmasının önemli adımlar olduğunu vurguladı. Ramonet, "Ankara'nın Ermeni soykırımını tanıması" ve "cezaevindeki 3 bin kadar eski PKK militanının serbest bırakılmasını sağlayacak bir af çıkarılması" gerektiğini yazdı. 


</TEXT>
</DOC>
