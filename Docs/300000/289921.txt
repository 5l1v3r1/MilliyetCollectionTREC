<DOC>
<DOCNO> 289921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur24.html </URL>
<DATE> 2004/11/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
''Türkbank davası''... Çakıcı, hakim karşısına çıktı 
</HEADLINE>
<TEXT>

     Avusturya'da yakalandıktan sonra Türkiye'ye iade edilen Alaattin Çakıcı, ''cürüm işlemek amacıyla teşekkül oluşturmak'' ve ''Türkbank ihalesine fesat karıştırmak'' suçlarından hakkında açılan davada ilk kez hakim karşısına çıktı. 
     İstanbul 6. Ağır Ceza Mahkemesi'ndeki duruşmaya, Tekirdağ F Tipi Cezaevi'nden zırhlı araçla getirilen Alaattin Çakıcı katıldı. 
     Kimlik tespiti sırasında Mahkeme Heyeti Başkanı Neylan Feke'nin ''İstanbul'da ya da Türkiye'de bir adresin var mı '' diye sorduğu Alaattin Çakıcı, Gültepe'de bir adres bildirdi. 
     Çakıcı, mesleği sorulduğunda ise ''eskiden demir tüccarı olduğunu'' söyledi. 
     İddianame okunmadan önce söz alan Çakıcı'nın avukatlarından Muammer Demirtaş, ''Avusturya'nın iade kararı gelmeden esasa ilişkin işlem yapılamayacağını'' savundu. 
     Demirtaş, ''Avusturya'nın iade kararı ile daha önce Fransa'nın verdiği iade kararının çeliştiği noktaları bilmediklerini'' kaydederek, ''müvekkilinin sorgusu yapılmadan önce Avusturya'nın iade kararının gelmesi gerektiğini'' bildirdi. 
     Avukat Bozkurt Nuhoğlu da, ''Suçluların İadesine Dair Avrupa Sözleşmesi'nin 14. maddesine göre müvekkilinin sorgulanamayacağını'' söyledi. 
     ''Anayasa'nın 90. maddesine göre uluslararası sözleşmelerin ulusal hukukun üstünde olduğunu'' ifade eden Nuhoğlu, ''Mahkemenizden olumsuz bir karar çıkması durumunda davayı uluslararası arenaya taşıyacağız. Uluslararası alanda çıkacak bir karar, hem mahkeme için olumsuz durum oluşturabilir, hem de Türkiye'nin onurunu kırabilir'' dedi. 
     ''Fransa'nın iade şartlarının dikkate alınması gerektiğini'' kaydeden Nuhoğlu, ''Adalet Bakanlığı mahkemelere gönderdiği bir yazıyla müvekkilimin tutuklanmasını istemiştir. Bu, Anayasa'nın 138. maddesine aykırılık oluşturmaktadır. Bunu da ileride kullanacağımız için tutanağa geçirilmesini istiyorum'' diye konuştu. 
     Avukat Mustafa Avlağı da, ''diğer avukatların talepleri kabul edilmemiş olsa bile, bu dava dosyası açısından müvekkille görüşme yapamadıklarını, bu nedenle Alaattin Çakıcı'nın sorgusunun bu celse yapılmamasını talep ettiğini'' bildirdi. 
     Cumhuriyet Savcısı Ömer Sait Aslan da, Çakıcı'nın Fransa'dan iadesinin ardından yasadışı yollardan yurtdışına çıktığını anlatarak, Avusturya'nın 12 Ekim 2004 tarihli iade mektubunda yer alan iade şartları içinde bu davada sanığa atılı olan suça ilişkin bir kısıtlama bulunmadığını söyledi. 
     Savcı Aslan, bu nedenle sanık avukatlarının taleplerinin reddine karar verilmesini istedi. 
     
     YARGILAMA SÜRECEK 

     Çakıcı'nın 3 Mayıs 2004 tarihinde başkası adına düzenlenen pasaportla yurtdışına kaçtığını hatırlatan mahkeme heyeti, 24 Haziran 2004 tarihinde çıkarılan kırmızı bültenle aranan Çakıcı'nın Avusturya'da yakalandığını belirtti. 
     Sanığın Avusturya'dan iadesine ilişkin talepnamede görülmekte olan davadaki suçlamaların bulunduğunu bildiren mahkeme heyeti, Fransa'nın yargılama şartları da ortadan kalktığı için yargılamanın sürdürülmesine karar verdi. 
     Heyet Başkanı Feke, Adalet Bakanlığı Uluslararası Hukuk ve Dış İlişkiler Genel Müdürlüğü'ne yazılan yazıya cevap gelmediğini de tutanağa yazdırdı. 
     Çakıcı'nın avukatlarından Muammer Demirtaş ise ''Avusturya'dan iade kararı gelmeden müvekkilinin sorgusunun yapılamayacağını'' öne sürerek, bu karar gelinceye kadar sanığın cezaevinden çağırılmamasına karar verilmesini istedi. 
     Başkan Feke ise söz konusu iade kararını Adalet Bakanlığı Uluslararası Hukuk ve Dış İlişkiler Genel Müdürlüğü'nden celse arasında istediklerini ve yazıya cevap beklediklerini hatırlattı. 
     Cumhuriyet Savcısı Aslan, sanık avukatlarının taleplerinin davayı uzatmaya yönelik olduğundan reddine, sanığın tutukluluk halinin devamına karar verilmesini istedi. 
     Çakıcı'nın tutukluluk halinin devamını kararlaştıran mahkeme heyeti, Adalet Bakanlığı Uluslararası Hukuk ve Dış İlişkiler Genel Müdürlüğü'nün cevabının beklenmesi ve sanık avukatlarının müvekkilleriyle görüşmeleri için duruşmayı erteledi. 
     
     STAJYER AVUKATLARIN İLGİSİ 

     Bu arada, Alaattin Çakıcı'nın jandarmalar tarafından duruşma salonuna getirilişi ve cezaevi aracına geri götürülmesi sırasında adliye koridorlarında geniş güvenlik önlemleri alındı. 
     Duruşmayı izleyen Gençağa Çakıcı, duruşma salonundan çıkartılırken kısa bir süre ağabeyi ile konuştu. 
     Çakıcı'nın siyah bir pardesü giyerek katıldığı duruşmayı, çok sayıda stajyer avukat da izledi. 
     Alaattin Çakıcı'nın avukatı Nuhoğlu ise duruşma sonrası yaptığı açıklamada, ''Alaattin Çakıcı 'günah keçisi' olarak kamuoyunun önüne sürülüyor'' dedi. 
     
     İDDİANAME 

     İstanbul Cumhuriyet Başsavcılığı'nca hazırlanan iddianamede, ''işadamı Korkmaz Yiğit'in, Türkbank ihalesinin lehine sonuçlanması için ihaleye giren kişi ve şirketler ile irtibata geçtiği, bunun yanında ihaleyle ilgilenen Alaattin Çakıcı ile işbirliği yaptığı'' belirtiliyor. 
     ''Alaattin Çakıcı'nın ihaleye girmek isteyen kişileri silahlı teşekkülün korkutucu tehdit gücünü kullanarak ihaleden çekilmeye zorladığı'' anlatılan iddianamede, Çakıcı'nın ''cürüm işlemek amacıyla teşekkül oluşturmak'' ve ''ihaleye fesat karıştırmak'' suçlarından 4 yıla kadar hapis cezasına çarptırılması isteniyor. 
     
</TEXT>
</DOC>
