<DOC>
<DOCNO> 261178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo38.html </URL>
<DATE> 2004/08/06/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
Çaykur Rizespor - Fenerbahçe maçından notlar 
</HEADLINE>
<TEXT>

     Birinci Süper Futbol Ligi'nde 2004-2005 sezonunun açılış maçında Çaykur Rizespor ile Fenerbahçe arasındaki karşılaşmaya taraftarlar oldukça ilgi gösterdi. Sezonun ilk maçında, 10 bin 500 dolayında yeşil-mavili taraftar tribünde yer alırken, sarı-lacivertli ekibi bin dolayında bir taraftar grubu destekledi. 
     Çaykur Rizespor'da sakat olan Şener ile kart cezalısı Koray takımda yer almadı. 
     Çaykur Rizespor Kulübü, Mısır Milli Takımı formasını da giyen Besheer El Tabai'nin bonservis sorununu hallederek, bu futbolcuyu Fenerbahçe maçında kadroya dahil etti. 
     Fenerbahçe Kulüp Başkanı Aziz Yıldırım da kafileyle birlikte Rize'ye gelerek karşılaşmayı izledi. 
     Karşılaşmanın hemen öncesinde stadı aydınlatan projektörler kısa süreli söndü, ancak sorun hızlı bir şekilde giderildi. 
     Rize Emniyet Müdürlüğü ekipleri tarafından, giriş kapılarında taraftarlara statta uymaları gereken kuralları içeren broşürler dağıtıldı. 
     Karşılaşmada 700 polis, 100 jandarma olmak üzere 800 güvenlik gücü görev yaptı. 
     
</TEXT>
</DOC>
