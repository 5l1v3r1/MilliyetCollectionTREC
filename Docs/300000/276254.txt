<DOC>
<DOCNO> 276254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonsiy13.html </URL>
<DATE> 2004/09/30/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Toplu görüşmelerin son turu başladı... 
</HEADLINE>
<TEXT>

     Hükümet ile memur sendikaları arasında maaş zammının belirlenmesine yönelik toplu görüşmelerin son turu başladı. 
     Başbakanlık Merkez Binası'nda saat 17.30'da başlayan görüşmeye, Kamu İşveren Kurulu'nun başkanı olarak Devlet Bakanı ve Başbakan Yardımcısı Mehmet Ali Şahin ile Türkiye Kamu-Sen Genel Başkanı Bircan Akyıldız, KESK Genel Başkanı Sami Evren, Memur-Sen Genel Başkanı Ahmet Aksu ile 7'si Türkiye Kamu Sen'e, 3'ü KESK'e ve 1'i de Memur-Sen'e bağlı toplam 11 sendikanın genel başkanı katılıyor. 
     Memur-Sen Genel Başkanı Aksu, toplantıya gelişinde yaptığı açıklamada, gülerek geldikleri toplantıdan gülerek çıkmak istediklerini söyledi. 
     Sayıları 2 milyonu bulan kamu çalışanı ve 10 milyonu bulan yakınlarının bugünkü görüşmelerden çıkacak olumlu haberi beklediklerini ifade eden Aksu, görüşmelerle birlikte yetkili konfederasyonlar ve Kamu İşveren Kurulu temsilcilerince oluşturulan teknik ekibe çalışmaları dolayısıyla teşekkür etti. 
     Görüşmelerde özlük haklar ve sosyal konularda önemli kazanımlar sağlandığını belirten Aksu, aynı anlayışı mali konularda da görmeyi ümit ettiklerini söyledi. Aksu, bugünkü görüşmede mali konular ile Konut Edindirme Yardımı hesaplarının memurlara iade edilmesinin görüşüleceğini kaydetti. 
     Türkiye Kamu-Sen Genel Başkanı Akyıldız, bugün saat 14.00'te yapmayı planladıkları toplantıyı Başbakan Recep Tayyip Erdoğan'ın randevu taleplerini kabul etmesi dolayısıyla saat 17.00'ye aldıklarını, Erdoğan ile de saat 18.00 sıralarında bir görüşme yapmayı beklediklerini söyledi. 
     Mali haklarda mutabakat sağlamayı ümit ettiklerini kaydeden Akyıldız, ancak önerilen zamda bir iki puanlık artışın kendilerini tatmin etmeyeceğini ifade etti. 
     Akyıldız, toplantıdan mutabakat zaptı imzalayarak ayrılmayı umduklarını belirterek, bunu, siyasi iradenin ortaya koyacağı esnekliğin sağlayacağını kaydetti. Akyıldız, bu yöndeki bir gelişmenin, gerek ülke ekonomisinde gerekse AB sürecinde Türkiye'ye artı puan kazandıracağını dile getirdi. 
     Akyıldız'ın açıklamasının ardından Türk Haber-Sen Genel Başkanı İsmail Karadavut, kamu çalışanlarını, görüşmelerin ardından yapılacak değerlendirmelere katılmaları için Abdi İpekçi Parkı'nda oluşturulan Toplu Görüşme Takip Çadırı'na davet etti. 
     
</TEXT>
</DOC>
