<DOC>
<DOCNO> 250345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur47.html </URL>
<DATE> 2004/06/23/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Merve Kavakçı, "sahtecilik" davasında mahkemeye ifade verdi... 
</HEADLINE>
<TEXT>

     Merve Safa Kavakçı, hakkındaki ''sahtecilik'' davasıyla ilgili olarak Ankara 1. Ağır Ceza Mahkemesi'ne ifade verdi. 
     AA muhabirinin aldığı bilgiye göre, Kavakçı, anneannesinin hastalığı nedeniyle Türkiye'ye geldi ve bu sırada mahkemeye avukatı aracılığıyla dilekçe vererek, ifade vermek istediğini bildirdi. 
     Mahkemenin dilekçeyi kabul etmesi üzerine Ankara Adliye Sarayı'na bugün avukatı ile birlikte gelen Kavakçı, ifadesini verdi. 
     Kavakçı, Ürdün asıllı ABD'li eski eşi Ali Ahmad Abushanab'dan ABD'de boşanmasının ardından 1997 yılında Türkiye'de mahkemeye başvurarak kararın tanınmasını talep etmişti. 
     Boşanma kararının tanınmasıyla ilgili olarak mahkemeye Abushanad'ın adresini ''Tunus Caddesi 88 16'' olarak bildiren Kavakçı hakkında, gerçek adres bildirmediği iddiasıyla Türk Ceza Kanunu'nun TCK 342 2 maddesi uyarınca 4 yıldan 10 yıla kadar ağır hapis istemiyle dava açılmıştı. 
     
     ''EŞİMİN RIZASIYLA YAPTIM'' 
     Davanın görüldüğü Ankara 1. Ağır Ceza Mahkemesi, Kavakçı'nın ifadesinin alınması için ABD ilgili makamlarına iki kez yazı yazdı, ancak Kavakçı'nın savunmasının alınamadığı bildirildi. 
     Mahkemeye bugün ifadesini veren Kavakçı, boşandığı eşi Abushanab'ın rızasıyla dayısının adresini mahkemeye bildirdiğini söyledi. Kavakçı, söz konusu eylemiyle yargıyı yanıltmak kastı gütmediğini ileri sürdü. 
     Bu arada Ankara 1. Ağır Ceza Mahkemesi, 30 Nisan 2004 tarihli duruşmadaki ara karar uyarınca ABD Adalet Bakanlığı'na gönderilen yazıyı, Adalet Bakanlığı'na başvurarak geri istedi. 
     Kavakçı'nın yargılanmasına 9 Temmuz 2004 tarihinde devam edilecek. 
     
</TEXT>
</DOC>
