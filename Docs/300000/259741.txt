<DOC>
<DOCNO> 259741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun30.html </URL>
<DATE> 2004/08/01/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
Irak Sağlık Bakanlığı "Saldırılarda 1 kişi öldü, 27 kişi yaralandı" 
</HEADLINE>
<TEXT>

     Irak Sağlık Bakanlığı, başkent Bağdat'ta 4 kilisenin hedef alındığı saldırılarda 1 kişinin öldüğünü bildirdi. 
     Bakanlık, Bağdat'ta 27 kişinin de yaralandığını belirtti. 
     Iraklı üst düzey polis yetkilisi Fevaz Fanaan da, Musul'daki kilise saldırısında 1 kişinin öldüğünü, 11 kişinin yaralandığını söyledi. 
     Reuters ajansı, başkentin güneyindeki Dura mahallesinde bulunan Keldani kilisesine düzenlenen saldırıda 12 kişinin öldüğünü duyurmuştu. 
     Daha önce de görgü tanıkları, Karada mahallesindeki iki kiliseye yönelik saldırıda 2 kişinin öldüğünü belirtmişti. 
     Bu arada, İçişleri Bakanlığı sözcüsü Sabah Kazım, saldırılardan 2'sinin Karada'da, birinin Dora'da olduğunu doğrularken, diğer saldırının Yeni Bağdat semtinde düzenlendiğini söyledi. 
     Bağdat'taki ilk patlama Karada mahallesindeki Ermeni kilisesinde, ikinci patlama ise 500 metre ötesindeki Katolik kilisesinde olmuştu. 
     Saldırıların bombalı araçlarla düzenlendiği bildirilmişti. 
     
     VATİKAN 
     Öte yandan Vatikan, kiliselere yönelik saldırıları kınadı. 
     Sözcü yardımcısı Ciro Benedettini, saldırıların korkunç ve Irak'ta kiliseler ilk kez kez hedef alındığı için endişe verici olduğunu söyledi. 
     Benedettini, saldırıları, tüm sosyal grupları etkilemeye çalışarak gerginliği artırma girişimi olarak nitelendirdi. 
     
</TEXT>
</DOC>
