<DOC>
<DOCNO> 288919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun09.html </URL>
<DATE> 2004/11/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
KKTC, 21 yaşını kutluyor... 
</HEADLINE>
<TEXT>

     Kuzey Kıbrıs Türk Cumhuriyeti'nin KKTC 21. kuruluş yıldönümü törenlerle kutlanıyor. 
     Kutlamalar, KKTC Cumhurbaşkanı Rauf Denktaş'ın Cumhurbaşkanlığı'nda saat 08.30'da halkın tebriklerini kabulüyle başladı. 
     Tebrik kabulünün ardından, sırasıyla, Lefkoşa'da Atatürk Anıtı, Şehitler Anıtı ve Kıbrıs Türk halkının mücadele lideri Dr. Fazıl Küçük'ün Anıttepe'deki kabrinde törenler düzenlendi. 
     Törenlerde, protokol sırasına göre anıta çelenk konuldu, saygı duruşunda bulunuldu, İstiklal Marşı eşliğinde bayraklar göndere çekildi ve anıt özel defterleri imzalandı. 
     Kutlamalara, Cumhurbaşkanlığı'nı temsilen Cumhurbaşkanlığı Genel Sekreteri Kemal Nehrozoğlu, TBMM'yi temsilen TBMM Başkan Vekili Sadık Yakut, hükümeti temsilen Devlet Bakanı ve Başbakan Yardımcısı Abdüllatif Şener, Türk Silahlı Kuvvetleri'ni temsilen Genelkurmay Başkanlığı Eğitim Doktrin Komutanı Orgeneral İsmail Koçman, Demokratik Sol Parti DSP Genel Başkanı Zeki Sezer, Kıbrıs Barış Harekatı gazilerinden oluşan Genelkurmay Gazi heyeti ve diğer yetkililer katılıyor. 
     Lefkoşa'daki resmi geçit töreni ise, Dr. Fazıl Küçük Bulvarı'nda İstiklal Marşı'nın okunmasıyla başladı. 
     KKTC Cumhurbaşkanı Denktaş, KKTC Güvenlik Kuvvetleri Komutanı Tümgeneral Tevfik Özkılıç'la birlikte, öğrencilerin, tören birliklerinin ve halkın bayramını kutladı. 
     Törende, Devlet Bakanı ve Başbakan Yardımcısı Şener ile KKTC Cumhurbaşkanı Denktaş konuşma yapacak. 
     
</TEXT>
</DOC>
