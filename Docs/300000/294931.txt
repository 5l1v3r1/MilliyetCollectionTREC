<DOC>
<DOCNO> 294931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sondun13.html </URL>
<DATE> 2004/12/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Abbas ve Kurey Suriye'ye gidiyor 
</HEADLINE>
<TEXT>

     Filistin Kurtuluş Örgütü FKÖ Başkanı Mahmut Abbas ile Filistin Başbakanı Ahmed Kurey, temaslarda bulunmak üzere yarın Suriye'ye gidecek. 
     Abbas ve Kurey'e bu ziyaretlerinde, Filistin Dışişleri Bakanı Nebil Şaat da eşlik edecek. 
     11 Kasım'da ölen Filistin lideri Yaser Arafat'ın, Suriye yönetimiyle her zaman temas içinde bulunduğunu söyleyen FKÖ Başkanı Mahmud Abbas, bu ziyaretin ikili ilişkilerde yeni bir sayfa açacağına inandığını belirtti. 
     Filistin heyetinin, görüşmeler sırasında, Şam'da bir FKÖ temsilciliği açılmasını talep edeceği de belirtiliyor. Abbas'ın ayrıca, Şam'da Hamas lideri Halid Meşal ve diğer Filistinli örgütlerin temsilcileriyle görüşmesinin beklendiği kaydediliyor. 
     Hamas liderlerinden Şeyh Hasan Yusuf, ''Batı Şeria ve Gazze Şeridi'nde, 1967 sınırları içinde kurulacak bir Filistin devleti temelinde, Hamas'ın, İsrail ile uzun dönemli bir ateşkese hazır olduğunu'' söylemişti. 
     Öte yandan, FKÖ Başkanı Mahmud Abbas'ın Suriye ziyaretinin ardından, Kuveyt'in de aralarında bulunduğu 5 Körfez ülkesini ziyaret etmesi bekleniyor. 
     Kuveyt ile ilişkilerin, Arafat'ın 1991'de Irak'taki Saddam rejimine destek vermesiyle gerilmesinin ardından, Abbas'ın Kuveyt'e gidecek ilk üst düzey Filistinli lider olacağı da belirtiliyor. 
     Abbas'ın Körfez ülkeleri turu kapsamında, Suudi Arabistan, Birleşik Arap Emirlikleri, Umman ve Katar'ı da ziyaret edeceği kaydedildi. 
     
</TEXT>
</DOC>
