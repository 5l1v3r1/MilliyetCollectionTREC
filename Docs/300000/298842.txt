<DOC>
<DOCNO> 298842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/yasam/ayas.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hastayım' deyip kayıplara karıştı 
</HEADLINE>
<TEXT>


Polis, Yurtbank davasının duruşmasında aniden fenalaşarak hastaneye kaldırılan Ali Avni Balkaner'in izini bulamıyor... 

İSTANBUL Milliyet 

Tasarruf Mevduatı Sigorta Fonu TMSF tarafından el konulan Yurtbank'ın zarara uğratılmasına ilişkin davanın karar duruşmasında fenalaşan bankanın eski sahibi Ali Avni Balkaner, tüm aramalara rağmen bulunamıyor. Balkaner, İstanbul 8. Ağır Ceza Mahkemesi'nde önceki gün görülen 54 sanıklı Yurtbank davasında 3 ayrı dolandırıcılık suçundan 34 yıl 7 ay hapis, 69 trilyon 307 milyar 925 milyon lira para cezasına çarptırıldı. Mahkeme, Yargıtay kararı beklenmeksizin tutuklama kararına da vardı. 

Polis 4 ev bastı 
Hakkında gıyabi tutuklama kararı çıkarılan Balkaner'in durumuyla ilgili savcılıktan önceki gece gönderilen talimat faksının ardından, Mali Şube Müdürlüğü harekete geçti. Balkaner'i yakalamak için başlatılan çalışmada, öncelikle gidebileceği adresler tek tek belirlendi. 
Polis, yakınlarının evinde saklanma ihtimaline karşı önceki gece 2'si Kadıköy'de biri Bahçeşehir, biri de Ataköy'de olmak üzere 4 eve baskın düzenlendi. 
Ancak, bu evlerde yapılan aramalarda Balkaner'in izine rastlanmadı. Balkaner'in avukatı Deniz Ketenci, duruşmanın ardından dün 15.30 itibariyle hiçbir haber alamadıklarını belirterek, "Yalnız başına hastaneden ayrıldığına eminiz. Hiçbir belirti yok. Her şeyini, cep telefonunu, cüzdanını şoförüne vermiş ve yalnız başına ayrılmış" dedi. 
Balkaner'in eşinin çok kötü durumda olduğunu söyleyen Ketenci, "Doktor gözetimi altında. Kendisine sakinleştirici veriliyor" diye konuştu. 
Önceki gün International Hospital'a götürülen Ali Avni Balkaner, 18.00 sıralarında hastaneden ayrılmıştı. 


</TEXT>
</DOC>
