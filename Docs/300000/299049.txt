<DOC>
<DOCNO> 299049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/spor/yture.html </URL>
<DATE> 2004/12/20/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
İstikrar 
</HEADLINE>
<TEXT>



Efes Pilsen dün karşısında beklemediği kadar kötü bir Ülker buldu. Kadrosu Efes'e göre daha zengin olan ve son dönemde müthiş bir ivme yakalayan Ülker, gerek Türkiye'de ve gerekse Avrupa'da artık savunmasıyla da ses getirmeye başlamıştı. Ülker'in bu savunmacı yeni yüzünün, şimdiye dek hep savunmasıyla ön plana çıkan Efes'e karşı maçı çok daha zevkli ve çekişmeli hale getireceği düşünülüyordu, ancak beklenen olmadı. Efes Pilsen'in hanesinde Ülker'e göre hala bir artısı daha vardı, o da "istikrar"dı. 
Ergin Ataman, dün kötü gidişi durdurmak adına sahada denemedik formül bırakmadı. Maçın henüz başında ibre Efes'i gösterdiği sırada rakibinin oyununu bozmak için bir anda yaptığı dört değişiklik işe yaramadı. Ardından geçen senelerde Efes'e karşı sonuç veren dört kısaya dönmeyi denedi, o da çare olmadı. Alan savunması ve tam saha pres ise üçüncü çeyrekte ancak Efes'i durdurmaya yetti. Birden, el freni çekilmiş iki arabanın yarışına döndü maç. Bu süreç içinde Ülker'de eksik olan şey skordu. Efes de gününde dış adamlarıyla maçı yine lehine çevirip galibiyeti kopardı. 

Basketbolun Ajax'ı 
Artık Avrupa basketbolunun "Ajax'ı" haline geçen, her sene oyuncu yetiştirip göndermesine karşın isabetli takviyelerle gücünden birşey kaybetmeyen Efes'e, bir "istikrar abidesi" gözüyle bakılıyor. 
Euroleague'de her geçen gün daha iyiye giden bir grafik çizen Turuncu - Yeşilliler, tarihinde şimdiye kadar hiç görülmemiş bir savunma olgusuyla ağırlığını hissettirmeye başladı. Derin kadro yapısı ve Ergin Ataman'ın "sıradışı" oyun anlayışıyla ilerisi için ümit veriyorlar. Ancak Efes Pilsen iki uzunundan sayı çıkaramadan topu topu üç oyuncu ile sayı üretip bu maçı kazanıyorsa Ülker'in şapkasını önüne koyup düşünmesi gerekir. Ülker, "istikrar" sorununa da çare bulursa her şey çok daha güzel olacak. Tabii bunun için de en çok ihtiyaçları olan şey zaman... 


</TEXT>
</DOC>
