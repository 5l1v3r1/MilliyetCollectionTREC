<DOC>
<DOCNO> 279200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur19.html </URL>
<DATE> 2004/10/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Avukatlardan, Peker'in avukatları hakkındaki tutuklama kararına tepki 
</HEADLINE>
<TEXT>

     İstanbul Barosu'na bağlı bir grup avukat, ''Sedat Peker Grubu''na yönelik operasyon kapsamında 3 avukat hakkında gıyabi tutuklama kararı verilmesine tepki gösterdi. 
     İstanbul Barosu önünde toplanan avukatlar adına açıklama yapan Mehmet Taşdelen, 4422 sayılı Çıkar Amaçlı Suç Örgütleriyle Mücadele Kanunu'nun, avukatlara uygulanamayacağını söyledi. 
     Meslektaşlarının Adalet Bakanlığı'ndan izin alınmaksızın savcılık talimatıyla gözaltına alınıp serbest bırakıldıklarını, ardından haklarında gıyabi tutuklama kararı verildiğini belirten avukat Taşdelen, ''Avukatlara yönelik işlemler yapılırken, Avukatlık Yasası'nın dışına çıkılmıştır. Bu uygulamanın ortaya çıkardığı psikoloji, avukatlık mesleğini ve kutsal savunma hakkını kısıtlar. Meslektaşlarımıza uygulanan haksız ve hukuka aykırı durumun bir an önce durdurulması için Adalet Bakanlığı'nı göreve çağırıyoruz'' dedi. 
     Avukatların hiç kimsenin adamı olmadığını da belirten Taşdelen, İstanbul Barosu Başkanı Kazım Kolcuoğlu'nun, İstanbul Cumhuriyet Başsavcısı ile görüşüp, uygulamanın yanlış olduğunu düşündüklerini ilettiğini sözlerine ekledi. 
     
</TEXT>
</DOC>
