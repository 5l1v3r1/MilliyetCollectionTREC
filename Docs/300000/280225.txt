<DOC>
<DOCNO> 280225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/siyaset/siy05.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te devekuşu eti istediler 
</HEADLINE>
<TEXT>


SALİHA ÇOLAK Ankara 


TBMM'de geçen dönem üyeler lokantasında daha çok kırmızı ete dayalı yöresel yemekleri tercih eden milletvekilleri, damak tatlarından vazgeçmeden, özellikle kalp ve tansiyon rahatsızlıklarına karşı daha az tehlikeli bir alternatif keşfetti. Milletvekilleri, Meclis Başkanlığı'ndan, daha sağlıklı olduğu gerekçesiyle geçen dönem deneme amaçlı verilen devekuşu etinden yemekler istedi. Satın Alma Müdürlüğü yetkilileri de, genel istek üzerine Türkiye çapında Meclis'in et ihtiyacını karşılayabilecek boyutlarda üretim yapan bir çiftlik bulunup bulunmadığını araştırdı. Sonunda, Yalova'da Karaz Devekuşu Üretim Çiftliği ile bağlantı kuran başkanlık, haftalık 150 kilogram devekuşu alımı için anlaşma yaptı. Çiftliğin sahibi Uğur Karaz, "memlekete hizmet olsun" diye Meclis'e 15 - 17 millyon lira arasında satılan devekuşu etini piyasanın çok altında bir fiyatla verdiğini belirtti. 



</TEXT>
</DOC>
