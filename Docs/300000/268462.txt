<DOC>
<DOCNO> 268462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko41.html </URL>
<DATE> 2004/09/02/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Cari açıktaki artış Temmuz'da hız kesti... 
</HEADLINE>
<TEXT>

     Bu yılın Temmuz ayında 703 milyon ABD doları artan Türkiye'nin cari işlemler açığı, Ocak-Temmuz döneminde 10 milyar 25 milyon dolara ulaştı. Önceki aylarla kıyaslandığında cari açıktaki artış hızı yavaşladı. 
     Merkez Bankası'nın açıkladığı Ödemeler Dengesi rakamlarına göre, geçen yılın aynı ayıyla karşılaştırıldığında 2004 Temmuz ayında dış ticaret açığı yüzde 73,3 artarak 2 milyar 405 milyon ABD doları olurken, net turizm gelirinin yüzde 22,4 artışla 1 milyar 826 milyon ABD dolarına ulaştığı tahmin ediliyor. 
     
     ÖNCEKİ AYLAR 

     Ödemeler dengesi bilançosu verilerine göre, önceki aylara bakıldığında en yüksek cari açık, 2 milyar 139 milyon dolar ile Mart ayında gerçekleşmişti. 
     Aylık cari açık rakamları Ocak'ta 903 milyon dolar, Şubat'ta 2 milyar 124 milyon dolar, Nisan'da 1 milyar 660 milyon dolar, Mayıs'ta 1 milyar 1 milyon dolar, son olarak Haziran ayında ise 1 milyar 343 milyon dolar olmuştu. 

     
</TEXT>
</DOC>
