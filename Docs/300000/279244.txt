<DOC>
<DOCNO> 279244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonyas12.html </URL>
<DATE> 2004/10/11/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Çocuklara 'Viagra' önerisi 
</HEADLINE>
<TEXT>

     İbrahim ÖZÇEKİÇ KAYSERİ, DHA 

TÜRK bilim adamları, çocuklarda görülen ve tıp literatüründe pulmoner hipertansiyon' olarak bilinen akciğer damarlarının ilerlemiş hipertansiyonunda Avrupa'da olduğu gibi Türkiye'de de Viagra' kullanılmasını istiyor. 
     Kayseri Hilton Otel'de gerçekleşen ve 250'nin üzerinde çocuk kalp hastalıkları ve cerrahi hocasının katıldığı 4. Ulusal Pediatrik Kardiyoloji ve Kardiyak Cerrahi Kongresi' sona erdi. 
     Türkiye'nin en ünlü hocalarının katıldığı ve şimdiye kadar en geniş kapsamlı katılımın yaşandığı kongre olarak kabul edilen Pediatrik Kardiyoloji ve Kardiyak Cerrahi Kongresi'nde, pulmoner hipertansiyon' hastalığı üzerinde Neden oluyor, ne yapmalıyız ' sorularına cevap arandı, yeni ilaçlar tartışıldı. 
     Kongre düzenleyicisi Erciyes Üniversitesi'nin Çocuk Hastalıkları ve Çocuk Kalp Hastalıkları Uzmanı Prof. Dr. Nazmi Narin akciğer damarlarının ilerlemiş hipertansiyonu olarak bilinen pulmoner hipertansiyon hastalığının yeni doğan döneminde başladığını, doğuştan kalp hastalarında zamanla geliştiğini ve ergenlik döneminde gözlendiğini bildirdi. 
     Pulmoner hipertansiyonun tedavisinde sildenafil' maddesinin etkili olduğunu ve cinsel gücü artırıcı Viagra'nın da sindenafil içerdiğini kaydeden Prof. Dr. Narin, bu tedavi şeklinin Avrupa'da kullanıldığını anımsatarak, "Kongrede, Türk bilimadamları tedavi yöntemlerini tartıştı ve Viagra'nın Türkiye'de de çocuklar üzerinde kullanılması görüşü ağırlık kazandı. Mevcut yasalar buna izin vermiyor ancak bunun kısa sürede aşılacağı kanaatindeyiz'' dedi. 
     Prof.Dr. Nazmi Narin, doğuştan kalp hastalığına yakalananların görülme oranının binde 6-8 arasında değiştiğini ifade ederek, geliştirilen tedavi şekillerinin ümit verici olduğunu ve hastaların yaşam kalitesini yükseltmek için yeni çalışmalar yapıldığını söyledi. Kongrede, Türk bilimadamları çocuk kalp hastalıkları üzerine 220 bildiri yayınladı. 
     
</TEXT>
</DOC>
