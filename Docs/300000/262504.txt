<DOC>
<DOCNO> 262504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur14.html </URL>
<DATE> 2004/08/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
"Truva Atı" Çanakkale'ye geldi... 
</HEADLINE>
<TEXT>

     ''Troy'' filminde kullanılan ve dün karayoluyla İstanbul'dan yola çıkarılan ''Truva Atı'', Çanakkale'ye getirildi. 
     Çanakkale Valisi Süleyman Kamçı, atı getiren 3 TIR'ın sabah erken saatlerde Çanakkale'ye geldiğini söyledi. 
     Atı, Valilik önündeki Morabbin Parkı'nda 1 yıl süreyle geçici olarak sergileyeceklerini belirten Kamçı, ''Amacımız, Çanakkale içinde sergilemek ve Çanakkale turizmine katkıda bulunmaktır. TIR'lar içinde gelen atın parçaları, belediyeye ait atölyeye götürülecek ve montajının bir kısmı burada yapılacak'' dedi. 
     Atın montaj işlemlerinin, Almanya'dan gelecek ekibin gecikmesi nedeniyle 6 Eylül'den sonra başlayacağını hatırlatan Kamçı, şöyle konuştu 
     ''İlk aşamada, belediyeye ait atölyede 1 haftalık ön montaj yapılacak. Daha sonra yapılacak 10 günlük montajın ardından at, 20 Eylül'de sergilenmeye hazır hale gelecek. Morabbin Parkı'nda sergilenecek at, daha sonra Belediye Başkanlığı'nın 18 Mart Tepesi'nde hazırlayacağı Troya Parkı'na götürülecek. Umarım at, Çanakkale'nin turizm potansiyeline katkı sağlar.'' 
     
</TEXT>
</DOC>
