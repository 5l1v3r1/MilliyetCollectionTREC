<DOC>
<DOCNO> 251132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sontur30.html </URL>
<DATE> 2004/06/26/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
ABD başkanı Bush'un ziyaretinden notlar 
</HEADLINE>
<TEXT>

     Resmi bir ziyaret için Ankara'ya gelen ABD Başkanı George Bush için başkentte yoğun güvenlik önlemleri alındı. 
     Ankara trafiği yeniden düzenlenirken, Bush ve beraberindeki heyetin izleyeceği yolların trafiğe kapatılması, ulaşımda gecikmelere yol açtı. 
     Esenboğa Havalimanı ve izlenecek güzergahta sıkı güvenlik önlemlerinin alındığı gözlenirken, havalimanından zıhlı bir limuzinle ayrılan Bush ile beraberindeki konvoy için ayrıca helikopterlerle koruma sağlandı. ABD Dışişleri Bakanı Colin Powell ve Ulusal Güvenlik Danışmanı Condoleezza Rice da farlı araçlarda Bush'u takip ettiler. 
     Bu arada, karşılama töreninde, Türkiye'nin Washington Büyükelçisi Faruk Loğoğlu'nun eşi Mevhibe hanımın takdimi sırasında, Bush'un, ''Bayan Loğoğlu'nu zaten tanıdığını ve kendisinin çok güzel bir eş olduğunu'' söylediği öğrenildi. 
     Öte yandan, konuk heyetin konaklayacağı belirtilen Hilton Oteli ve çevresinde de güvenlik önlemleri artırıldı. 
     
</TEXT>
</DOC>
