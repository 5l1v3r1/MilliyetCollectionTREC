<DOC>
<DOCNO> 294418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun47.html </URL>
<DATE> 2004/12/03/ </DATE>
<TIME> 22.37 </TIME>
<AUTHOR>  </AUTHOR>
<HEADLINE>
Micheal Jackson'un malikanesine polis baskını 
</HEADLINE>
<TEXT>

     ABD'nin pop müzik ve dans şahı Michael Jackson'un California eyaletindeki Neverland çiftliği, bugün yeniden ''sübyancılık kanıtları arayan'' polis baskınına uğradı. 
     Çocuklarla cinsel temas kurma iddialarıyla hakkında 10 ayrı davanın açıldığı 46 yaşındaki Jackson'un avukatı Thomas Mesereau ve basın sozcüsü, polis baskınıyla ilgili açıklama yapmadı. 
     ABD'de 35 yıl önce ''Jackson Five'' adlı zenci grubu 5 kardeşin en küçüğü olarak dans ustalığına soyunan ve 1977'de ''hıçkırık soundu'' ile pop müziğine büyük yenilik getiren Jackson'un 31 Ocak 2005'te mahkemeye çıkarılması bekleniyor. 
     2003 Kasım ayında, 60'ın üzerinde şerif yardımcısı polis, Jackson'ın California-Santa Barbara kenti tepelerindeki Neverland Vadisi Çiftliği'ni basarak, bir çocuğa içki içirerek cinsel tacizde bulunduğunun kanıtını aramıştı. 
     Michael Jackson, iki yıl önce Almanya'da kendi çocuğunu balkondan oyuncak gibi sallamasıyla da bütün dünyada eleştirilerin hedefi olmuştu. 
     Dört ağabeyi ile birlikte 35 yıl önce ''Jackson Five'' grubuyla süper sahne dansına adım atan Jackson, 1972'den itibaren kendi albümlerini çıkarmaya başladı. Sanatçı, 1979'da ''Off The Wall'', 1982'de ''Thriller'', 1987'de ''Bad'' ve 1991'de ''Dangerous'' gibi albümleriyle diskolarda fırtınalar estirdi. 
     Aşırı estetik ameliyatları ve zenci tenini beyazlaştırması nedeniyle California basınında eleştirilen Jackson için, 2002'de ''Çürüyen Jackson'' başlığı atılmıştı. 
     
</TEXT>
</DOC>
