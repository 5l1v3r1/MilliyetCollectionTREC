<DOC>
<DOCNO> 267197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sontur19.html </URL>
<DATE> 2004/08/28/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Irak'a ihraç edilen akaryakıtta hırsızlık iddiası... 
</HEADLINE>
<TEXT>

     Irak'ın Türkiye üzerinden ithal ettiği petrol ürünlerinin bir bölümünün, tanker sürücüleri tarafından çalınarak iç piyasada satıldığı iddia edildi. 
     Hatay'ın İskenderun İlçesi'nde faaliyet gösteren petrol ithalatçısı Bedrettin Öz, AA muhabirine yaptığı açıklamada, kötü niyetli şoförlerin, milyonlarca litre akaryakıtı iç piyasada satarak, Irak'la taahhüt anlaşması yapan firmaları zor durumda bıraktığını öne sürdü. 
     Hırsızlık olaylarının, hem firmaların, hem de ülkenin ticari itibarını zedelediğini belirten Öz, ''Sürücülerimizden, teslim aldıkları akaryakıtı eksiksiz olarak yerlerine ulaştırmaları konusunda duyarlılık bekliyoruz'' dedi. 
     Değer Nakliyat sahibi Mehmet Emin Değer de 5 tanker akaryakıtının çalındığını öne sürdü. Maddi kaybının 150 milyar lira olduğunu belirten Değer, Irak'a günlük yaklaşık 500 tanker akaryakıt sevkıyatı yapıldığını ve bunların yüzde 5'inin çalındığını iddia etti. Değer, şunları söyledi 
     ''Tanker sürücüsü kötü niyetliyse, iç piyasaya 8-10 milyara satılıyor. Transit olduğu için belirli sürede yurtdışına çıkması gereken bu ürün yerine ulaşmayınca, nakliye firması hem bu akaryakıtın bedelini karşı tarafa ödüyor, hem de en az aynı miktar kadar çeşitli vergileri devlete ödemek zorunda kalıyor.'' Değer, Irak'a yapılan transit taşımada son 2 ayda yüzde 30 oranında azalma olduğunu, bunda hırsızlık olaylarının da etkisinin bulunduğunu belirtti. Değer, daha önce günde yaklaşık 10 bin ton olan akaryakıt sevkıyatının 5-6 bin tona gerilediğini kaydetti. 
     
</TEXT>
</DOC>
