<DOC>
<DOCNO> 284746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/siyaset/axsiy01.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, AB'nin iç tartışmasına katıldı 
</HEADLINE>
<TEXT>


Başbakan'ın, Roma'da Liberal ve Demokrat grubun liderleriyle yaptığı kahvaltıda, İtalyan üyenin eşcinselleri eleştirmesi tartışma konusu oldu 

Utku Çakırözer - Roma 


Türkiye'nin tam üyelik müzakerelerine başlama noktasına gelmesi, AB'nin iç tartışmalarına katılmasına da imkan sağladı. Başbakan Recep Tayyip Erdoğan, Roma'da Liberal ve Demokrat grubun liderleri ile yaptığı kahvaltıda, eşcinsellere hakaretleriyle gündeme gelen AB Komisyonu'nun İtalyan Üyesi Rocco Buttiglione'ye karşı takınılacak tavrı tartıştı. Toplantının büyük bölümünde Buttiglione'ye karşı nasıl bir politika izleneceği tartışıldı. Buttiglione, tepkilerin ardından dün komisyon üyeliğinden çekildiğini duyurdu. 
AB tam üyesi olmadığı için komisyon üyeleri seçimi ve onay sürecinde rolü olmayan Erdoğan da, yaklaşık 1 saat süren toplantıda görüşlerini açıkladı. Krizin tırmandırılmasının AB açısından yıpratıcı bir görüntü oluşturduğunu kaydeden Erdoğan, "Barroso, bu işi bu noktaya getirmeden bitirmeliydi. Uzaması iyi olmadı" dedi. Erdoğan, gelecek hafta da Brüksel'de Hıristiyan Demokratlarla buluşacak. 

Kimler katıldı 
Başbakan Erdoğan ve Dışişleri Bakanı Abdullah Gül'ün Avrupa için Liberaller ve Demokratlar ittifakı grubuyla yaptıkları kahvaltıda şu isimler yer aldı Pat Cox Eski AP Başkanı , Graham Watson Grup lideri , Guy Verhofstadt Belçika Başbakanı , Anders Fogh Rasmussen Danimarka Başbakanı , Kristina Ojulandı Estonya , Atzo Nicolai Hollanda , Anton Rop Slovenya , Solomon Passy Bulgaristan . 

'Eşcinsellik günahtır' 

DIŞ HABERLER 

Eşcinsellik tartışmasının odak noktasındaki Buttiglione, "Aleyhimde yüzeysellik ve kaba bir üslupla kampanya yürütüldü. Kendi günahları için masum biri kurban seçildi. Bu kez ben seçildim. Şik yetçi değilim" dedi. Buttiglione'nin, "Homoseksüelliğin günah olduğunu düşünebilirim, ancak 'bu suçtur' demediğim sürece, bunun siyaset üzerinde hiçbir etkisi yoktur" sözlerinin ardından, AP Sivil Haklar Komitesi adaylığını reddetmişti. 


</TEXT>
</DOC>
