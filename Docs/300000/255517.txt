<DOC>
<DOCNO> 255517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/guncel/gun01.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
260 isim verdik 
</HEADLINE>
<TEXT>


Atina Olimpiyatları'nda Türkiye'nin güvenlik tecrübesinden yararlanmak isteyen Yunanistan'a, canlı bomba uyarısı yapıldı 

ERDAL KILINÇ İstanbul 

Atina Olimpiyatları öncesi Türkiye'nin güvenlik tecrübelerinden yararlanmak için İstanbul'a gelen Yunanistan Kamu Güvenliği Bakanı Georgios Voulgarakis'e, El Kaide'nin Türkiye yapılanması, PKK KONGRA - GEL, DHKP-C, MLKP, TİKKO, Hizbullah ve diğer örgütlerin militanlarından oluşan 260 kişilik "arananlar listesi" verildi. 

Güvenlik anlaşması 
Yunan Bakan Voulgarakis ile İçişleri Bakanı Abdülkadir Aksu başkanlığında iki ülkenin emniyet, istihbarat, askeri ve dış ilişkiler yetkilileri, İstanbul Valiliği'nde önceki gün bir araya gelmiş, güvenlik alanında işbirliği anlaşması imzalanmıştı. 

Yunanistan söz verdi 
Türk tarafı Voulgarakis'e Türkiye'nin aradığı 260 militanın listesi verdi. Geçmiş dönemde DHKP-C ve PKK'ya kucak açtığı, hatta başkent Atina civarında örgütlere eğitim kampları sağladığı iddia edilen Yunanistan'ın yetkilileri de, bu kişilerin ülkelerinde barınamayacağı sözünü verdi. 
Olimpiyatlarda eylem yapması olasılığı bulunan El Kaide'ye karşı alınacak önlemler de toplantıda tartışıldı ve istihbarat birimlerinin işbirliği yapması kararlaştırıldı. El Kaide'nin eylem tarzı olarak canlı bomba ya da bomba yüklü araçlar kullandığı uyarısında bulunan Türk heyeti, Yunan bakana İstanbul Emniyet Müdürlüğü'nün hazırladığı canlı bomba ve NATO Zirvesi tedbirlerini içeren 400 sayfalık kitapçığı da verdi. 
İstanbul'da düzenlenen NATO Zirvesi'nde NATO Vadisi'nin insandan arındırılığını anlatan bir yetkili, "Ters bir işleyiş söz konusu. Biz NATO Vadisi'ni vatandaşa kapatırken, Yunanistan, katılımın çok olmasını hedefliyor. Dolayısıyla çok büyük güvenlik tedbiri almak zorunda. Bazı örgütler Avrupa'yı cezalandırmak amacıyla eylem yapabilirler" dedi. 


</TEXT>
</DOC>
