<DOC>
<DOCNO> 259975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonsiy06.html </URL>
<DATE> 2004/08/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sadece 17 milletvekilinin kişisel web sayfası bulunuyor 
</HEADLINE>
<TEXT>

     Dizüstü bilgisayar dağıtımı olay yaratan Meclis'te 549 milletvekilinden sadece 17'sinin kişisel web sayfası bulunuyor. Milletvekili sayısı CHP'nin iki katı olan AK Parti'de kişisel web sayfası açan milletvekili sayısı CHP'dekilerden az durumda. 300 milletvekiline sahip Yunanistan parlamentosunda ise sayıca Türkiye'dekilerden çok fazla, 80 milletvekilinin kişisel web sitesi bulunuyor. 
     
     BAZILARININ TEK SAYFA 

     22'nci dönemde AK Parti'de yedi milletvekilinin kişisel 
     internet sitesi bulunuyor. Zeynep Karahan Uslu, Mustafa Elitaş, Abdullah Gül, Soner Aksoy, Ergun Dağcıoğlu ve Hüseyin Çelik'in kişisel web siteleri açık durumda. Hamit Taşçı'nın sitesi ise tek sayfadan ibaret bulunuyor. Bu sitelerde politikacıların özel yaşamlarından fotoğraflara, politik görüşleri ve çalışmalarına değin çeşitli bölümler yeralıyor. Politikacılar ayrıca seçmenleriyle kimi zaman danışmanları aracılığıyla karşılıklı iletişim kurabiliyorlar. AKP'nin yarısı kadar milletvekili olan CHP'de ise AK Parti'den daha çok 10 milletvekilinin kişisel web sitesi aktif durumda. CHP'de Osman Kaptan, Özlem Çerçioğlu, Kemal Demirel, Vedat Yücesan, Onur Öymen, Erdal Karademir, İzzet Çetin, Engin Altay, Enis Tütüncü, Akif Hamzaçebi'nin web sitesi var. 
     
     YUNANİSTAN'DA 300 MİLLETVEKİLİNDEN 80'İ WEB'Lİ 

     300 milletvekili bulunan Yunanistan parlamentosunda ise 
     80 milletvekilinin kişisel internet sitesi var. TBMM'de web 
     siteli vekil oranı yüzde 3 iken, komşu Yunanistan'da bu oran yüzde 27 çıkıyor. 
     
     KOLTUKLAR GİTTİ, SİTELER GÖÇTÜ 

     Eski milletvekillerinin propaganda ve seçmenleriyle iletişim amaçlı kullandıkları kişisel internet siteleri, yeniden seçilememeleri üzerine bir bir çöktü. 
     Eski SP Erzurum Milletvekili Aslan Polat'ın "www.aslanpolat.gen.tr" adresindeki sitesine bağlananlar "Bu site King Cobra ve Pc Delisi tarafından kapatılmıştır, serverdeki dosyalara dokunulmamıştır" uyarısıyla karşılaşıyorlar. 
     Bir dönem kişisel internet sitesinden kendisini eleştirenlere kızıp "Yeni dönemde Meclis'e bir sürü tecavüzcü, darpçı, hırsız geliyormuş bunlarla mutlu olursunuz inşallah" diyen DSP, YTP ve GP'li Gönül Saray Alpan'ın sitesi de çöktü. 
     21'inci dönem DSP Edirne Milletvekili Şadan Şimşek'in 
     internet sitesi varlığını koruyor ancak Şimşek burada kendisini hala Edirne Milletvekili ve TBMM Başkanlık Divanı Üyesi olarak tanıtıyor. Şimşek milletvekilliği döneminde köy ziyaretlerini bile bilgisayarıyla yapmasıyla gündeme gelmişti. Kapsamlı internet siteleri hazırlayan ANAP'lı Mehmet Keçeciler, Mustafa Taşar gibi isimlerin siteleri de son haftalarda kapandı. Mustafa Taşar'ın internet sitesi ödemesi yapılmadığı için 30 gün duraklatıldı. Bunun dışında eski milletvekilleri önce DSP'li sonra bağımsız Mail Büyükerman, ANAP'lı Mehmet Ali Bilici ve MHP'li Mustafa Verkaya'nın siteleri çöktü. Adı DSP genel başkan adayları arasında geçen eski milletvekili Erdoğan Toprak'ın sitesi de çökerken internet üzerinde eski DSP milletvekilleri Zafer Güler, Uluç Gürkan ve eski MHP milletvekili Oktay Vural'ın siteleri ise sık sık güncellenerek işlevselliklerini sürdürüyor. 

ANKA 

     
</TEXT>
</DOC>
