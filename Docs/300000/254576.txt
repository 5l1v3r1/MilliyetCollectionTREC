<DOC>
<DOCNO> 254576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sondun30.html </URL>
<DATE> 2004/07/11/ </DATE>
<TIME> 22.28 </TIME>
<AUTHOR>  </AUTHOR>
<HEADLINE>
KKTC Cumhurbaşkanı Denktaş İstanbul'da... 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıslı Türklere yapılacağı duyurulan yardımların ''devlet istememeleri'', ''egemenlikte ısrar etmemeleri'' şartıyla yapılacağını savunarak, Kıbrıs Türklerini, Annan planı çerçevesinde Rumlara entegre etme oyununun oynandığını söyledi. 
     İstanbul Üniversitesi mezuniyet törenine katılmak üzere bu akşam İstanbul'a giden Cumhurbaşkanı Denktaş, Ercan Havaalanı'nda yaptığı açıklamada, konuşmasında gençliğe sesleneceğini ve Kıbrıs konusuna değineceğini ifade ederek, ''Kıbrıs meselesi tehlikeli bir durumda olmaya devam etmektedir. Tehlike nedir Tehlike bize yapılan yardımların şartlı yapılmasıdır'' dedi. 
     Yardımın hak olduğunu, vadedilenlerin alınması gerektiğini ve hükümetin bu yönde güzel çalıştığını kaydeden Denktaş, ''Ama halkımızın bilmesi lazımdır, şartları kabul etmiyoruz'' diye konuştu. 
     Şartların, ''egemenlik yok, devlet yok, Rumlarla entegrasyon, Rumlarla birleşme'' anlamına geldiğini ifade eden Denktaş, Rumlarla birleşmenin hangi statüde olacağının söylenmediğinin altını çizdi. Denktaş, ''Statümüzü söylemiyorlar. Bizi bir Rum cumhuriyetinde azınlıklık olarak görmeye alıştılar, o şekilde bakıyorlar. Değilse, yanılıyorsam açıklamaları lazımdır'' dedi. 
     Halkın çok zor şartlar altında egemenliğini kurtardığını ve devletine sahip çıktığını belirten Cumhurbaşkanı Denktaş, ''Şimdiki şartlar altında egemenliğini böyle saçma sapan hediyelerle başkalarına hibe edecek değildir. Rum'un boyunduruğu altına girecek değildir. Bunun bilinmesinde isabet vardır. Çünkü dış dünyada yanlış değerlendirmeler yapılmaktadır. Bunları düzeltmek bize düşer'' diye konuştu. 
     Denktaş, hükümetin dış dünyada yürüttüğü faaliyetleri takdirle karşıladığının altını çizerek, ''Ama, ümit ederim, şartlar söyleniyorsa kendilerine, söylendiğini zannediyorum, bu şartlara hiç bir şekilde boyun eğmeyeceğimizi, kendileri de muhataplarına söylerler'' ifadesini kullandı. 
     Dünyanın hiçbir yerinde egemenliğini kazanmış bir halkın, bu şekilde körü körüne egemenliğinden vazgeçmediğini belirten Denktaş, Türkleri istemedikleri ortada olan Rumların Kıbrıs'ı istediğini kaydetti. 
     
     ''PAPADOPULOS ANNAN PLANINA TÜKÜRDÜ'' 
     Yerel bir gazetede, Rum yönetimi lideri Tasos Papadopulos ile birlikte karikatürünün çıktığını ve AB yardımlarına birlikte karşı çıktıklarının anlatıldığını ve kendisinin Rumlar'a hizmet ettiğinin söylenmeye çalışıldığına işaret eden Denktaş, şöyle konuştu 
     ''Şunu bilmediklerini anlıyorum Papadopulos, 'meşru Kıbrıs hükümeti' adı altında bütün Kıbrıs'a sahip çıkmak için Annan planına 'hayır' demiştir. Çünkü, yanlış değerlendirmeyle veya kasıtlı olarak kendilerine bu unvan verilmiş, onlar da bunun arkasına saklanarak Akritas Planı'nda öngördükleri sonuca varmak için ilerlemektedirler. AB'ye müracaatları da bu nedenledir. AB'ye müracaat edecek statüyü kazandıklarını zanneden bu insanların bizimle ortaklık kurmalarını beklemek abestir. Dolayısıyla Papadopulos Kıbrıs'ın tümüne sahip çıktığını biliyor, öyle değerlendiriyor, bundan vazgeçmemek için Annan planına tükürmüştür ve bunu geri itmiştir. Biz devletimizi kurtarmak için, devletimize sahip çıkmak için, egemenliğimize sahip çıkmak için devamlı surette halkımıza 'hayır' demelerini telkin ettik. Yine bu telkinimizde haklı olduğumuzu söylüyorum.'' 
     
     ''NİÇİN 'EVET' DENDİ '' 
     Denktaş, referandumda ''evet'' diyenlerin niçin ''evet'' dediği yönünde bir araştırma yapıldığını ve sonuçlarının yakında açıklanacağını ifade ederek, ''Öyle anlaşılıyor ki, 'evet' diyenlerin büyük bir kısmı, 'evet' dedikleri takdirde, devletlerinin tanınacağı, kabul edileceği, egemen olacakları düşüncesiyle 'evet' demişlerdir. Çünkü hem Türkiye'den, hem Kıbrıs'tan kendilerine telkinler yapılmıştır. Ama şimdi Genel Sekreter, BM Genel Sekreteri Kofi Annan , rahatlıkla planında egemenliğimiz olmadığını, devletimizin de varolmadığını açıkça söyleyebiliyor'' diye konuştu. 
     Cumhurbaşkanı Denktaş, yarın Veli Efendi Hipodromu'nda yapılacak İstanbul Üniversitesi mezuniyet törenine katılacak ve salı günü KKTC'ye dönecek. 
     
</TEXT>
</DOC>
