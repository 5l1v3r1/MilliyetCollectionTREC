<DOC>
<DOCNO> 276385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/spor/axspo02.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Faturayı üstlendi 
</HEADLINE>
<TEXT>


Teknik Direktör Daum, yönetim ile yaptığı görüşmede, Manchester yenilgisinde tek suçlunun kendisi olduğunu kabul etti, "Hırsıma yenildim. Bir daha aynı yanlışa düşmem. Merak etmeyin" dedi 

YUSUF KOBAL 


'Lüksümü kullandım' 
FENERBAHÇE Teknik Direktörü Christoph Daum, Yönetim Kurulu ile yaptığı görüşmede Manchester maçında hatalı bir taktik uyguladığını itiraf etti. Alman hoca, "Savunma oynamalıydık. İlk yarı defansa çekilip daha sonra baskı kursaydık bu sonucu almazdık. Belki de hırsıma yenildim. Ancak ben de hata yapabilirim. Manchester'da bu lüksümü kullandım" diye konuştu. 

Oyuncuları korudu 
KÖTÜ futbol ve ağır yenilgi nedeniyle camiada büyük hayal kırıklığı yaratan Daum, futbolcularına da sahip çıktı ve "Onların hiçbir suçu yok. Ben ne istediysem onu yaptılar. Bu ders sonrası aynı yanlışa düşmem. Merak etmeyin" dedi. Alman hocanın bu sözleri üzerine yöneticiler, "Takıma güveniyoruz. Kalan maçlarda bu yenilgiyi telafi edeceğinize inanıyoruz" karşılığını verdiler. 

'Fazla etkilememeli' 
SAMANDIRA Tesisleri'nde dün futbolcularla da bir toplantı yapan tecrübeli çalıştırıcının, "Ligde galibiyet serimizi devam ettirmeliyiz. Şampiyonlar Ligi'nde bir üst tura çıkacağız. Buna inanıyorum. Ancak bu yenilgi bizi daha fazla etkilememeli. Denizlispor maçını kazanalım, daha sonra Şampiyonlar Ligi'ndeki durumumuzu konuşuruz" dediği öğrenildi. 

Rüştü oynuyor 

MANCHESTER United maçında yediği goller nedeniyle ağır eleştiriler alan kaleci Rüştü'nün Denizlispor karşısında ilk onbirde sahaya çıkacağı öğrenildi. Teknik Direktör Daum'un her fırsatta destek verdiği tecrübeli oyuncu ile bir görüşme yaptığı ve "Eleştirilere kulağını tıka. Her kalecinin başına böyle şeyler gelir" dediği bildiridi. 
DENİZLİSPOR maçının hazırlıklarını tek antrenmanla sürdüren Fenerbahçe'de, Başkan Aziz Yıldırım da Samandıra'ya gelerek çalışmayı izledi, oyunculara moral verdi. Teknik Direktör Daum taktik ağırlıklı bir program uygularken, sakatlığı süren Serhat idmana katılmadı. Amlman hocanın, bu hafta Deniz'in yerine Önder Turacı'yı oynatacağı belirtildi. 

Özdemir Daum'a karışmayız 

'Biz seyrederiz' 
İKİNCİ Başkan Nihat Özdemir, Teknik Direktör Daum'a bugüne kadar olduğu gibi bundan sonra da müdahale etmelerinin söz konusu olmadığını söyledi. Özdemir, "Oyuncu seçimi Daum'un işi. Biz olanı biteni seyrederiz, teknik adamların işine karışmayız. Gruptan çıkma umudumuzu koruyoruz" diye konuştu. 

Rüştü'ye güvenoyu 
KALECİ Rüştü'ye saygılı olduklarını, yediği goller nedeni ile onu eleştirmediklerini de kaydeden Nihat Özdemir, "Bir kaleci bazen kötü gününde olabilir. Bunlar normal karşılanmalı" dedi. Özdemir, moralleri hiç bozmadan yollarına emin adımlarla devam edeceklerini de sözlerine ekledi.. 

Serhat'ın derdi çok 

Genç oyuncu, Türkiye'nin bazı konularda geri kaldığını iddia etti, "Bekarlar sürekli gözaltında. 3-4 gün önce kampa gidiyoruz. Bu şartlarda nasıl başarılı oluruz" dedi 

YUSUF DURSUN 

'Gerçek ortaya çıktı' 
SARI-Lacivertli takımın genç golcüsü Serhat Akın, Manchester United maçı ile ilgili olarak çarpıcı yorumlarda bulundu. Serhat, "Hiç beklemedik bir yenilgi aldık. Ancak şimdi gerçek ortaya çıktı ki, öğrenmemiz gereken çok şeyler var" dedi. Türkiye'nin bazı konularda geri kaldığını da söyleyen genç oyuncu, "Örneğin Manchesterlı futbolcular maça kız arkadaşlarıyla geliyor, maçtan dönüşte de eşleriyle, arkadaşlarıyla geri dönüyorlar, bu hiç yadırganmıyor" diye konuştu. 

'Endişe etmesinler' 
TÜRKİYE'DE bekarların üç-dört gün evvel kampa alınmasını da eleştiren Serhat, "Futbolcular gözaltına alınıyor. Medyada yazılmadık şey kalmıyor. Bu şartlarda nasıl başarılı olunur, merak konusu" ifadelerini kullandı. Rüştü ile Fatih de destek veren genç yıldız, "Herkes onlara yükleniyor. Ancak maç böyle bitmeseydi, ikisi de kahraman gösterilirdi. Bu skor herşeyin sonu değil. Kalan dört maçta en iyi sonuçları alıp, bu gruptan çıkacağız. Kimse endişe etmesin" dedi. 

Taraftara teşekkür 

YÖNETİM Kurulu, Manchester United karşısında takımı son dakikaya kadar destekleyen Sarı-Lacivertli taraftarları kutladı. Kulübün resmi internet sitesinden yapılan açıklamada şöyle denildi "Avrupa'nın farklı ülkeleri ve Türkiye'den gelerek, kulübümüzü kendine yakışır şekilde temsil eden ve yabancı basın kadar rakip takım idarecilerinin de övgüsünü alan taraftarlarımıza teşekkür ediyoruz." 

Bulak'ın korkusu 

DENİZLİSPOR Teknik Direktörü Giray Bulak, Manchester United yenilgisinin faturasını kendilerinin ödemek istemediğini söyledi. Bulak, "Cumartesi günü çok dikkatli olmalıyız. Fenerbahçe'nin aldığı ağır yenilgi bizim işimizi zorlaştırdı. Ancak yine de ilkel bir savunma anlayışı içinde olmayacağız" dedi. Bu arada sakat olan Timuçin, Ömer Rıza ve Mehmet Öncan'ın forma giyemeyecekleri açıklandı. 


</TEXT>
</DOC>
