<DOC>
<DOCNO> 255598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun22.html </URL>
<DATE> 2004/07/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
11 Mart'ta korkunç iddia Saldırıyı haber verdik ama önemsemediler 
</HEADLINE>
<TEXT>

     İspanya'nın başkenti Madrid'de 11 Mart'ta trenlere düzenlenen bombalı saldırılarla ilgili tutuklanan Faslı sanık Rafa Zhueir, ''saldırıyı jandarmaya önceden haber verdiğini, ama kimsenin ihbarı önemsemediğini'' iddia etti. 
     192 kişinin ölümüne neden olan saldırılardan sonra 24 Mart'ta yakalanan, jandarmaya muhbirlik yapan Zhueir, Jandarma Merkez Hareket Birliği'nden UCO bazı kişilerin konuşmaması için kendisini tehdit ettiğini de öne sürdü. 
     Trenlere yerleştirilen dinamitlerin temininde aracılık ettiğinden şüphelenilen Zhueir, 3 numaralı Valdemoro mahkemesindeki duruşmasından sonra gazetecilere, ''Bana baskı yaptılar'' diye bağırdı. 
     Suçsuz olduğunu savunan Faslı, ''Terörist saldırıları haber verdiniz mi '' sorusuna karşılık, ''Evet, haber verdim ama önemsemediler'' dedi. 
     Basındaki haberlere göre, Zhueir, UCO'dan bazı kişilerin dinamitlerle ilgili olarak, basın, hakim, avukat ve saldırılar için özel kurulan meclis soruşturma komisyonunda kimseyle konuşmaması gerektiğini söylediklerini savundu. 
     Zhueir, bu kişilerin, cezaevinden kendisini ancak UCO görevlilerinin çıkarabileceğini belirttiklerini öne sürdü. 
     Faslı sanık, 1 ay önce Ulusal Mahkeme Hakimi Juan Del Olmo'ya, saldırıları jandarmaya haber vermediğini söylemişti. 
     
</TEXT>
</DOC>
