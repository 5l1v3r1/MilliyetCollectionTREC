<DOC>
<DOCNO> 255789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/siyaset/siy01.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İçkiye gelince 'başka' 
</HEADLINE>
<TEXT>


AKP'li Doğan'a göre, 'Alkol farklı bir şey. Zararlı bir alışkanlıktır. Kamusal alanla çok bağdaşmaz.' Bayraktar ise, 'İçkiyi gündeme getirmeyin' diyor 

Saliha Çolak 


Belediye başkanlığı döneminde belediye tesislerinde içki yasağı başlatan, bugün de türban dolayısıyla kamusal alanda özgürlükleri savunan Başbakan Recep Tayyip Erdoğan'a AKP'li milletvekillerinden destek geldi. Bazı milletvekilleriyse içki - türban karşılaştırmasına karşı çıktı. Konuyla ilgili AKP milletvekillerinin görüşleri şöyle 
Avni Doğan Kahramanmaraş Alkol farklı bir şey. Zararlı bir alışkanlıktır. Kamusal alanla çok bağdaşmaz. Kamusal alan bunlara rağmen özgürlüklerin en fazla yaşanacağı alan olmalı. Bir yer sosyal hizmet yapıyorsa, sosyal hizmetin gereği yerine getirilmeli. Buna belediyeler de dahil, kimseyi içki içmeye zorlayamazsınız ama içmek isteyen de içer. 
Nusret Bayraktar İstanbul Kamusal alan tartışmasına girdiğinizde içki meselesini gündeme getirmek doğru değil. Uzaktan yakından ilgisi yok. İnsanlar kamusal alanda başkalarını rahatsız etmediği, başkalarına musallat olmadığı sürece özgür olmalı. 
Eyüp Sanay Ankara Bugün kamudan anlaşılan toplumun kendisidir. Ortak kullanılan yerlerin tamamıdır. Cadde kamu alanıdır. Kamusal alana içki yasağı konmadı. Anayasa, hıfzıssıhha kanunu gereği devlet vatandaşının sağlığını korumakla yükümlüdür, gerekli tedbirleri alır. Sağlığa zarar vermediği sürece serbestlik olmalıdır. 
Cavit Torun Diyarbakır Kamusal alanda neler yapılır, neler yapılmaz, belirli kurallar yok. İnsanların bir başkasına zarar vermeyeceği bir ortam içinde hak ve hürriyetler özgürce kullanılabilmeli. Başörtüsü yasaklanmamış, 'Şurada yasak, burada yasak değil' deniyor, işimize geldiğinde... İçki konusunda da böyle. Belediyeye bağlı şirketin lokantasında içki içilebilir. Nüfus idaresinde, Köşk'te de başörtüyü engelleyen bir kural da yok. 

AKP'liler Arınç'ın önerisine karşı 

Bu arada TBMM Başkanı Bülent Arınç'ın, "Anayasada kamusal alan yok. Böyle bir hukuk kuralı varsa bunun ya Anayasa'ya konulması veya herhangi bir kanunda tarif edilmesi gerekir" sözleri AKP'de tartışma yarattı. Bazı AKP'liler şu görüşleri dile getirdi 
Dengir Mir Mehmet Fırat Genel Başkan Yardımcısı Kamusal alan insanların toplu olarak yaşadıkları alandır. Kamusal alanı yazılı olarak bir yerde tarif edilmesi gerekmez. Anayasa koymaya gerek yok. İlla tarif edelim derseniz, o zaman havayı, ağacı, ışığı da tarif edelim. Böyle saçma şey düşünülebilir mi Gülünç oluruz. Dünyanın hiçbir yerinde kamusal alan yasalarla tarif edilmemiştir. Başbakan Cumhurbaşkanı'nın yanlışını gösterdi. 
Hayati Yazıcı Genel Başkan Yardımcısı Tarife gerek yok. Anayasa'ya bir madde koymaya gerek yok. Cumhurbaşkanı'nın bu konudaki yaklaşımı fevkalade yanlış. 
Haluk İpek AKP Grup Başkan Vekili Hukuk sistemimizde kamusal alan adı altında herhangi bir sözcük dahi yoktur. Anayasa'da kamusal alan tarifi yapmaya gerek yok. Dünyada yok. Komik oluruz, dünya bize güler. 





</TEXT>
</DOC>
