<DOC>
<DOCNO> 264327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/yazar/gunes.html </URL>
<DATE> 2004/08/18/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Not arttı, ama piyasalar pek etkilenmedi 
</HEADLINE>
<TEXT>


Standard and Poors dün Türkiye'nin kredi notunu artırdığında beklediğimiz olay piyasaların coşmasıydı. Gerçekten not artırımıyla birlikte bazı piyasalar hareket etti. Başta borsa, 657 puan, yani tam yüzde 3.5 arttı. Yine de borsacı için sevindirici bir gelişmeydi. Ama borsa büyük bir piyasa değil. Üstelik çok oynak. Bugün artar, yarın malı geri verirler. 
Dün sabah piyasalarda bono bileşik faizleri yüzde 26 düzeyindeydi. Açıklamayla birlikte faizler yüzde 25'in altına indi. Döviz piyasasında ise sabaha göre 5 bin lira, öğlene göre de 8 bin lira kur gevşedi. İşte bu iki parametreye, özellikle de bono bileşik faizlerine baktığımızda gelişmenin yetersiz olduğu açık. Bono bileşikleri dört ay önceki düzeyine bile gelmedi. 
Önce Standard Poors açıklamasını değerlendirelim 
"S P, Türkiye'nin yerel ve yabancı para cinsi notlarını sırasıyla BB ve BB -'ye yükseltti görünüm durağan. 
"Not artırımı Türkiye'nin makroekonomik istikrara yönelik ilerlemesini yansıtıyor. 
"Ancak yüksek borcun düşürülmesi için hükümetin mevcut IMF programındaki hedefe yakın bir faiz dışı fazlaya bağlı kalması gerekecek. 
"Yüksek reel faizler, zayıf gelir tabanı ve büyük sosyal güvenlik açıkları mali esnekliği sınırlıyor. 
"IMF ile 2005 - 07 arası yeni bir program ve AB müzakerelerinin 2005'te başlaması güçlü bir siyasi çapa sağlayacak. 
"Cari açık 2004 ve 2005'te 3.5 - 4.0'e çıkabilir, ancak dalgalı kur ve uluslararası rezervler yeni bir kriz riskini dengeler. 
"AB ile müzakerelere başlamadaki ilerleme ve kamu maliyesinin daha güçlenmesi yeni not artışına yol açabilecek. 
"Mevcut makro başarıları, IMF programını ve AB müzakerelerini tehlikeye atacak adımlar not düşürme baskısına neden olabilir." 
İşler iyiye gidiyor diye not artsa da, reel faizlerin yüksekliği, gelir tabanının zayıflığı ve sosyal güvenlik açıklarının risk oluşturduğu belirtiliyor. Cari açık sorunu ise önemli bir risk olarak görülmüyor. Döviz rezervleri ve dalgalı kurla bunun aşılacağı düşünülüyor. 
2005 sonrası başarı ise IMF ile ilişkilere ve AB'den alınacak takvime bağlanıyor. Bu ilişkilerdeki herhangi bir olumsuz gelişmenin ise, gerisin geriye notu düşüreceğine işaret ediliyor. Yani AB'den ya da IMF'den çıkacak herhangi bir olumsuz uyarı işleri geriye götürebilir. En son mart ayında kredi değerlendirme kuruluşu JCR not değişikliğine gitmişti. Ancak S P'nin bu son not artırımı Türkiye'nin artık giderek başka bir kategoriye girdiğini gösteriyor. 
Bu artırımdan sonra piyasalar coşmadı. Çünkü riskler, belirsizlikler sürüyor. Bir türlü güven yerleşmiş değil. IMF ve AB'yle ilişkilerin daha belirgin hale gelmesi ve reformların cesaretle sürdürülmesi gerekiyor. 

Türkiye'nin son kredi değerlendirmesi Kuruluş S P Moody's Fitch JCR Tarih Ağustos 2004 Ekim 2003 Şubat 2004 Mart 2004 Not BB - B1 B B Görünüm Durağan Durağan Durağan Olumlu 



</TEXT>
</DOC>
