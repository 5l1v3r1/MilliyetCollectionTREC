<DOC>
<DOCNO> 281093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/siyaset/axsiy02.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina Yunanistan Fransa'dan farklı 
</HEADLINE>
<TEXT>


Moliviatis, "Türkiye'nin AB yolunda, kimsenin göz ardı edemeyeceği perspektifler var" dedi 

YORGO KIRBAKİ Atina 


Yunanistan Dışişleri Bakanı Petros Moliviatis, Yunan Elefteros Tipos gazetesine verdiği demeçte, kriterleri ve yükümlülüklerini yerine getirmesi halinde Türkiye'nin AB üyesi olmasının mantıklı ve adil olduğunu söyledi. 
Moliviatis, Yunanistan'da Türkiye'nin AB üyeliğiyle ilgili Fransa'nın istediği türden bir referandumun söz konusu olmadığını vurguladı. 
Kıbrıs Rum Yönetimi'nin aralıktaki AB zirvesinde Türkiye'nin üyelik müzekerelerinin başlamasına "evet" demek için veto tehdidini gündemde tutarak, bir dizi talepte bulunduğu bir dönemde, Moliviatis, Atina'nın kartlarını kapalı tuttu. Atina'nın AB zirvesinde "Ege şartı" getirmeyeceğini ifade eden Moliviatis, Kıbrıs konusunda, "Türkiye'nin AB'ye yolculuğuyla ilgili, kimsenin gözardı edemeyeceği gerçek veriler ve perspektifler var" demekle yetindi. 
Yunanlı seçmenlerin oylarının yüzde 90'ını alan üç partinin Yeni Demokrasi, Pasok, Sol Koalisyon , Türkiye'nin AB perspektifini desteklediklerini vurgulayan Moliviatis, Türkiye'nin üyeliği için Yunanistan'da referandum yapılmasına sıcak bakmadığını gösterdi. Moliviatis, "Fransa'daki realiteye saygılıyım ancak Yunanistan'daki realite farklı" dedi. 


</TEXT>
</DOC>
