<DOC>
<DOCNO> 252535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sontur33.html </URL>
<DATE> 2004/07/02/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
10 polisin kimlik ve silahlarına el konulması yalanlandı 
</HEADLINE>
<TEXT>

     İstanbul Emniyet Müdürlüğü, ''NATO Zirvesi'nde görevli polis meslek yüksekokullarından yeni mezun olmuş 10 polisin, yasadışı örgüt üyelerince silah ve kimliklerine el konulduğu'' iddiasının asılsız ve gerçek dışı olduğunu bildirdi. 
     Basın Protokol ve Halkla İlişkiler Şube Müdürlüğü'nden yapılan yazılı açıklamada, bugünkü bazı gazetelerde, ''yasadışı örgüt üyelerinin kendilerine polis süsü vermek suretiyle polis meslek yüksekokullarından yeni mezun olmuş 10 polis memurunun silah ve kimliklerine el koyduğu'' yönünde haberlerine yer verildiği belirtildi. 
     Açıklamada, NATO Zirvesi güvenliğine destek olmak amacıyla polis meslek yüksekokullarından yeni mezun polislerin İstanbul'da bir ön eğitim ve bilgilendirmeden geçirilerek görev yerlerine dağıtıldığı ve başlarına mutlaka tecrübeli polisler ile amirler verilerek hata yapma risklerinin engellendiği ifade edildi. Açıklamada, şöyle denildi 
     ''NATO Zirvesi gibi 23 bin 568 polisin görev aldığı, bütün tedbirlerin en üst düzeyde uygulandığı bir organizasyonda böyle bir güvenlik zaafının olma ihtimali akıl ve mantık dışıdır. Habere konu olay asılsız ve gerçek dışıdır. Ayrıca haberde bahsedilen şekliyle Emniyet Örgütü Disiplin Yönetmeliği'nde 'İl dışı tayin' başlıklı bir ceza bulunmamaktadır.'' Araştırma ve inceleme yapılmadan, olay delillerine, tanık ya da mağdurlarına dayandırılmadan yapılan bu tür haberlerin polis teşkilatını yıprattığı ve kamuoyunun da yanlış bilgilenmesine neden olduğu ifade edilen açıklamada, konuya ilişkin yasal işlemlerin yürütülmeye başlandığı bildirildi. 
     
</TEXT>
</DOC>
