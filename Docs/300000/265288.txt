<DOC>
<DOCNO> 265288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonspo10.html </URL>
<DATE> 2004/08/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Atletizm disk atmada Ercüment Olgundeniz elendi... 
</HEADLINE>
<TEXT>

     28. Yaz Olimpiyat Oyunları'nda atletizmde erkekler disk atma seçmelerine katılan Ercüment Olgundeniz elendi. 
     Atina Olimpiyat Stadı'ndaki atletizm müsabakalarının 2. gün gündüz bölümünde yapılan erkekler disk atma elemelerinde Ercüment Olgundeniz, ilk hakkında 57.13, 3. ve son hakkında ise 58.17 metrelik atışlar gerçekleştirirken, 2. atışı ise geçersiz sayıldı. 
     Olgundeniz böylece, elemelere katılan 39 sporcu içinde 27. sırada yer alarak elenmekten kurtulamadı. 
     Bu dalda elemelerde en iyi dereceyi, 68.10 metrelik atışıyla geçen yılın dünya ikincisi Macar Robert Fazekas elde ederken, kariyerinde 5 dünya ve 1 olimpiyat şampiyonluğu bulunan 37 yaşındaki olimpiyat rekortmeni Alman sporcu Lars Riedel, 64.20 metrelik derecesiyle finale kalan sporcular içinde yer aldı. 
     Bu arada dün heptatlondaki ilk 4 yarışma sonunda 3 bin 304 puanla 34 sporcu içinde 30. sırada yer alan Anzhela Atrochenko, bugün sabah bölümünün programında yer alan uzun atlama müsabakasına katılmayarak yarışmadan çekildi. 
     
</TEXT>
</DOC>
