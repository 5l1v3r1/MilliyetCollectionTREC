<DOC>
<DOCNO> 271343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sondun30.html </URL>
<DATE> 2004/09/13/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Wall Street Journal AB'de Türkiye'ye karşı olanlar azınlık 
</HEADLINE>
<TEXT>

     ABD'nin saygın gazetelerinden Wall Street Journal, Türkiye'ye müzakere tarihi verilmesine ilişkin karar tarihi yaklaştıkça, Avrupa Birliği AB yetkilileri arasındaki görüş ayrılığının iyice belirginlik kazandığını, ''azınlıkta olan bu yetkililerin Türkiye'nin üyelik sürecini rayından çıkaramayacaklarını'' yazdı. 
     AB Komisyonu'nun ekonomiden sorumlu üyesi Hollandalı Frits Bolkstein ve tarımdan sorumlu üyesi Avusturyalı Franz Fiscler'in geçen haftaki açıklamalarına dikkat çeken gazete, AB Komisyonu'nun 30 üyesinden sadece dördünün Türkiye'nin üyeliğine karşı olduğunu belirtti. Wall Street Journal, diğer muhalif Komisyon üyelerinin ise Lüksemburg'dan Viviane Reding ve Fransa'dan Jacques Barrot olduğunu yazdı. 
     Gazete, Türkiye'nin Avrupalı olmaktan ziyade bir Doğu toplumu olduğunu iddia eden Fischler'in Türkiye'nin üyeliğinin AB bütçesini sarsacağı, Bolkestein'in ise Türkiye'nin üyeliği ile İslam'ın birliğe hakim olabileceği ve 1683'te Osmanlıların Viyana kuşatmasına karşı başarının anlamsız hale geleceği şeklinde konuştuklarını kaydetti. 
     Wall Street Journal, Fischler ve Bolkestein'i ''geçmişte kalmış'' kişiler olarak niteleyen Türkiye'nin AB Daimi Temsilcisi Büyükelçi Oğuz Demiralp'in görüşlerine de yer verdi. Demiralp, 20 milyon Müslümanın halihazırda AB'de yaşadığına ve bir kültürün sadece din temelinde tanımlanmasının sebep olacağı tehlikeye işaret etti. 
     Türkiye'nin AB üyeliğinin, birliği İslami köktendinciliğe karşı koruyacağını ve AB'nin dünya sahnesindeki rolünü yükselteceğini söyleyen Demiralp, ''Tam üyelik dışında hiçbir teklif kabul edilemez'' dedi. 
     Gazete, azınlıktaki muhalif komisyon üyelerinin ekim ayında yayınlanacak AB Komisyonu raporunun Türkiye lehine çıkmasını engelleyemeyeceğini ifade ederken, Aralık ayında müzakere tarihine dair alınacak kararın ise oybirliğini gerektirdiğinin altını çizdi. 
     
</TEXT>
</DOC>
