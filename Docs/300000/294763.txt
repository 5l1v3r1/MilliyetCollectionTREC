<DOC>
<DOCNO> 294763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonspo02.html </URL>
<DATE> 2004/12/04/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Ankaragücü Başkanı Fenerbahçe haklı bir galibiyet aldı 
</HEADLINE>
<TEXT>

     Ankaragücü Kulübü Başkanı Cemal Aydın, 5-0 yenildikleri maçta Fenerbahçe'nin özellikle ikinci yarıda çok iyi mücadele ettiğini belirterek, ''Rakibimiz haklı bir galibiyet aldı'' dedi. 
     Aydın, maç sonrası yaptığı açıklamada, karşılaşmanın hakeminin, Ankaragücü lehine vermediği bir penaltı bulunduğunu ifade ederek, ''Onun dışında hakemin maçın sonucunu etkileyecek bir kararını görmedim. Fenerbahçe ikinci yarıda çok iyi oynadı ve kazandı. Alex de mükemmeldi'' diye konuştu. 
     Takım olarak stada geldiklerinde, Fenerbahçe taraftarının güzel tavrıyla karşılandıklarını kaydeden Cemal Aydın, kendilerini çok iyi ağırlayan Fenerbahçe yönetimine teşekkür etti. 
     
     ÖZBERK ''İKİNCİ YARIDA RİSKLİ OYNADIK'' 
     Ankaragücü'nün yeni göreve başlayan teknik direktörü Sakıp Özberk de, oyunu iki ayrı devre şeklinde değerlendirmek gerektiğini kaydederek, ''İlk yarı iyi bir Ankaragücü, çaresiz bir Fenerbahçe vardı. Devrenin sonunda, duran toptan yediğimiz golle geriye düştük'' dedi. 
     Özberk, maçın ikinci yarısında daha riskli oynadıklarını belirterek, şöyle konuştu 
     ''İkinci yarının başında da bulduğumuz pozisyonları gole çeviremedik. Bizim gibi takımlar, bulduğu pozisyonları kaçırırsa Fenerbahçe gibi takımlara karşı maç kazanamaz. İkinci golden sonra moral çöküntüsü içine giren oyuncularım maçı bıraktı. Bu karşılaşmadan dersler çıkarmalıyız. Bu kadar fark olmamalıydı.'' Ankaragücü futbolcusu Evren de, Fenerbahçe'nin duran toplardan bulduğu gollerle 2-0 öne geçtiğini hatırlatarak, ''Kalileti bir maç olmadı, ama 5 gol seyircilere zevk vermiştir. İlk yarıda yakaladığımız iki pozisyonu değerlendirseydik sonuç farklı olurdu'' dedi. 
     
     FENERBAHÇELİ FUTBOLCULARIN GÖRÜŞÜ 
     Fenerbahçeli futbolcuların maçla ilgili görüşleri de şöyle 
     Tuncay ''Ankaragücü iyi başladı, iyi kapandı. Biz önce gol yememeyi düşündük. Çünkü gol atacağımızı zaten biliyorduk. Duran toplardan bulduğumuz gollerle öne geçtik. Bulduğumuz fırsatları da gole çevirdik. Manchester United ve Galatasaray maçları öncesi güzel bir galibiyet oldu. Cezalı duruma düşen Aurelio bizim için önemli bir oyuncu, ama Fenerbahçe formasını giyen her oyuncu, aynı mücadeleyi gösterecektir.'' Mehmet ''Alex çok iyiydi. Zaten orta sahanın beyni olarak top dağıtıyor. Biz hamal olarak çok koşup, çok mücadele ediyoruz. Sonuçta hak ettiğimiz bir galibiyet aldık.'' Selçuk ''İlk yarı zor geçti. İkinci yarıda iyi mücadele ettik ve farklı kazandık. Her oyuncu oynamak ister. Kulübede oturan futbolcu mutluyum diyemez. Ben de oynayınca daha mutlu oluyorum.'' 
     
</TEXT>
</DOC>
