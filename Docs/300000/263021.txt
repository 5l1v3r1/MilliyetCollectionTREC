<DOC>
<DOCNO> 263021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/spor/spo15.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Zidane'dan veda 

FRANSIZ futbolunun ünlü ismi Zinedine Zidane, Avrupa Şampiyonası'ndan sonra milli takımı bırakan yıldızlar arasındaki yerini aldı. Zidane, "Çok düşündüm ve milli takımdaki kariyerime son verme kararı aldım" açıklamasını yaptı. Fransa'da Thuram, Lizarazu ve Desailly de milli takımı bırakmıştı. 

Rüya Takım gitti 

ABD Milli Basketbol Takımı, Olimpiyat Oyunları'na katılmak üzere dün Atina'ya gitti. İstanbul'da altı gün kamp yapan Rüya Takım için kalabalık olan Dış Hatlar Terminali'nde ayrı bir kapı açıldı. Güvenlik çemberine alınan kafileyi uğurlamaya Federasyon Başkanı Turgay Demirel de geldi. 

Can Artam SüperNova'da 

DÜNYA F3000 Şampiyonası'nda Coloni takımında yarışan Türk pilot Can Artam, Formula 1 takımı Jordan'ın junior takımı SüperNova ile anlaştı. 1995 yılında SuperNova Racing olarak F3000'e katılan SüperNova, Montoya ve Webber gibi birçok başarılı pilotu Formula 1'e kazandırdı. 

Adem Dursun'a milli çağrı 

A MİLLİ Futbol Takımımız'ın, 18 Ağustos'ta Beyaz Rusya ile Denizli'de oynayacağı özel maçın aday kadrosu bugün açıklanacak. Ersun Yanal'ın, Mustafa İzzet'i uzun bir aradan sonra yeniden davet edeceği, Ankaragücü'nden Adem Dursun'u da ilk kez kadroya alacağı bildirildi. Fenerbahçe'den Murat Hacıoğlu ile Fatih Akyel'in kadroda yer almayacağı öğrenildi. 

Erdoğan'dan yeşil ışık 

BAŞBAKAN Recep Tayyip Erdoğan, Milli Takım Teknik Direktörü Ersun Yanal'ın yabancı futbolcuların Türk vatandaşı yapılarak Milli Takım'da yeralması önerisine yeşil ışık yaktı. Erdoğan, "Uluslararası yasal prosedüre bakmak gerekir. Prosedür ne diyorsa o yapılır. Dünya futbolu bundan istifade ediyor. Biz niye etmeyelim" dedi. 

Emre'ye not yok 

İTALYAN basını, İnter'in Şampiyonlar Ligi 3. ön eleme turunda Basel ile deplasmanda 1 - 1 berabere kaldığı maçta son 14 dakikada şans bulan Emre Belözoğlu'nun etkili olmadığını belirtti. La Gazzetta dello Sport ve Corriere dello Sport Gazetesi, yıldız futbolcuya not vermemeyi tercih etti. 

Devler, Almanya'da 

A MİLLİ Erkek Basketbol Takımımız, 2005 Avrupa Şampiyonası Eleme Grubu maçları hazırlıkları çerçevesinde iki haftalık kamp için dün Almanya'ya gitti. 12 Dev Adam, bir hafta Rodenborg'ta çalıştıktan sonra 19 Ağustos'ta Bamberg'te özel turnuvada Letonya, Fransa ve Almanya ile karşılaşacak. 


</TEXT>
</DOC>
