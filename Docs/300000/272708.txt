<DOC>
<DOCNO> 272708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonspo22.html </URL>
<DATE> 2004/09/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Futbol federasyonu Başkanı'ndan fair play çağrısı 
</HEADLINE>
<TEXT>

     Futbol Federasyonu Başkanı Levent Bıçakcı, Fenerbahçe ve Galatasaray takımlarının kaptanları Ümit Özat ile Bülent Korkmaz, yarın başlayacak ''FIFA Dünya Fair Play Günü'' etkinlikleri öncesinde fair play çağrısında bulundu. 
     Levent Bıçakcı, düzenlenen basın toplantısında, 19 Eylül Pazar gününe kadar sürecek Dünya Fair Play Günü kutlamaları çerçevesinde hafta sonunda yapılacak Birinci Süper Lig ve İkinci Lig A Kategorisi karşılaşmalarındaki etkinliklerle futbolu daha güzel bir ortama taşımayı hedeflediklerini belirterek, ''Hafta sonunda maçlarda el ilanları ve formalar dağıtacağız'' dedi. 
     Sekizincisi düzenlenen Dünya Fair Play Günü etkinliklerinin ilk defa Birleşmiş Milletler Uluslararası Barış Günü ile bağlantılı olarak yapıldığını vurgulayan Bıçakcı, şöyle devam etti 
     ''Fair play sadece saha içinde centilmence mücadele etmek değildir. Fair play bir aydınlanmadır. Ahlaki bir bilinçlenmedir. En zor koşullar altında dahi dürüstlüğü, saygıyı ve hoşgörüyü ana ilke haline getiren bir yaşam tarzını benimsemektir.'' Federasyona geldikleri ilk günden beri statlardan küfürü kaldırmak için çalıştıklarını anlatan Levent Bıçakcı, ''Fair play için kulüp yöneticilerine de önemli görevler düşüyor. Önümüzdeki günlerde kulüp başkanlarıyla ayrı ayrı toplantılar yapacağız. Bu doğrultudaki çalışmalarımız Dünya Fair Play Günü ile sınırlı kalmayacak'' diye konuştu. 
     Fenerbahçe Futbol Takımı Kaptanı Ümit, futbol çatısı altında bulunan herkesin fair play'e katkıda bulunması gerektiğini belirterek, herkesi fair play'e uygun davranmaya çağırdı. 
     Galatasaray Futbol Takımı Kaptanı Bülent de kulüp takımlarında birbirleriyle kıyasıya mücadele eden futbolcuların milli takım kamplarında çok güzel kaynaştıklarını ifade ederek, herkesin fair play içinde hareket etmesi gerektiğini söyledi. 
     Toplantının sonunda Bıçakcı, Ümit ve Bülent, fair play bildirgesine imza attı. 
     
</TEXT>
</DOC>
