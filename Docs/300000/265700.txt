<DOC>
<DOCNO> 265700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko28.html </URL>
<DATE> 2004/08/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TÜSİAD'ın ders kitapları piyasaya sürülüyor... 
</HEADLINE>
<TEXT>

     Türk Sanayicileri ve İşadamları Derneği'nin TÜSİAD yayınladığı tarih ve coğrafya kitapları, gelecek ay piyasaya sürülecek. 
     TÜSİAD'dan yapılan açıklamaya göre, derneğin 2002 yılında lise son sınıflarında kullanılmak üzere bir müfredat ve format değişikliği örneği vermek amacıyla yayınladığı kitaplar, Fransız Hachette ve Türk Epsilon yayınevleri arasında imzalanan ortak yayın anlaşması ile piyasaya sürülecek. 
     Epsilon Yayıncılık ile Hachette Livre International Grubu arasında, Mart ayından bu yana TÜSİAD'ın da yardım ve katkılarıyla sürdürülen görüşmeler sonucunda, her iki kitabın Ortak Yayın Projesi çerçevesinde Türkiye'de üretilmesi ve dağıtılması kararı alındı. 
     Coğrafya ve tarih kitaplarının Dünya ve Avrupa başlıklarını işleyen bölümleri, Fransız Hachette yayınevinin ders kitaplarından tercüme ettirildi. Türkiye telif bölümleri ise Prof. Dr. Füsun Üstel ve Prof. Dr. Ahmet Kuyaş'ın yayın yönetmenliğinde 19 farklı akademisyene hazırlatıldı. 
     Türk eğitim sistemine ders kitapları alanında yeni bir bakış açısı ve model getiren ve TÜSİAD sosyal politika araştırmalarının bir örneği olarak yayımlanarak ''Çağdaş Yurttaş Üçlemesi'' adıyla lanse edilen dizinin ilk iki kitabı, ''Gençler İçin Çağdaş Tarih'' ve ''Gençler İçin Çağdaş Coğrafya'' adları altında yeniden yayımlanacak. 
     Coğrafya ve tarih kitapları, Eylül ayının ilk yarısında satışa sunulacak. TÜSİAD açıklamasında, eğitim araç ve gereçleri ile ilgili olarak, Milli Eğitim Ders Kitapları Yönetmeliği'nde 17 Mart 2004 tarihinde yapılan bir değişiklikle zorunlu ders kitapları dışında eğitim aracı belirlenmesi ve seçiminin, belirli kurallar dahilinde ders öğretmenlerine bırakıldığı anımsatıldı. 
     Açıklamada ayrıca, kitapların öğretmen ve öğrenci çevrelerinde çok ilgi gördüğü, ancak TÜSİAD tarafından sınırlı sayıda basıldığı ve ücretsiz dağıtıldığı için piyasada beliren talebe cevap vermekte yeterli olamadığı da vurgulandı. 
     
</TEXT>
</DOC>
