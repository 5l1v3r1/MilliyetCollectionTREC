<DOC>
<DOCNO> 265907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/yazar/gunes.html </URL>
<DATE> 2004/08/24/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Petrol fiyatları ne olacak, ne yapacak 
</HEADLINE>
<TEXT>


Bir süredir petrol fiyatları soluksuz yükseliyor. Ancak aslında fiyatlar reel olarak 1974 düzeyinin çok gerisinde. 1974 petrol fiyatı bugüne getirildiğinde 70 dolar ediyor. Buna rağmen asıl sorun, fiyatların birdenbire yüzde 66 oranında artması. 
Geçen hafta ya petrolün varili 50 doları geçerse, diye yazmıştık. Şimdi varilin fiyatı 50 dolara yaklaştı. Ve herkes endişelenmeye başladı. Bize sık gelen soruları yanıtlayalım. 

Petrol fiyatları neden yükseldi 
Hem siyasi, hem ekonomik, hem de psikolojik nedenleri var. Siyasi nedeni iki türlü. Birincisi, Irak'taki rahatsızlıklar sürüyor. Bir türlü istikrar sağlanamayınca beklenen Irak petrolü de devreye giremedi. İkincisi Suudi Arabistan'da terör riski sürüyor. Özellikle bu riske dayanarak, yani kuyular, ya da borular bombalanır, diye spekülasyonlar yapılıyor. Tabii bu da işin psikolojik yanı. Üstelik Rusya'daki yolsuzlukla ilgili gelişmeler buna tuz biber oldu. 
Ekonomik nedenlere gelince. Arz artsa bile, talep daha hızlı artıyor. Çin ve Hindistan giderek daha fazla petrol tüketiyor. Rezervleri düşük bazı ülkeler de arzı artırmama konusunda ısrar ediyor. Unutmayalım petrol fiyatları son on yıldır artış göstermeseydi, Rusya bu kadar hızlı toparlanabilir miydi 

Petrol fiyatları daha da artabilir mi 
Bu fiyatların spekülatif bir balon olduğunu düşünüyoruz. Mutlaka geri gelecektir. Nitekim vadeli fiyatlara baktığımızda yön aşağı doğru. Ancak yakın zamanda daha da yukarı gidip geri gelebilir ya da bir an önce satmaya kalkanlarla hemen düşebilir. Şu anda herkes malda. Vadeli piyasalarda petrol alıp satmaya kalkanlar hep birlikte satışa geçerse, piyasa çökebilir de. 

Petrol fiyatlarını düşürmek için ne yapmak gerek 
Talebin değişmesi mümkün değil. Arzın artırılması gerek. Aslında piyasada spekülatif bir durum olduğu için biri satsa, fiyatlar derhal düşebilir. OPEC'in kota artırma kararı etkili olmuyor çünkü OPEC artış toplam arzın yarıdan azını sağlıyor. Kaldık ki temel sorun arzdan da öte hem politik hem de spekülatif olduğundan ciddi diplomatik akisyon gerekiyor. 

Petrol fiyatlarının artışı dünya ekonomisini nasıl etkiler 
ABD ve dünya ekonomisi bu yüksek fiyatlarla bırakın canlanmayı, belki de hafif ölçekte bir durgunluğa girebilir. Tabii artmış olan fiyat kalıcı olur ve düşmezse. ABD ekonomisi daha yavaş toparlanır. Ancak düşüş hızlı olursa, ABD'de de tüketici güveni toparlanır ve canlanma tekrar sürer. Ve tabii faizlerin artma olasılığı da devreye girer. 

Petrol fiyatlarının artışı Türk ekonomisini nasıl etkiler 
Tek kelimeyle olumsuz. Birkaç ilginç ekonomist ABD'de faizler hemen artmayacağı için gelişmekte olan ülkeler açısından bunun olumlu bir yanı olduğunu, üstelik Rusya'ya daha fazla ihracat olanağı bulacağımızı söylese de, aslında Türkiye'nin petrol faturası 2 - 3 milyar daha şişecektir. Üstelik petrole bağlı diğer ithalat da daha pahalı hale gelecektir. Nihayet, 2005'te zor gözüken enflasyonla mücadele daha da zorlaşacaktır. 
Evet. Umarız fiyatlar çabuk düşer. Ancak Ortadoğu'da istikrar sağlanmadan çalkantıların da süreceğe benziyor. 



</TEXT>
</DOC>
