<DOC>
<DOCNO> 262738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun42.html </URL>
<DATE> 2004/08/12/ </DATE>
<TIME> 22.06 </TIME>
<AUTHOR>  </AUTHOR>
<HEADLINE>
Çin'de yolsuzlukla mücadele edenler çelik yelek giyiyor 
</HEADLINE>
<TEXT>

     Çin'de yolsuzlukla mücadele bir yetkili, çelik yelekle ve 9 korumayla birlikte dolaşıyor. 
     Çin'in güney sahilindeki Fujian eyaletine bağlı Lianjiang ilçesinin Çin Komünist Partisi sekreteri Huang Jingao, Halkın Günlüğü gazetesine yolladığı mektubunda, yolsuzlukla mücadelenin zorluklarına işaret ederken, yerel yetkililerden destek alamadığını ve hayrete düştüğünü kaydetti. 
     Bürokratik engelleri aştıktan sonra, çalışmalarında sonuç almaya başlayınca tehditlerin başladığını belirten Huang, şu ana kadar mektup veya telefonla 26 tehdit aldığını ve bunların hepsinin ölüm tehdidi olduğunu ifade etti. 
     Huang'ın ''6 yıldır neden çelik yelekle gezmek zorundayım '' başlıklı mektubunun gazetenin internet sayfasında yayınlanmasından sonra haber siteleri mektuba geniş yer verdi. Halkın Günlüğü gazetesi ile mektubu yayınlayan diğer haber sitelerine mesaj yağmaya başladı. Pekin Gençlik Günlüğü'nün bildirdiğine göre, mektupla ilgili olarak sina.com adlı internet sitesine 8 bin, soho.com adlı siteye de 10 bin mesaj geldi. 
     Mesajlarda, ''Huang Jingao çok iyi bir görevli, onun yolsuzlukla mücadele ederken neden bu kadar zorlandığı ve ofisi tarafından bile desteklenmediği sorusuna önem vermeliyiz'' denildi. 
     Haberde geçen Haziran ayında bir eyalet parti sekreterinin 800 bin dolar rüşvet almaktan dolayı ömür boyu hapis cezasına çarptırıldığına ve neredeyse her gün gazetelerde önemli yetkililerle ilgili yolsuzluk haberi çıktığına işaret edildi. 
     
</TEXT>
</DOC>
