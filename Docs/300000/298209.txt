<DOC>
<DOCNO> 298209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko37.html </URL>
<DATE> 2004/12/16/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
TMSF erol Evcil ile müzakere yapılması doğal 
</HEADLINE>
<TEXT>

     Tasarruf Mevduatı Sigorta Fonu TMSF , Erol Evcil'in sahibi olduğu firmaların Fon'a borçlu olmaları nedeniyle, tahsilat yetkililerinin Evcil ile müzakere yapmasının tahsilatın doğal bir parçası olduğunu bildirdi. 
     TMSF tarafından, son günlerde Sivas Demir-Çelik İşletmeleri A.Ş. ile Fon arasındaki ''tamamen bir borç-alacak ilişkisi'' nedeniyle basında çıkan bazı haber ve yorumlar üzerine, bir açıklama yapıldı. 
     Açıklamada, Erol Evcil isimli kişinin sahibi olduğu firmaların Fon'a borçlu olmaları nedeniyle, Fon'un tahsilat yetkililerinin söz konusu kişiyle ''borçları ödeme şartları'' konusunda müzakereler yapmasının, Fon'un tahsilat işlerinin doğal bir parçası olduğu belirtildi. 
     Açıklamada, şunlar kaydedildi 
     ''Fon'a borçlu firmalardan Sivas Demir-Çelik İşletmeleri'nin hisselerinin, 'Fon'a olan borçlarının ödenmesi karşılığında' söz konusu kişi veya ilişkili kişiler tarafından ele geçirileceğinin ve bu işlemlerin organize suç örgütleriyle irtibat içinde gerçekleştirileceğinin, ilgili devlet kurumlarından istihbar edilmesi üzerine, söz konusu kişiyle irtibatlı firmalar tarafından yapılan ödemeler, soruşturma sonucuna göre işlem yapılmak üzere geçici hesaplara alınmış MASAK'a bilgi verilmiş ve borçlu firmalar için yasal takibe devam edilmiştir.'' İlgili devlet birimlerinden alınan istihbaratta söz konusu kişilerle görüşmeler yaptıkları belirlenen fon çalışanları hakkında, bu görüşmelerin görev sınırları içinde yürütülüp yürütülmediğinin araştırılması ve sonucuna göre işlem yapılması için gerekli yasal çalışmaların başlatıldığı kaydedilen açıklamada, 2. Tahsilat Dairesi Başkan Vekili'nin incelemeler sonuçlanıncaya kadar başka bir göreve nakledildiği ifade edildi. 
     Açıklamada, Fon Kurulu Üyesi Hasan İncekara'nın kurul üyeliğinden istifasının, tek taraflı bir işlem olduğu, kendisi tarafından ''sağlık sebepleriyle alınmış bir karar'' olarak açıklandığına dikkat çekilen açıklamada, ''Bu istifa ile ilgili haber ve yorumlar tamamen spekülasyondan ibarettir'' denildi. 
     
</TEXT>
</DOC>
