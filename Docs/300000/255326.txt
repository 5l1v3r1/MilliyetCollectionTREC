<DOC>
<DOCNO> 255326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun29.html </URL>
<DATE> 2004/07/14/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Blair Her hatanın sorumluluğunu kabul ediyorum 
</HEADLINE>
<TEXT>

     İngiltere Başbakanı Tony Blair, Irak'la ilgili olarak ''kimsenin yalan söylemediğini, kimsenin istihbaratı uydurmadığını'' belirtti. 
     Irak'ın kitle imha silahlarıyla ilgili İngiliz istihbaratını araştıran raporun açıklanmasının ardından parlamentoya açıklama yapan Blair, ''İstihbarat birimlerinin tavsiyesinin aksine, hiç kimse 2002 Eylül raporunun içine bir şeyleri koymadı'' dedi. 
     Kitle imha silahlarının bulunamayacağının ''giderek anlaşıldığını'' kabul eden Blair, ''Aylar geçtikçe, Irak'a müdahale sırasında devrik Irak lideri Saddam Hüseyin'in kimyasal veya biyolojik stoklarının bulunmadığının net bir şekilde görüldüğünü kabul etmek zorundayım'' dedi. 
     Bütün hataların sorumluluğunu kabul ettiğini, ancak ''Saddam'dan kurtulmanın hata olmadığına inandığını'' kaydeden Blair, Lord Butler tarafından hazırlanan raporun sonuçlarını ''tamamen kabul ettiğini'' belirtti. 
     
</TEXT>
</DOC>
