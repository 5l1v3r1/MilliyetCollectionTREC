<DOC>
<DOCNO> 264167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur14.html </URL>
<DATE> 2004/08/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Meteoroloji Yağış akşam saatlerinden itibaren etkisini azaltacak 
</HEADLINE>
<TEXT>

     İstanbul Meteoroloji Bölge Müdürü Mustafa Yıldırım, kentte su baskınlarına neden olan yağışın bugün de zaman zaman etkili olmak üzere devam edeceğini, akşam saatlerinden itibaren ise etkisinin azalacağını bildirdi. 
     Yıldırım, A.A muhabirine yaptığı açıklamada, bugün saat 07.00'de gerçekleştirilen ölçümlere göre metrekareye düşen yağış miktarının Göztepe'de 12.3, Sabiha Gökçen Havaalanı'nda 12.2, Florya'da 14.3, Sarıyer'de 39.7, Kilyos'ta 58, Bahçeköy'de 92.5 kilogram olduğunu söyledi. 
     Tahminler uyarınca yağışın bugün özellikle kentin kuzey ve doğu bölgelerinde etkili olacağını anlatan Yıldırım, şöyle konuştu 
     ''Yağış bugün aralıklarla etkili olmak üzere devam edecek. Öğle saatlerinde daha etkili olması bekleniyor. Akşam saatlerinden sonra ise etkisini azaltacak. Yarın da etkisi azalmakla beraber aralıklarla devam etmesi bekleniyor. 
     Kentte hava, perşembe günü mevsim normallerine dönecek. Yağış ise Batı ve Orta Karadeniz'e kayacak.'' İstanbul Meteoroloji Bölge Müdürlüğü olarak yaptıkları açıklamalarda ''3 gün içinde metrekareye 50-100 kilogram arasında yağış düşeceğinin tahmin edildiğini'' söylediklerini hatırlatan Yıldırım, bugün ve yarın gerçekleşecek yağış da dikkate alındığında tahminlerinin tuttuğunu vurguladı. 
     Yıldırım, İstanbul'da yetkililerin tahminlere göre önlemler almalarının doğru olduğuna işaret ederek, ''Çünkü 1.500 civarında su baskını oldu. Ama Meteoroloji dışından kaynaklanan sansasyonel açıklamalar, biraz daha farklı değerlendirmelere yol açtı'' dedi. 
     Tahminlerinin tüm Marmara Bölgesi'ne dönük olduğuna da dikkati çeken Mustafa Yıldırım, bölgede dolu ve kuvvetli rüzgar nedeniyle hasarlar oluştuğunu sözlerine ekledi. 
     
</TEXT>
</DOC>
