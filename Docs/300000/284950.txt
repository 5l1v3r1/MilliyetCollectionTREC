<DOC>
<DOCNO> 284950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/dunya/adun.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray için kıran kırana 
</HEADLINE>
<TEXT>


Bush ve Kerry, son 24 saate ülke genelinde yüzde 48'şer oyla girerken, eyaletler bazındaki yarışta Bush 227, Kerry 232 delegeye sahip, ancak kalan 79 delegenin nasıl dağılacağını tahmin etmek imkansız 

YASEMİN ÇONGAR Washington 


ABD başkanlık seçimlerine 24 saat kala, gerek ülke çapındaki, gerekse eyaletler bazındaki anket sonuçları, sandığın galibini tahmin etmeyi hemen hemen olanaksız kılıyor. Reuters ajansının son anketi, Başkan George W. Bush ile Demokrat rakibi John Kerry arasında ülke genelindeki oy dağılımını " 48 - 48" olarak saptadı. 
Başkan'ı belirleyecek Seçiciler Kurulu'nun eyaletler bazındaki delege dağılımı da başabaş. Son duruma göre, Başkan Bush 23 eyalette açık farkla önde, 4 eyalette ise favori. Bu 27 eyaleti de kazanması halinde, Bush'un, Seçiciler Kurulu'nda 227 delegesi olacak. 
Kerry ise 12 eyalet ile başkent Washington'da kazanmayı garantiledi 5 eyalette de favori. Kerry bu 18 yerde kazanırsa, 232 delegeye ulaşacak. Ancak adayların başkan seçilmek için gerekli 270 delegeyi sağlamaları, "ortada" görünen ve 79 delegeye sahip 6 eyaleti nasıl bölüşeceklerine bağlı. Başka deyişle Beyaz Saray'ın anahtarı, Florida, Ohio, Wisconsin, Minnesota, Iowa ve New Mexico'nun elinde. 
Adaylar, kampanyanın son günlerinde bu eyaletler arasında mekik dokurken, El Kaide lideri Usame bin Ladin'in video kaydı da seçim meydanını etkiledi. Kerry, Bin Ladin'in gündeme egemen olmasını önleme amacıyla ekonomi ve diğer iç politika konularını öne çıkarırken, Bush, seçmenin 11 Eylül'ü düşünerek sandığa gitmesinin kendisine yarayacağı hesabıyla, terör ağırlıklı mesajlarını sürdürüyor. 

Bush'un belalısı, seçimi 1200 kamerayla izleyecek 

DIŞ HABERLER SERVİSİ 

Bush karşıtı "Fahrenheit 9 11" belgeseliyle dünya çapında 100 milyon doları aşkın bir gişe başarısı yakalayan Amerikalı yönetmen Michael Moore, 2 Kasım'da kritik iki eyalet Ohio ve Florida'daki seçim merkezlerini yüzlerce kamerayla gözetim altında tutacak. 
Bush ve Kerry'nin oy farkının olmadığı bu iki eyaletteki seçim merkezlerinde görev yapacak 1200 gönüllü profesyonel ve amatör kameraman, Moore'un komutanlığında olası yolsuzlukları belgelemeye çalışacak. 

Tony Blair, Kerry'ye arabulucu gönderdi 

DIŞ HABERLER SERVİSİ 

Irak savaşında ve sonrasında ABD Başkanı George W. Bush'un en büyük destekçisi olan İngiltere Başbakanı Tony Blair'ı "Ya Bush yeniden başkan seçilmezse korkusu" sardı. 
İngiliz Independent on Sunday gazetesinin haberine göre Blair, Bush'un yeniden ABD Başkanı seçilememe olasılığını düşünerek Demokrat aday John F. Kerry'ye bir elçisini gönderdi. Habere göre Blair, en yakın adamlarından Philip Gould'u, Kerry'nin kampanya yöneticisi Mary Beth Cahill'e göndererek bir arabuluculuk operasyonu başlattı. 


</TEXT>
</DOC>
