<DOC>
<DOCNO> 276161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun22.html </URL>
<DATE> 2004/09/30/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Financial Times yine Türkiye'yi yazdı AB'de hesaplaşma zamanı geldi 
</HEADLINE>
<TEXT>

     İngiltere'de yayımlanan günlük ekonomi ve siyaset gazetesi Financial Times, ''AB içinde büyük hesaplaşma zamanının geldiğini'' yazdı. 
     Türkiye ile ilgili alınacak kararın önemine dikkat çekilen, Quentin Peel imzalı yazıda, ''Burada kararı verilecek tek şey, birliğin çok büyük, fakir ve nüfusu ezici çoğunlukla Müslüman olan bir ülkeyi içine sindirip sindiremeyeceği değil. Aslında bu bile tek başına çok önemli ama burada verilecek karar aynı zamanda AB'nin 21. yüzyılda nasıl bir global oyuncu olacağının kararıdır'' ifadesi yer aldı. 
     ''Türkiye'nin AB üyeliğine itiraz edenlerin Avrupa'nın müslümanlaştırılması ve Avrupa entegrasyonunun göreceği zarar gibi iki sebep ortaya koydukları'' kaydedilen yazıda, ''Avrupa'nın müslümanlaştırılması gerekçesinin son derece yanlış olduğu'' belirtildi. 
     Türkiye'nin laik yapısına işaret edilen yazıda, ''ikinci gerekçenin de Avrupa'nın entegrasyonunu tamamlamış bir birlik olma umudunun çok gerilerde kalması nedeniyle geçerliliğini yitirdiği'' ifade edildi. 
     ''AB'nin 25 üyeli haliyle garip bir yaratık görünümünde olduğu ve sürecin burada durmayacağı'' belirtilen yazıda, ''AB'nin, geçen yıllardaki tek gerçek başarısı olan genişlemenin kurbanı haline geldiği'' savunuldu. 
     ''Türkiye'nin bugünkü koşullarıyla üyeliğinin Romanya, Ukrayna, Arnavutluk gibi ülkelerden çok daha uygun olduğu'' kaydedilen yazıda, ''AB'nin sınırlarının din ve kültürel unsurlarla belirlenemeyeceği'' bildirildi. 
     ''Avrupalılığa coğrafya ile karar vermenin tek geçerli yol olduğu'' ifade edilen yazıda, ''bu durumda Türkiye ve Rusya'nın da Avrupalı sayılabileceği, ancak Fas ve İsrail'in dışarıda kalacağı'' belirtildi. 
     
     TÜRKİYE'NİN ARTILARI 

     Yazıda, ''Türkiye'nin deneyiminin birliğe, Orta Asya ve Ortadoğu ile doğrudan ilişki kurma imkanı getireceği, köklü geleneği bulunan büyük Türk ordusunun Avrupa savunmasına önemli katkı sağlayacağı'' ifade edildi. 
     Türkiye'nin genç nüfusu ve dinamik ekonomisi gibi diğer olumlu unsurlara da dikkat çekilen yazıda, ''birlik dışında Türkiye'nin AB üyeliğine en güçlü desteğin ABD'den geldiği, birlik içinde ise üyeliğe en kuşkulu bakan ülkenin Fransa olduğu'' belirtildi. 
     ''Kendi ulusal çıkarları açısından bakıldığında aslında her iki ülkenin de hata yapıyor olabileceği'' savunulan yazıda, ''AB'nin ABD'nin en büyük ekonomik rakibi olduğu, ancak ABD ile hem askeri gücünün yetersizliği hem de görüş ayrılıkları yüzünden güvenlik, dış politika konusunda boy ölçüşemediği'' kaydedildi. 
     ''AB'nin Türkiye'yi üye yaparak çok daha önemli bir global güç haline gelebileceği'' ifade edilen yazıda, ''bu üyelik 2015'e kadar gerçekleşmezse bu Türkiye'nin hatası değildir'' denildi. 
     ''Türkiye'nin bugün ABD yanlısı olduğundan daha fazla Avrupa yanlısı olduğu'' görüşü dile getirilen yazıda, ''bunun Irak savaşı ve ABD'nin Ortadoğu politikasıyla ilgili olduğu'' savunuldu. 
     Yazıda, Türkiye'nin üyeliğinin AB'yi ABD karşısında güçlendireceği kaydedildi. 
     
</TEXT>
</DOC>
