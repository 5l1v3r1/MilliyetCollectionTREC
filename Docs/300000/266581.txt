<DOC>
<DOCNO> 266581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko40.html </URL>
<DATE> 2004/08/26/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Erdoğan Teşviklerle ilgili yanlışları düzelteceğiz 
</HEADLINE>
<TEXT>

     Kubilay Çelik AA 

Başbakan Recep Tayyip Erdoğan, teşviklerle ilgili bazı yanlışlıkları, yeni yasama döneminde düzelteceklerini bildirdi. 
     Bu arada işadamlarına seslenen Erdoğan, ''doğup büyüdüğünüz topraklara sahip çıkın. Orta Asya'ya, Bulgaristan'a, Romanya'ya giden işadamı arkadaşım burada da yatırım yapar. Aynı imkanları burada da veriyoruz'' dedi. 
     Başbakan Erdoğan, Malazgirt Zaferi'nin kurtuluş yıldönümü kutlamalarının ardından, Park Lokantası'ndaki yemekte işadamlarıyla biraraya geldi. 
     Buradaki konuşmasında, 81 vilayetin ''ayağa kalkması'' konusunda ısrarlı olduklarını belirten Erdoğan, bunun, yatırım ve üretim anlayışının teşvik edilmesi ve elele çalışmayla mümkün olacağını söyledi. 
     Kalkınma için Teşvik Yasası'nın çıkarılması gerektiğini kaydeden Erdoğan, ''bunun yapılması gerekiyordu. Önce hiç hesabını yapmadık. Hedef koyduk. Bu hesap, ülke gerçeklerini yakalayarak yapılır. Masanın üzerinde yapılan hesaplarla, bu ülkede biz bugüne kadar hep böyle ertelene ertelene geldik'' diye konuştu. 
     
     GÖÇÜ DURDURMANIN YOLU YATIRIM 
     Doğu ve Güneydoğu Anadolu Bölgesi'nde göçe dikkati çeken Erdoğan, bunun nedeninin, istihdamsızlık olduğunu dile getirdi. Göçü durdurmanın ancak yatırımla mümkün olacağının altını çizen Erdoğan, şöyle devam etti 
     ''Yatırımların artması için buraları cazip hale getirmeliyiz. Buralarda doğan, büyüyen, yaşayan insanlar, buralara sahip çıkmalı. Biz 4 kalem sunduk. Araziyi ücretsiz tahsis ettik, 5 yıl vergiden muaf imkanı sağladık, enerjide yüzde 50 indirime getirdik, SSK primlerinde indirim yaptık. Ancak buralarda bazı yanlışlıklar oldu. Yeni yasama döneminde bunları düzelteceğiz. Örneğin enerjide kademelendirme sistemi vardı, bunu düzelteceğiz. Ayrıca daha önce yatırım yapanlar, bu işin dışında tutuluyordu. Bunu da düzelteceğiz. Bürokrasi bir garip. Hemen değişik, değişik akıllar vermeye çalışıyorlar. Siyasi olarak kurulan bu tezgaha oturursak yandık. Yanlışlıklar giderilecek.'' Erdoğan ayrıca, vergiyle ilgili konuda 5 yılın sonunda değerlendirme yapacaklarını, yetersiz olduğunu görmeleri halinde bu süreyi uzatabileceklerini bildirdi. 
     
     TÜKETİM GÜCÜ ARTARSA... 
     ''Eğer benim insanımın tüketim gücü artarsa, bu ülke güçlenir. Ama artmazsa ülkeyi kaldıramayız'' diye konuşan Erdoğan, tüketicinin de vergi verdiğini söyledi. 
     Kaybedecek vakitlerinin olmadığını anlatan Erdoğan, önce yol aldıklarını, mesafeyi alırken nerede hata yaptıklarını gördüklerini söyledi. 
     Her şeyin kağıt üzerinde hallolamayacağını dile getiren Erdoğan, ''Yaşayarak görelim. Önce yatırım kararı almak lazım. Buraya fason iş de verilebilir'' dedi. 
     
     ''TERÖRÜN NEDENİ YOKSULLUKTUR'' 
     Başbakan Erdoğan, Doğu ve Güneydoğu Anadolu Bölgesi'nde sözleşmeli olarak 1'e 3 ücret alır durumda olmasına rağmen, bu bölgelere uzman doktor görevlendiremediklerini söyledi. 
     Bazılarının terörü bahane ettiğini anlatan Erdoğan, ''Ama biz ekonomik canlılığı hayata katalım. Göçü durduralım. Terör kalmaz. Terörün en önemli nedeni yoksulluktur'' diye konuştu. 
     Muş'un bölgedeki talihsiz iller arasında olduğunu vurgulayan Erdoğan, kendisinin milletvekili seçildiği Siirt'in de kamu tahsislerinden aldığı payda sonuncu sırada olduğunu söyledi. 
     Bölgelerarası dengesizliğin süratle giderilmesi gerektiğine değinen Erdoğan, ''Batı ile doğu arasında artık bu korkunç dengesizlik olmamalı. Biri tavanda, biri tabanda'' dedi. 
     Erdoğan, çiftçilerden enerji parası alınmamasıyla ilgili bir yoruma değinerek, böyle birşeyin olamayacağını kaydetti. 
     Erdoğan ayrıca, Muş'a bu yıl 7 bin 500 ton kömür yardımında bulunduklarını belirtirken, ayrıca ilköğretim okullarında da yine ücretsiz kitap dağıtımının devam edeceğini söyledi. 
     
     ''DOĞUP BÜYÜDÜĞÜNÜZ TOPRAKLARA SAHİP ÇIKIN'' 
     Erdoğan, kendisini dinleyen işadamlarına seslenirken, ''Doğup büyüdüğünüz topraklara sahip çıkın. Orta Asya'ya, Bulgaristan'a, Romanya'ya giden işadamı arkadaşım, burada da yatırım yapar. Aynı imkanları burada da veriyoruz'' diye konuştu. 
     Ankara Sanayi Odası Başkanı Zafer Çağlayan da, Muş'un öncelikli ihtiyaçlarına ve imkanlarına değinerek, Teşvik Yasası'yla ilgili görüşlerini anlattı. 
     Muş'ta insanların yüzde 85'inin tarım sektöründe çalıştığını ifade eden Çağlayan, bu nedenle tarım konusunda altyapı yatırımlarının yapılmasının yararlı olacağını söyledi. 
     Çağlayan ayrıca, Teşvik Yasası'nda gerekli bazı değişikliklerin yapılmasının yatırımları daha pozitif etkileyeceğini söyledi. 
     Erdoğan, Muş'ta Belediye Sağlık Evi'nin açılışını da yaptı. 
     
</TEXT>
</DOC>
