<DOC>
<DOCNO> 262937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonyas06.html </URL>
<DATE> 2004/08/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tarantino, Kill Bill'i ikiye böldüğüne pişman... 
</HEADLINE>
<TEXT>

     Sıradışı yönetmen Quentin Tarantino, ''Kill Bill'' filmini ikiye böldüğü için yapımın Oscar ödülüne aday gösterilmeyeceğine inandığını itiraf etti. 
     BBC'nin internet sitesindeki habere göre, Tarantino ikiye böldüğü filminin Oscar şansını kaçırdığını söyledi. 
     ''Kill Bill'' serisinin ilk filminin geçen yılki Oscar adayları arasında yer almadığını hatırlatan Tarantino, ''İşimin zor olduğunu biliyorum. Ama hala, ''Kill Bill Volume 2''nun bu yılki Oscar adayları arasında olması için umudum var'' dedi. 
     Yapımı tek film olarak seyirciyle buluşturması halinde baş karakter Uma Thurman'ın da ''En İyi Kadın Oyuncu'' dalında Oscar ödülüne aday gösterileceğine inandığını dile getiren yönetmen Quentin Tarantino, filmi 3 ya da 2.5 saate indirmek istemesine karşın bunu başaramadığını kaydetti. 
     ''Kill Bill'' serisini sürdürmeyi düşündüğünü de ifade eden Tarantino, Thurman'ın canlandırdığı ''Gelin-The Bride'' karakterinin 20 yaşındaki kızının başından geçecek filmi de iki bölüm halinde çekeceğini kaydetti. 
     Uma Thurman ile yönetmen Quentin Tarantino, ilk kez 1994 yılında ''Ucuz Roman-Pulp Fiction'' filminde birlikte çalışmış, film büyük ilgi görmüştü. 
     Bu filmden 9 yıl sonra ''Kill Bill'' için Tarantino ile biraraya gelen Thurman'a bu yapımda David Carradine, Michael Madsen, Lucy Liu, Daryl Hannah ve Vivica A. Fox eşlik etmişti. 
     ''Kill Bill'' serisinin ilk filmi Ekim 2003'te, ikincisi ise Nisan 2004'te gösterime girmişti. 
     Tarantino'nun yeni projesi ''Inglorious Bastards'', İkinci Dünya Savaşı'ndaki bir öyküyü konu alacak ve 2006'da gösterime girecek. 
     
</TEXT>
</DOC>
