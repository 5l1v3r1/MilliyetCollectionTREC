<DOC>
<DOCNO> 289759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun07.html </URL>
<DATE> 2004/11/18/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Parçalanmış kadın cesedi İngiliz Margaret Hassan'a mı ait 
</HEADLINE>
<TEXT>

     Irak'ın Felluce kentinde bulunan bir kadın cesedinin, rehin alındıktan sonra öldürülen İngiliz asıllı Iraklı yardım görevlisi Margaret Hassan'a ait olduğu sanılıyor. 
     Avustralya Başbakanı John Howard, Felluce'de bulunan cesedin, CARE International adlı uluslararası yardım kuruluşunun Irak Direktörlüğünü yürüten, İngiliz, İrlanda ve Irak vatandaşı olan Hassan'a benzediğini söyledi. 
     
     AÇIKLAMALARINI GERİ ALDI 

     Avustralya Başbakanı John Howard, Irak'ın Felluce kentinde bulunan bir kadın cesedinin, rehin alındıktan sonra öldürülen İngiliz asıllı Iraklı yardım görevlisi Margaret Hassan'a benzediği yönündeki açıklamalarında geri adım attı. 
     Howard, gazetecilerin Hassan'ın cesediyle ilgili açıklamaları hakkında soru sorması üzerine, genel olarak Hassan'ın öldüğünün düşünüldüğünü söylemekle yetindi ve ''Benim söylemek istediğim, İngiliz ve İrlanda hükümetleriyle Hassan'ın ailesinin, onun öldüğünü kabul etmesidir'' dedi. Howard, daha önceki açıklamasındaki karışıklığın nedeni hakkında bilgi vermedi. 
     Howard, Felluce'de bulunan cesedin, CARE International adlı uluslararası yardım kuruluşunun Irak Direktörlüğünü yürüten, İngiliz, İrlanda ve Irak vatandaşı olan Hassan'a benzediğini söylemişti. 
     Bir Iraklı ile evli olan ve yaklaşık 30 yıldır Irak'ta yardım çalışmalarını sürdüren 59 yaşındaki Hassan, 19 Ekim'de kaçırılmıştı. 
     Hassan'ın öldürüldüğünü gösteren bir video kaset, Arap televizyon kanalı El Cezire'ye gönderilmişti. 
     
</TEXT>
</DOC>
