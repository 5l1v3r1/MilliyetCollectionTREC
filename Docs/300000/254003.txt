<DOC>
<DOCNO> 254003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/guncel/gun16.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
20 ikonanın son ikisi de çalındı 
</HEADLINE>
<TEXT>


DİNÇER ŞEREF İstanbul 

Fatih'te Ayayani Rum - Ortodoks Kilisesi'ne son 3 yılda dördüncü kez giren hırsızlar, 20 ikonadan geriye kalan son ikisini de çaldı. Balat'taki 300 yıllık kilisede her hırsızlık olayından sonra yeni önlemler alındı. Camlar demir parmaklıkla ve tuğla örülerek kapatıldı. Ancak önlemler hırsızları durdurmaya yetmedi. Son olarak kiliseye alarm sistemi kuruldu. Dün gece hırsızlar girdiği sırada alarm çaldı ancak alarma bekçi Yusuf Kılınç, "kedi girmiştir" düşüncesiyle duyarsız kaldı. Kılınç, sabah kiliseye girdiğinde son 2 ikonanın da çalındığını, tahtların kırılarak yerle bir edildiğini gördü. Kılınç, "Kiliseye büyük hasar verdiler. Çaldıklarının da çok para edeceğini zannetmiyorum. Hırsızların girmemesi için tüm camlara korkuluk taktırdık. Kiliseyi hapishaneye çevirdik. Ama bu da yeterli olmadı" diye konuştu. Kilisede parmak izi araştırması yapan polis, hırsızları yakalamak için çalışma başlattı. Kiliseyi geçenlerde su bastığı öğrenilirken, camların kapatılmasından sonra içerinin havasız kaldığı ve aşırı nemden duvardaki figürlerin döküldüğü gözlendi. 


</TEXT>
</DOC>
