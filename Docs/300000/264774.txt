<DOC>
<DOCNO> 264774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonspo25.html </URL>
<DATE> 2004/08/19/ </DATE>
<TIME> 23.12 </TIME>
<AUTHOR>  </AUTHOR>
<HEADLINE>
Taner Sağır'ın Olimpiyat Şampiyonluğunun yankıları... 
</HEADLINE>
<TEXT>

     28. Yaz Olimpiyat Oyunları'nda halterde erkekler 77 kiloda Taner Sağır'ın altın madalya kazanması, Atina'da bulunan spor teşkilatının üst düzey yöneticilerini de sevince boğdu. 
     Tribünlerde müsabakayı büyük bir heyecanla izleyen Devlet Bakanı ve Başbakan Yardımcısı Mehmet Ali Şahin, Taner Sağır ile iftihar ettiklerini belirterek, ''Bu genç kardeşimiz, ileride üstüste birkaç kez daha olimpiyat şampiyonluğunu yakalar'' dedi. 
     Sağır'ın başarısıyla gurur duyduklarını belirten Şahin, şöyle konuştu 
     ''Bu gece burada dünyanın en güçlü erkekleri yarıştı. 77 kiloda yarışan her bir sporcu birbirinden üstündü doğrusu. Denk kuvvetlerin mücadelesi, son ana kadar sürdü. Ama 19 yaşındaki genç sporcumuz, olimpiyat şampiyonluğunu yakaladı. Kendisiyle iftihar ediyoruz. Kendisi zaten gençlerde dünya rekortmeni ve şampiyonu. Bu genç kardeşimiz ileride üstüste birkaç kez daha olimpiyat şampiyonluğunu yakalar.'' 77 kiloda 4. olan Reyhan Arabacıoğlu'nun da şanssızlık yaşadığını ifade eden Şahin, ''Kendisi dizinden kısa bir süre önce ameliyat olmuştu. Onun bir etkisi olduğunu sanıyorum. Böyle olmasa mutlaka dereceye girecek ve madalya alacaktı. Reyhan çok üzüldü. Kendisini gönlümüzde madalya almış gibi telakki ediyoruz. Olimpiyat dördüncülüğü de önemlidir'' dedi. 
     Gençlik ve Spor Genel Müdürü Mehmet Atalay da Taner Sağır'ın, Türkiye'nin oyunlar tarihindeki en genç şampiyonu olarak tarihe geçtiğini belirterek, ''Taner, 4. olimpiyatında 31 yaşında olacak. Yeni Naim'ler, Halil'ler yetişiyor. Nadide bir gül gibi bu sporcuları korumalı ve daha iyi bakmamız lazım. Galiba bu kiloda Taner ile Reyhan, bundan sonra hiç kimselere madalya bırakmayacaklar'' diye konuştu. 
     Halter Federasyonu Başkanı Kenan Nuhut ise, ''Atina'da ülke olarak hep ilkleri yaşıyoruz. İlk kez bir bayan Olimpiyat Şampiyonu çıkardık. Bir olimpiyatta ilk kez 2 Türk, aynı anda kürsüye çıktı. İlk kez halterde 3 Olimpiyat Şampiyonu çıkardık. İlk kez en genç sporcu Olimpiyat Şampiyonu oldu. Yıllardan beri halter, Türkiye'ye hep ilkleri yaşatıyor. Bundan sonra da yaşatmaya devam edeceğiz'' dedi. 
     
</TEXT>
</DOC>
