<DOC>
<DOCNO> 276318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur37.html </URL>
<DATE> 2004/09/30/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Irak'ta artan şiddet taşımacılığı engelliyor... 
</HEADLINE>
<TEXT>

     Ukrayna'dan Irak Hükümeti'ne gönderilen 88 arazi aracı, karavan ve römork, güvenlik nedeniyle Irak sınırından, Hatay'ın İskenderun İlçesi Limanı'na getirildi. 
     Alınan bilgiye göre, Rus yapımı olduğu bildirilen ve Ukrayna'dan gemiyle Samsun Limanı'na indirilen araçlar, demiryoluyla Irak'a götürülmek üzere Nusaybin'e kadar ulaştırıldı. 
     Taşıma işini üstlenen firmanın yetkilisi Hasan Arslan, Musul'da şiddetin artması ve demiryollarının bombalanması nedeniyle, güvenliği göz önüne alarak araçları İskenderun'a getirdiklerini ve limana indireceklerini söyledi. 
     Hasan Arslan, daha önce İskenderun ve Zonguldak limanlarına getirilen aynı tip araçların, hem kara, hem de demiryoluyla Irak'a ulaştırıldığını ve teslim edildiğini belirterek, ''Olayların dinmesini beklemekten başka bir şey yapamıyoruz. Musul'da biten demiryolu hattı onarılamazsa, karayoluyla götüreceğiz'' dedi. 
     
</TEXT>
</DOC>
