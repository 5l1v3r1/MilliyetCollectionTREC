<DOC>
<DOCNO> 268383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun16.html </URL>
<DATE> 2004/09/02/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Fransa'da türban yasağı başladı 
</HEADLINE>
<TEXT>

     Fransa'da, devlet okullarında dini simgeleri yasaklayan düzenleme bugün okulların açılmasıyla yürürlüğe giriyor. 
     Fransa'daki Müslüman toplumunun liderleri, öğrencileri türban takmamaları ve gerginlik yaratmamaları konusunda uyardı. 
     Irak'ta iki Fransız gazeteciyi kaçıran ve türban yasağının kalkmasını isteyen Iraklı grup, Fransa'da istedikleri etkiyi yaratamadı. Türban yasağını protesto etmeye hazırlanan, ancak gösterileri iptal eden Müslüman toplumunun liderleri, bir bildiri yayınlayarak, türbanlı kızlardan "Fransız kanunlarıyla çatışmaya girmemelerini" istedi. 
     Kaçırılan gazetecilere destek vermek için Paris Camii'nde buluşan müslümanlarsa, iki Fransız'ın serbest bırakılmasını istedi. 
     
     Barnier 24 saat içinde ikinci kez Ürdün'de 
     Fransa Dışişleri Bakanı Michel Barnier, Irak'ta kaçırılan Fransız gazetecilerin serbest bırakılmasını sağlamak için son 24 saat içinde Ürdün'e ikinci kez geldi. 
     Katar'dan Ürdün'ün başkenti Amman'a gelen Barnier, Fransız rehinelerin serbest bırakılması konusunda görüşmelerde bulunmak üzere bugün Fransa'daki Müslüman toplumunu şemsiyesi altında toplayan Fransız Müslüman Konseyi heyeti ile biraraya gelecek. 
     Fransız diplomatik kaynaklar, rehinelerin serbest kalmasını sağlamak için tüm mesajların dinleneceğini belirttiler. Ürdün Kralı Abdullah ile önceki akşam biraraya gelen Barnier'nin ikinci Amman ziyaretinde Ürdünlü yetkililerle görüşmesi şimdilik öngörülmüyor. 
     
</TEXT>
</DOC>
