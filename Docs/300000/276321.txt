<DOC>
<DOCNO> 276321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur40.html </URL>
<DATE> 2004/09/30/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Suriye'de gözaltına alınan 18 Türk'ün yargılanması Pazar'a kaldı 
</HEADLINE>
<TEXT>

     Suriye'nin İdlip kentinde 5 gündür alıkonulan 18 Türk şoförünün yargılanmalarının 3 Ekim Pazar gününe kaldığı bildirildi. 
     Halep Başkonsolosu Hulusi Kılıç, AA muhabirine yaptığı açıklamada, Suriye'den Türkiye'ye giriş yapmak isterken İdlip kentinde gözaltına alınan 21 Türk şoföründen 3'ünün çıkarıldıkları mahkemenin belirlediği cezayı ödemeleri nedeniyle serbest bırakıldıklarını söyledi. Kılıç, yargılanmaları bugüne kalan 18 Türk şoförünün işlemlerinin yetişmemesi nedeniyle 3 Ekim Pazar günü Sulh Ceza Mahkemesi'ne çıkartılacaklarını belirtti. 
     Şoförlerle Halep Başkonsolosluğu olarak yakından ilgilendiklerini, bir personelin sürekli olarak şoförlerin yanında bulunarak ihtiyaçlarını giderdiğini kaydeden Kılıç, Devlet Bakanı Kürşad Tüzmen ile Ulaştırma Bakanı Binali Yıldırım'ın da sürekli kendisinden bilgi aldığını ve sorunun bir an önce çözüme kavuşturulması için çaba gösterdiklerini ifade etti. 
     Kılıç, Suriye'nin Azaz kentinde gözaltına alınan 6 Türk şoförünün işlemlerinin Halep'te yürütülmesi nedeniyle yargılama sürecinin çabuklaştığını ancak, İdlip kentinin farklı konumda olduğunu belirterek, şunları söyledi 
     ''Daha önce de belirttiğim gibi burası Suriye Devleti, onların kanunları ve kararnameleri geçerli. İşlemler ve yargılama süreci biraz ağır işliyor. Bürokrasi çok fazla. Serbest bırakılmayan 18 Türk şoförünün bugün serbest kalacağını umuyorduk, ancak işlemler mesai saatine yine yetişmedi. Suriye'de cuma ve cumartesi günleri tatil. Bu nedenle işlemler ve yargılama 3 Ekim Pazar gününe sarktı. Diplomasi trafiğini sürdürüyoruz. Eğer son anda bir aksilik çıkmazsa 3 Ekim Pazar günü bu işi tamamıyla bitiririz.'' Kılıç, Türk sürücülerin güvenlik nedeniyle değil, kural ve kanun ihlali yaptıkları için gözaltına alındıklarını ifade ederek, ''Türk şoförlerin gözaltına alınmasının hergün biraz daha ileriye doğru giden Türkiye-Suriye ilişkilerini asla bozmayacaktır'' dedi. 
     Irak'a yük götürüp dönüşte Suriye'nin İdlip ve Azaz kenti üzerinden Türkiye'ye giriş yapmak isteyen 27 Türk şoförün kamyon ve tankerlerinde yapılan aramalarda, 200 litreden fazla mazot olduğu tespit edilmiş, Türk şoförler ''Gümrük Kanunu'na muhalefet'' suçundan gözaltına alınmışlardı. 
     Dün akşam üzeri Halep kentinde ''Gümrük Mahkemesi'ne sevk edilen 6 Türk şoförü tutuksuz yargılanmak üzere serbest bırakılmıştı. Bu arada, İdlip kentinde gözaltına alınan 21 Türk şoföründen 3'ü çıkarıldıkları mahkemenin belirlediği cezayı ödemeleri nedeniyle serbest bırakılmış, 18 şoförün ise yargılanmaları bugüne kalmıştı. 
     
</TEXT>
</DOC>
