<DOC>
<DOCNO> 264937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/yazar/pulur.html </URL>
<DATE> 2004/08/20/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Hakimler öyleydi, ya diğerleri... 
</HEADLINE>
<TEXT>


HAKİMLER öyleydi de, diğerleri başka mıydı 
Yani hakimler kıt kanaat, namerde muhtaç olmadan geçinirken, diğerleri ne yapıyordu, çalıp çırpıyorlar mıydı, zevk - ü sefa içinde mi yaşıyorlardı 
"Hakimleri" anlatan yazımıza gelen tepkilerin çoğu böyleydi... 
Mesela maliyeciler, devletin hazinesini koruyan maliyeciler, onlar, nasıl yaşıyorlardı 
Örnekler veriyorlardı... 

CEMAL Yeşil, Maliye müfettişi ve Başbakanlık müsteşarı, Mülkiye Marşı'nın yazarı, eşi hasta olduğu için evinde bulaşıkları kendisi yıkardı, hizmetçi tutacak gücü yoktu. 
Cahit Zamangil, Ticaret Bakanlığı müsteşarıydı, emekli olduktan sonra Yenişehir'de küçük bir kırtasiyeci dükkanı açtı, geçimini öyle sağlamaya çalıştı. 

CAHİT Akyar, PTT Genel müdürüydü, o da Maliye müfettişi kökenliydi, emekli olduktan sonra Urla'ya yerleşti, emekli maaşıyla yaşadı. Bugünkü değil, o günkü "milyarlar"la, kaç ihalenin altına imza atmıştı kim bilir... 

YA Varlık Vergisi'ni yöneten kadro... 
Hepsi maliyeciydi, İstanbul'da vilayet binasında çalışırlardı, öğle yemekleri peynir, helva, ekmekti iki adım aşağıda Sirkeci'den köfte getirip yiyemezlerdi. 

NEDİM Ökmer, Maliye bakanlığı Teftiş Kurulu Başkan Yardımcısı'dır, eski müsteşarlardan "Ali Rıza Bey"i evine yemeğe davet eder, sofraya tavuk gelince, Ali Rıza Bey hayretle sorar 
"Senin aylığın, tavuk kızartmaya yetiyor mu " 

SAMİ Şehbenderler, Denizcilik İşletmeleri Genel Müdürü'dür, İngiltere'ye gemi alımına gitmiştir, döndüğü gün "27 Mayıs" darbesi olur, Genel Müdür'ün cüzdanında harcırahtan kalan 80 sterlin vardır, "harcırahtan kalan" diye iade edecektir, fırsat vermez tutuklarlar, eğer hakkı olan harcırahı sonun kadar harcasaydı, başına bunlar gelmeyecekti, ama aldığı devlet terbiyesi, harcırahın kalanını iade etmesini söylemektedir. 

BAKTIK, örnekler çoğalıp gidecek, araya girdik 
"Peki, o zaman hırsızlık, yolsuzluk yok muydu " 
"Hiç olmaz olur mu, elbette vardı, ama utanma da vardı, arlanma da vardı, çekinme de vardı, korku da vardı... Bu haltları karıştıranlar başlarına neler geleceklerini bilirlerdi. Hele öyle makamlar vardı ki..." 
"Ya rüşvet Fuzuli, 'Selam verdim, rüşvet değildir diye almadılar', diyor." 
"Hiç, rüşvet yoktu denilebilir mi Rüşvet vardı, lakin bir şey daha vardı, kendisine rüşvet teklif edilen, reddetse bile bunu söyleyemezdi. Duyanlar, demek ki adamda rüşvet alacak bir izlenim var ki teklif etmişler, denirdi. O da böyle demesinler diye, teklifi bile saklardı." 

MEVLANA, A. Kadir'in Türkçesiyle der ki 
"Dünle beraber gitti cancağızım 
Ne kadar söz varsa düne ait. 
Şimdi yeni şeyler söylemek lazım." 
İyi de, yeni söylenenlerin bazıları da o kadar abuk sabuk ki .. 



</TEXT>
</DOC>
