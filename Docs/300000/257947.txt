<DOC>
<DOCNO> 257947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/guncel/gun02.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yıl çadır yok 
</HEADLINE>
<TEXT>


Kızılay, Hacı Bektaş Veli Anma ve Kültür Etkinlikleri'ne bu yıl, "deprem olasılığı"nı gerekçe göstererek çadır vermiyor 

NevŞehİr DHA 

Kızılay, Hacıbektaş Belediyesi'nin 16 - 18 Ağustos'ta düzenlenecek Uluslararası Hacı Bektaş Veli Anma Kültür ve Sanat Etkinlikleri'ne katılacak konukların ağırlanması için yaptığı çadır ve battaniye talebini reddetti. Hacıbektaş Belediye Başkanı Ali Rıza Selmanpakoğlu, etkinliklerin çadır ihtiyacını karşılayan Kızılay'ın "deprem olasılığı"nı gerekçe göstererek olumsuz yanıt verdiğini kaydetti. 
Selmanpakoğlu, hazırlıkların tamamlandığını, konukların ağırlanması konusunda sıkıntıya düştüklerini söyledi. Etkinliklere ortalama 200-250 bin kişinin geldiğini belirten Selmanpakoğlu, Kızılay'dan 1500 çadır ve battaniye talep ettiklerini söyleyerek şunları kaydetti "Kızılay yönetimi gönderdiği yazılı açıklamada, bu tür etkinliklere çadır vermeme kararı aldığını, deprem olasılığına karşı stoklarında çadır bulundurması gerektiğini belirterek isteğimizi reddetti." 
Selmanpakoğlu, "Cumhurbaşkanı Ahmet Necdet Sezer'in de katılımının beklendiği etkinliklerde yapacağım konuşmada, Kızılay'ın yol açtığı sorunu da dile getireceğim" dedi. 


</TEXT>
</DOC>
