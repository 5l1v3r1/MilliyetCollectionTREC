<DOC>
<DOCNO> 286393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko40.html </URL>
<DATE> 2004/11/05/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Demirbank'ın Fon'a devrine iptal... 
</HEADLINE>
<TEXT>

     Danıştay 10. Dairesi, Demirbank'ın Tasarruf Mevduatı Sigorta Fonu'na TMSF devrine ilişkin Bankacılık Denetleme ve Düzenleme Kurulu'nun BDDK kararını iptal etti. 
     Danıştay 10. Dairesi, BDDK'nın, Demirbank'ın 6 Aralık 2000'de TMSF'ye devrine ilişkin kararın iptal istemini daha önce reddetmişti. 
     Bu kararın temyiz incelemesini yapan Danıştay İdari Dava Daireleri Genel Kurulu, 10. Daire'nin kararını esastan bozmuştu. Genel Kurul, Demirbank'ın Fon'a devrinin hukuka aykırı olduğuna işaret etmişti. 
     AA muhabirinin aldığı bilgiye göre, 10. Daire, dosyayı bugün yeniden görüştü. 
     Genel Kurul'un verdiği karar 10. Daire'yi bağladığı için BDDK'nın Demirbank'ın Fon'a devrine ilişkin kararı iptal edildi. Kararın gerekçesi yazıldıktan sonra taraflara tebliğ edilecek. 
     BDDK, Demirbank'ın 6 Aralık 2000'de TMSF'ye devrine karar vermişti. Fon da Demirbank'ı 350 milyon dolara HSBC'ye satmıştı. 
     
</TEXT>
</DOC>
