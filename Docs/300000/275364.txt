<DOC>
<DOCNO> 275364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo28.html </URL>
<DATE> 2004/09/27/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İbrahim Kutluay Bu transfer hayatımda bir dönüm noktasıdır... 
</HEADLINE>
<TEXT>

     Ülkerspor, sürpriz bir şekilde NBA'in Seattle Supersonics takımına transfer olan İbrahim Kutluay için bir veda toplantısı yaptı. 
     Polat Renaissance Otel'de gerçekleştirilen ve kulüp başkanı Orhan Özokur, bazı yönetim kurulu üyeleri, menajer Hakan Artış ile İbrahim Kutluay'ın katıldığı veda toplantısında hüzünlü anlar yaşandı. 
     Toplantıda konuşan Ülkerspor Kulübü Başkanı Orhan Özokur, hızla gelişen olaylar sonrasında İbrahim'in ABD'ye transfer olduğunu belirterek, ''İbrahim'in NBA'ye gidişi planlarımızı allak bullak etti. Ama İbrahim'in de mutluluğu önemliydi, bu nedenle transferine izin verdik'' dedi. 
     Özokur, toplantıda hüznü ve mutluluğu birlikte yaşadığını vurgulayarak, şunları söyledi 
     ''Üzüntülüyüm. Çünkü 1.5 yıl önce İbrahim ile 4 yıllık anlaşma yapmıştık. Uzun vadeli planlar vardı. En önemlisi Türk gençliğine zor yetişen bir yıldızı yeniden hediye ettik. Ayrıca düşüşte olan Türk basketbolunu bu transferle yükseltmek istiyorduk. İbrahim'in Ülkerspor forması altında NBA'ye gitmesi ise beni sevindiriyor. İbrahim'in gidişi bir ayrılık değil, sadece bir sürelik erteleme. Eylül ayının ortalarında takımların kurulduğu bir dönemde bizim için zor oldu.'' Ülkerspor'un fedakarlık yaptığını ifade eden başkan Özokur, ''İbrahim'in eksikliğini kapatmak için çok yoğun araştırmalar yapıyoruz. Bu çalışmalar henüz sonuçlanmadı. İbrahim'in boşluğunu kapatmak mümkün değil'' dedi. 
     
     "KALBİMİZ İBRAHİM İLE'' 

     Orhan Özokur, İbrahim'in NBA'de başarılı olacağına inandığını, Ülkerspor olarak kalplerinin milli oyuncuyla birlikte olduğunu ifade etti. 
     İbrahim'den kendilerini unutmamasını isteyen Özokur, ''Ülkerspor'un kapısı gelecek yıllarda İbrahim'e her zaman açık. Oyuncu olarak veya başka bir görevde kendisini bekliyoruz'' diye konuştu. 
     
     İBRAHİM ''ZOR BİR KARAR ALDIM'' 

     Ülkerspor'un eski oyuncusu İbrahim ise zor bir karar aldığını, kendisinin de turuncu-yeşilli kulübü bu zor döneminde bırakıp gitmek istemediğini belirterek, ''Ancak bu transfer hayatımda bir dönüm noktasıdır'' dedi. 
     Ülkerspor'a geldikten sonra hesaplarında yurtdışı olmadığını vurgulayan İbrahim, şöyle konuştu 
     ''ABD ile yaptığımız maçlardan sonra bana çok ciddi teklifler gelmeye başladı. Kariyerim açısından NBA'de başarılı olmak beni mutlu edecek. Üst seviyede basketbolu bırakmanın huzurunu yaşayacağım. Ülkerspor bana bu konuda anlayış gösterdi. Başkan Orhan Özokur, büyük fedakarlık yaptı. Ülkerspor'da güzel 1 yıl yaşadım. Dönüşte her zaman kulübüme hizmet etmek için hazırım. Şampiyonluk yaşayamadım, ama 2 kupa sevincine ortak oldum. Gelecek sezon da Ülkerspor'un şampiyon olacağına inanıyorum.'' İbrahim, Ülkerspor'un kendisi için düzenlediği uğurlama törenin mutluluk verici olduğunu belirterek, ''Turuncu-yeşilli kulüpteki günlerimi unutmayacağım'' ifadesini kullandı. 
     
     ''BİR MACERAYA ATILIYORUM'' 

     Milli oyuncu, 30 yaşında NBA'ye transfer olduğunu dile getirerek, burada herşeye sahip ve oynama garantisi varken bir maceraya atıldığını söyledi. 
     Dünyanın en iyi oyuncularıyla birlikte forma giyeceğini dile getiren İbrahim Kutluay, şöyle konuştu 
     ''Güzel 2 sezon geçireceğime inanıyorum. Mutlaka ilk yılımda zorlanacağım. Hiçbir şeyden korkmuyorum. 10 yıldan fazla bir süredir yedek kalmadım. İlk yılımda 30 dakika oynamayacağımı biliyorum. Ama çok çalışıp bu sürelere ulaşacağımı düşünüyorum.'' Hidayet ve Mehmet'in ardından NBA'ye giden İbrahim, ''ABD'de Hidayet'e 'Hedo', Mehmet'e 'Memo' diyorlar. Bana da orada kolay olduğu için 'İbo' diye sesleniyorlar. Ben adımın İbrahim olduğunu söylememe rağmen bu şekilde hitap ediyorlar'' dedi. 
     NBA'deki hedeflerinin uzun yıllar iyi takımlarda oynamak olduğunu kaydeden İbrahim, ''Türk halkının dualarıyla oynayacağım. Benim için ABD yeni bir motivasyon olacak. Seattle Supersonics olarak play-off'lara katılmak istiyoruz. Bunun için çok mücadele etmeliyiz. Ama zor grupta yer alıyoruz. Bu nedenle daha çok çalışmalıyız'' diyerek sözlerini tamamladı. 
     Ülkerspor Menajeri Hakan Artış ise İbrahim'i 16 yaşından beri tanıdığını ve bu oyuncunun Türkiye'de Ülkerspor oyuncusu olduğunu vurguladı. 
     
     BAŞKAN'DAN İBRAHİM'E PLAKET 

     Ülkerspor Kulübü Başkanı Orhan Özokur, toplantı sonunda İbrahim'e hizmetlerinden dolayı bir plaket verdi. 
     Özokur ayrıca, İbrahim'e geçen sezon turuncu-yeşilli takımda giydiği 10 numaralı formayı hediye etti. 
     Bu arada toplantıya, İbrahim'in babası da katıldı. 
     
</TEXT>
</DOC>
