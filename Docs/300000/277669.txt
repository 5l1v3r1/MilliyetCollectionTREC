<DOC>
<DOCNO> 277669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/yazar/kohen.html </URL>
<DATE> 2004/10/06/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Karar günü... 
</HEADLINE>
<TEXT>


SORU artık AB Komisyonu'nun bugün resmen açıklanacak olan Türkiye raporunun, Ankara'yla müzakere sürecinin başlamasını tavsiye edip etmeyeceği değil, bu tavsiyesini ne şekilde formüle edeceğidir. 
Komisyon'un raporun tavsiye bölümünde, 17 Aralık'ta toplanacak olan 25 üye ülkenin liderlerine, AB'nin Kopenhag kriterleri bağlamında yükümlülüklerini yerine getiren Türkiye'yle masaya oturabileceğini bildireceği, günlerdir basına sızan haberlerden de açıkça anlaşılıyor. 
Bu noktada "kötü bir sürpriz" beklenmiyor. Yani Komisyon, aralık zirvesine şimdiden, "Müzakere süreci artık başlayabilir" işaretini verecek ki, bu yıllardır beklenen bir sonuç. Böylece Türkiye bileğinin gücüyle, bu başarıya ulaşmış olacak... 

AMA "Müzakereler başlasın" mesajına "gecikmeden" ibaresi konacak mı, konmayacak mı İşte şu anda bunu tam bilemiyoruz. Komisyon üyeleri bu sabah bunu tartışıp bir karara varacaklar. 
Bilinen şey, Fransa'nın çıkışı sonucu, "gecikmeden" ibaresinin de bir anlaşmazlık konusu haline geldiğidir. Aslında 2002'de Kopenhag zirvesinde alınan karar, Türkiye'ye siyasal kriterleri yerine getirmesi halinde "gecikmeden" görüşmeleri başlama tarihinin verileceğini öngörüyordu. Günter Verheugen başta olmak üzere Komisyon yetkilileri, son günlerde Ankara'nın bu konudaki yükümlülüklerini yerine getirdiğini açıklamış olduklarına göre, "tavsiye kararı"nda, "gecikmeden" sözcüğünün yer alması gerekir. Bu da pratikte 2005 yılının başları demektir... 

NE var ki, Fransa'nın başını çektiği birkaç üye ülke, bu tarihin daha ileriye atılmasını 2006 gibi istiyor. Bunun nedeni ise, Türkiye'nin herhangi bir "kusuru" ile değil, daha çok Fransa'nın iç politikasıyla ilgili. 
Eğer Komisyon raporunda "Müzakereler başlasın" işaretini veren "tavsiye kararı"nda, "gecikmeden" lafı yer almayacaksa Fransa'nın savunduğu tezin Komisyon'a hakim olduğunu anlayacağız. 
Aslında Komisyon'un tavsiye kararında "gecikmeden" sözcüğüne kafayı fazla takmamak lazım. Çünkü böyle bir ibarenin yer alması, zirvede mutlaka erken bir tarih verileceğini garanti etmez. Veya tam aksi, Komisyon'un raporunda böyle bir sözcük yer almadığı takdirde, bu da zirveden 2005 için bir karar çıkmaz demek değil. Bu, liderlerin takdirine kalmış bir şey... 

BUGÜN "nahoş" bir sürpriz çıkabilir mi Brüksel'deki Komisyon yetkilileri ve diplomatlar, son günlerde dolaşan söylentilere karşın, "Türkiye'ye özel" şartlar öne sürülmeyeceğini söylüyorlar. 
Doğru bazı üye ülkelerin temsilcileri Türkiye raporuna bazı şartların eklenmesi için yoğun çaba harcadılar. Kıbrıs'tan Ermeni meselesine, serbest dolaşımdan özel ortaklık statüsüne kadar, çeşitli konularda birtakım öneriler sundular. Ancak bunların kabul görmediği söyleniyor. 
Buna karşılık müzakere süreci başladıktan sonra, uygulanacak yöntemlerle ilgili bazı yeni şartların getirileceği anlaşılıyor. Bunların bir kısmı pratikte şimdiye kadar uygulanan şartlardı. Örneğin görüşme sürecinde demokratik hak ve özgürlükler alanında ciddi aksamalar olursa, bu süreç askıya alınabilir, müzakerelere ara verilebilir. 
Nitekim Komisyon'un bugün açıklanacak Bulgaristan ve Romanya raporlarında bu alandaki sorunlara dikkat çekiliyor ve bu iki aday ülkenin şartları yerine getirmemeleri halinde, 2007 için öngörülen üyeliklerinin, bir yıl geciktirileceği uyarısı yapılıyor... 



</TEXT>
</DOC>
