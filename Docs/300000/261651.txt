<DOC>
<DOCNO> 261651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/guncel/gun02.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröriste taziye... 
</HEADLINE>
<TEXT>


Diyarbakır Belediye Başkanı, bir bekçiyi şehit edip öldürülen teröristin ailesine taziye ziyaretinde bulundu. Bekçinin cenazesine ise katılmadı 

DİYARBAKIR DHA 

Diyarbakır'ın SHP'li Büyükşehir Belediye Başkanı Osman Baydemir ile dört ilçe belediye başkanı, Mardinkapı'da bir bekçiyi şehit edip iki polisi de yaralayan ve daha sonra ölü olarak ele geçirilen PKK'lı Mehmet Sait Özgün'ün ailesinin evine makam araçlarıyla giderek taziye ziyaretinde bulundu. 
Mardinkapı'da 28 Temmuz'da teröristlerce polis noktasına düzenlenen saldırıda bekçi Abbas Yoldaş şehit oldu, iki polis de yaralandı. Saldırının ardından Hevsel bahçelerine kaçan teröristleri yakalamak için başlatılan operasyonda iki terörist ölü geçirildi, beş terörist de sağ yakalandı. 

Soruları yanıtlamadı 
Büyükşehir Belediye Başkanı Baydemir ile Yenişehir Belediye Başkanı Fırat Anlı, Bağlar Belediye Başkanı Yurdusev Özsökmenler, Kayapınar Belediye Başkanı Zülküf Karatekin ve Sur Belediye Başkanı Abdullah Demirbaş dün, operasyonda ölü ele geçirilen terörist Özgün'ün ailesine taziye ziyaretinde bulundu. Ziyarete makam araçlarıyla giden belediye başkanlarının, şehit bekçi Yoldaş'ın cenaze törenine ise katılmadıkları bildirildi. Baydemir, konuyla ilgili bugün bir açıklama yapacağını belirterek soruları yanıtsız bıraktı. 


</TEXT>
</DOC>
