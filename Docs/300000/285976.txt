<DOC>
<DOCNO> 285976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/yazar/sazak.html </URL>
<DATE> 2004/11/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bush'un ikinci dönemi 
</HEADLINE>
<TEXT>


George W. Bush'a 'ikinci dönem' başkanlık yolunun açılması Ohio sonuçlarına bağlandı. Ekranın sevimli dizisi 'Avrupa Yakası'nın dilimize yerleştirdiği 'Oha - yo olmak' hali bu değilse nedir 
Ohio seçim sonuçları resmileşmeden Kerry yenilgiyi kabul edince Bush'a da zaferini ilan etmek kaldı. 
İlk anda Başkan Bush'un, rakibi Demokrat aday John Kerry karşısında yüzde 51 - 48 gibi bir üstünlük sağladığı ve toplam oylarda 3 milyon farkla önde gittiği haber veriliyordu. Ancak bu farka rağmen, Ohio nedeniyle, Bush'un Başkan seçilmesi için gerekli 270 üyeli 'ikinci seçmen' çıtası resmen aşılamadı. 
Ohio dışında, Bush 254, Kerry 252 delege çıkardı. 
2000 seçimlerinde Florida nedeniyle yaşanan belirsizlik 2004 tahminlerine yansıyan şekliyle tek bir eyalet sonucuna kilitlendi. Ohio'nun 20 delegesini çıkaran başkan olacak, Beyaz Saray'a göre Bush, 'istatistiki olarak geçilemeyecek bir avantaja' sahip bulunuyor, aradaki 100 - 150 bin farkın 'geçici seçmen kartı'yla oy kullananların sayılması sonucu kapatılması mümkün gözükmüyor. Demokratlar ise tek bir oy için bile 'savaş vereceklerini' belirtirken, 250 bin dolayındaki 'şartlı oy'un sayılmasının Kerry'yi zafere taşıyacağını savunuyorlar. 
Geçen seçimde Al Gore'un zaferini erken ilan eden ABD medyası bu defa hayli temkinli. Bush ve Kerry de kamuoyu önünde kendilerini bağlamaktan kaçındılar. 
Resmi sonuçların ilanı gecikti. 
Sonuçta Cumhuriyetçi Parti, Kongre'nin iki kanadında da çoğunluğu elde ederek seçimi kazandı. 'Bush'un kaybetmesi' dünya için daha hayırlı olabilirdi. Ancak Amerikan halkı, 11 Eylül'le içine sürüklendiği 'korku şoku'nu üzerinden atabilmiş değil. Güvenlik kaygıları, Bush'un şansını arttırdı. Muhafazakar Amerikan toplumu, Demokrat aday Kerry'e göre Bush'u kendisine daha yakın görüyor. ABD'nin Doğu ve Batı yakasındaki varlıklı eyaletlerin Kerry'e olan desteğine karşın, orta sınıfların Bush'a arka çıkmasında, ekonomik ve sosyal beklentilerin etkisi büyük. Türkiye'de 2002 seçimlerinde Erdoğan'ı iktidara taşıyan, 'inançlı ve halktan biri' imajına benzer profili Bush çizdi ve Amerikan halkı 'Teksaslı kovboy'u yeniden öne geçirdi. Irak politikası nedeniyle Bush'a yöneltilen eleştiriler, kitle imha silahı yalanı gibi ciddi falsolar sıradan seçmenin umurunda olmadı. Bush'a yönelik alaycı tavırlar, Michail Moore'un 9 11 filmi örneğindeki gibi ters tepti. 
Demokrat Parti'nin John Kerry'nin adaylığının da Al Gore gibi 'karizmatik' bir tercih olmadığı ve halkın çoğunluğunun desteğini elde etmekte yetersiz kaldığı anlaşılıyor. 
Sadece Amerikalılar değil, dünya da bir dönem daha Bush'la yaşamaya mahkum. Umarız daha fazla bela açılmaz. 
Tanrı insanlığı korusun. 



</TEXT>
</DOC>
