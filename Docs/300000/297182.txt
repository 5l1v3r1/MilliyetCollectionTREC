<DOC>
<DOCNO> 297182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun11.html </URL>
<DATE> 2004/12/13/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Alman basınında Türkiye kavgası 
</HEADLINE>
<TEXT>

     BBC 

17 Aralık zirvesine geri sayım başlarken, Türkiye'nin üyeliğine destek veren Almanya'da gazeteler birbirinden çok farklı haberler yayınlıyor. 
     
     Erdoğan'ın Bild'e konuştu 

     Almanya'da yayımlanan Bild am Sonntag gazetesinde de Başbakan Recep Tayyip Erdoğan'la yapılmış bir söyleşi yer alıyor. 
     Erdoğan bu mülakatta, Türkiye'nin niçin Avrupa Birliği üyesi olması gerektiğini Avrupa ile Asya arasında bir köprü konumuna sahip olmasıyla açıklıyor. 
     Recep Tayyip Erdoğan demecinde Avrupa'nın yaklaşımıyla ilgili düş kırıklığını da şöyle ifade ediyor 
     "Tüm koşulları yerine getirdik. Ama Avrupalılar hala tereddüt ediyor. Bu ayrımcılıktır. Malesef Almanya'daki muhalefet, bizim üyelik arzumuzu iç politika malzemesi yapabileceğine inanıyor. Bu muazzam bir hata." 
     
     Die Welt Türkiye Avrupalılığı kavrayamadı 

     Die Welt gazetesi ise bu demeci yorumlarken "Erdoğan'ın Avrupa Birliği'ni ve Alman muhalefetini hedef alan bu çıkışı, Türkiye ile Avrupa Birrliği'nin birlikte olamayacağını kanıtlıyor" diyor. Gazete şöyle devam ediyor 
     "Erdoğan'ın ayrımcılık ve Alman Hristiyan Demokratlar hakkındaki suçlamaları, Avrupa Birliği'nin temelinde yatan "derin anlayış"ı kavrayamadığının kanıtı. 
     Türkiye üye olmadan önce ne kadar değişmesi gerektiğinin farkında değil. Avrupa başlama vuruşunu yaptı. Erdoğan bitiş çizgisini geçtiğini sanıyor. Türkiye üyelik kriterlerini henüz yerine getirmedi. Bu yüzden müzakerelere başlanmaması gerekiyor." 
     
     S.Zeitung AB Türkiye'yi cesaretlendirmeli 

     Sueddeutsche Zeitung gazetesi ise Die Welt'le aynı görüşte değil. Gazete, Türkiye'nin büyük bir "iç dönüşüm" geçirdiğini, sivil toplumun "uyandığını" ve siyasi tabuların yıkıldığını yazıyor. 
     "AB Türkiye'yi cesaretlendirmeli" Sueddeutsche Zeitung "Avrupa liderleri Türkiye'ye yeşil ışık yakarak bu dönüşüm zürecine ivme kazandırabilir. Bu yüzden Türkiye'yle kesin üyelik hedefiyle müzakereler başlatılmalıdır"diyor. Gazete yorumunu şöyle noktalıyor 
     "Kesin üyelik hedefi ortaya konmazsa, müzakereler tiyatroya dönüşür. Hem Brüksel hem Ankara, motivasyonunu kaybeder. Türkiye'ye üyelik yolunda verilecek açık bir mesaj, Avrupalı müslümanlara da hoş karşılandıkları mesajını verecek." 
     
</TEXT>
</DOC>
