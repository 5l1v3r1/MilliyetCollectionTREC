<DOC>
<DOCNO> 266671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur37.html </URL>
<DATE> 2004/08/26/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Bağcılar'da döviz bürosu soygunu .. 
</HEADLINE>
<TEXT>

     Bağcılar'daki bir döviz bürosunu soyduktan sonra kendisini kovalayan işyeri çalışanı ile bir vatandaşı silahla yaralayan soyguncu, olayın ardından çalışma başlatan polis tarafından yakalandı. 
     AA muhabirinin aldığı bilgiye göre, Fatih Mahallesi Maslak Caddesi'ndeki ''Koza'' adlı döviz bürosu, silahlı bir kişi tarafından soyuldu. 
     Olayın ardından işyerinde çalışan Ayhan Ulu ile Aşkın Göç adlı vatandaş, soyguncuyu kovalamaya başladı. Yaya olarak kaçan soyguncu, yakalanacağını anlayınca silahını ateşleyerek Ulu ve Göç'ü yaraladı. 
     Özel Bağcılar Hastanesi'ne kaldırılan yaralılardan Ayhan Ulu'nun sağlık durumunun ciddiyetini koruduğu belirtildi. 
     Polis ekipleri, olaydan sonra soyguncuyu yakalamak amacıyla, verilen eşkal üzerinde çalışma başlattı. Eşkale uyan Mehmet G. 37 Bağcılar'da gözaltına alındı. 
     Üzerinden, olayda kullandığı silah ve yüklü miktarda para çıkan Mehmet G., Yüzyıl Polis Merkezi'ne götürüldü. 
     
</TEXT>
</DOC>
