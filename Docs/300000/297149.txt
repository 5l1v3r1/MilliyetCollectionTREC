<DOC>
<DOCNO> 297149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/spor/ydilmen.html </URL>
<DATE> 2004/12/13/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Üç gün üç gece 
</HEADLINE>
<TEXT>



Maçta iki tane ciddi hakem hatası var. O da skoru etkiledi. Fenerbahçe'nin yediği gol öncesi Serkan'a yapılan hareket fauldü. Tuncay'ın ceza sahası içinde Ayhan tarafından formasının çekilmesi de penaltıydı. 
Yazıya böyle başladım ama kimse zannetmesin, hakem Fenerbahçe'nin puanlarını çaldı. İki takım uykusuzluğa dayansa üç gün üç gece Galatasaray kazanırdı. Yani Fenerbahçeliler o pozisyonların altına sığınacak bir futbol oynamadılar. Birinci dakikadan itibaren Fenerbahçe'yi sahasına hapsetti Galatasaray. Hücum olarak da temel prensip sahanın her bölgesinden Song, Tomas ve Orhan Ak dahil Hakan ve Necati'ye top şişirmekti. Ve amaç takım halinde Fenerbahçe'nin yarı sahasına yerleşip, seken topları almaktı. Bunu da 75 dakika mükemmel uyguladılar. Maç Fenerbahçe sahasında başladı, son 10 dakikaya kadar öyle devam etti. Bu bölümler içinde beş net pozisyon buldular. Son vuruşları kötü de yapmadılar ama karşılarında inanılmaz bir Rüştü vardı. 

Rüştü maçın yıldızı 
Maçın yıldızı kim diye sorarsanız Rüştü derim. Yani kaybeden takımın kalecisi. Doksan dakikanın analizi de bu cümlede yatıyor. Luciano, Servet, Önder, Ümit ve bir de Rüştü direniyordu. Serkan ile Selçuk defansın arasından hiç çıkamadı. Alex son 10 dakika haricinde hiç yoktu. Maçın son bölümü hariç tek pozisyon bulamadı. Son bölümlerde önde olan ve iyi oynayan Galatasaray yedek kulübesinde forvet olmamasının sıkıntısını çekti. Skoru korumak isteyen Hagi'nin oyuncu değişiklikleri ve bir de psikolojik etkenler devreye girince Fenerbahçe biri net olmak üzere Alex ile iki pozisyon yakaladı. Belli ki Galatasaray ve Hagi, Daum ve Fenerbahçe'ye göre daha iyi konsantre olmuştu. Fenerbahçe direnç gösteremedi. Samandıra'da "size bir puan" diyen çıksa, Ali Sami Yen'e hiç gelmezlermiş gibi oynadılar. 
Cem Papila iki ciddi hatanın dışında Galatasaray'ın golünde oynattığı avantajla iyi bir örnek verdi. 



</TEXT>
</DOC>
