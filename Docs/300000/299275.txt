<DOC>
<DOCNO> 299275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur40.html </URL>
<DATE> 2004/12/20/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
Behzat Uygur'un kayınpederi evinde öldürülmüş olarak bulundu 
</HEADLINE>
<TEXT>

     Tiyatro sanatçısı Behzat Uygur'un kayınpederi, Kanlıca'daki evinde öldürülmüş olarak bulundu. 
     Alınan bilgiye göre, Kanlıca Hacı Muhittin Sokak Numara 1'deki villada oturan Hüseyin Güler'in cesedi, eve gelen bir yakını tarafından bulundu. Cinayetin haber verilmesi üzerine olay yerine gelen polis araştırma başlattı. 
     İlk incelemede, Güler'in ensesinden tek kurşunla vurularak öldürüldüğü belirlendi. 
     
     Hüseyin Güler, bıçaklandıktan sonra ensesinden silahla vurulmuş 

     Tiyatro sanatçısı Behzat Uygur'un eşi Çiğdem Uygur'un 68 yaşındaki babası Hüseyin Güler'in Kanlıca'daki evinde öldürülmesiyle ilgili soruşturma sürüyor. 
     Alınan bilgiye göre, Beykoz Kanlıca Hacı Muhittin Sokak 1 numaralı villada oturan Hüseyin Güler'in cesedi, saat 15.00 sıralarında sürücü kursundan eve gelen, ev işlerini yapan Natali Yaldıraklı 23 tarafından bulundu. 
     Olay yerine gelen polisin incelemesinde, 5 çocuk babası Güler'in önce karnından ve sırtından 3 defa bıçaklandığı, ardından da ensesinden tek kurşunla vurularak öldürüldüğü anlaşıldı. 
     Polis, kapıyı zorlamadan eve giren katil ya da katillerin cinayette Hüseyin Güler'e ait Smith Wesson marka tabancayı kullandıklarını ve bir yastığın arkasından ateş ettiklerini belirledi. 
     Hüseyin Güler'in oğlu Özkan Muharrem Güler, katil ya da katillerin cinayetten sonra babasının cep telefonunu da aldıklarını söyledi. 
     Güler'in cesedi otopsi için Adli Tıp Kurumu'na gönderilirken, Natali Yıldıraklı da ifadesine başvurulmak üzere polis merkezine götürüldü. 
     Cinayeti oyun için gittiği Konya'da öğrenen tiyatro sanatçısı Behzat Uygur, AA muhabirine yaptığı açıklamada, ticaretle uğraşan kayınpederi Hüseyin Güler'in yalnız yaşadığını ve evinde kendisine yardım eden bir hizmetçisinin bulunduğunu söyledi. 
     
</TEXT>
</DOC>
