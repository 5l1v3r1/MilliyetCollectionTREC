<DOC>
<DOCNO> 294611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/dunya/dun02.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna'da başkanlık seçimi geçersiz 
</HEADLINE>
<TEXT>


CENK BAŞLAMIŞ Moskova 


Ukrayna Yüksek Mahkemesi, muhalefetin isteği doğrultusunda, başkanlık seçimlerinin 2. turuna hile karıştığını kabul ederek oylamanın yeniden yapılmasına karar verdi. 21 Kasım'da yapılan 2. tur oylamaya itiraz ederek sokağa dökülen Ukrayna muhalefeti böylece amacına ulaşmış oldu. Karar, 10 gündür başkent Kiev'in Bağımsızlık Meydanı'nda gösteri yapan yüz binlerce kişide büyük coşku yarattı. Muhalefet lideri Viktor Yuşçenko, mahkeme kararını olumlu karşıladı ve iktidarın adayı Viktor Yanukoviç'e Yüksek Mahkeme'ye saygı gösterme çağrısında bulundu. Yuşçenko, kararın toplumdaki gerginliğin azalmasına yardımcı olacağını da belirtti. 
Yuşçenko'nun başvurusunu pazartesi gününden bu yana değerlendiren Yüksek Mahkeme beklenen kararını dün akşam saatlerinde açıkladı. Mahkeme yargıçları, 21 Kasım oylamasında usulsüzlükler yapıldığına, bu durumun seçmenlerin görüşünün sandığa yansımasını olanaksız hale getirdiğine, dolayısıyla seçimlerin geçersiz olduğuna karar verdi. Usulsüzlükleri engellemediği gerekçesiyle Merkez Seçim Komisyonu'nu eleştiren Yüksek Mahkeme, 2. tur oylamanın 26 Aralık'ta yenilenmesini istedi. Oylamada Yanukoviç'le muhalefet lideri Yuşçenko karşı karşıya gelecek ve en çok oyu alan başkan seçilecek. 


</TEXT>
</DOC>
