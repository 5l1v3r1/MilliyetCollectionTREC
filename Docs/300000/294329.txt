<DOC>
<DOCNO> 294329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/spor/axspo01.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya tamam, ya devam 
</HEADLINE>
<TEXT>


Standard Liege beraberliği sonrası UEFA Kupası'nda tehlikeye düşen Beşiktaş'ta Del Bosque'nin durumu yeniden masaya yatırıldı. İtalya'daki Parma maçından çıkacak sonuç İspanyol hocanın kaderini belirleyecek 

ORHAN YILDIRIM 


Elindeki son şans 
SİYAH-Beyazlılar'da ligde şampiyonluk yarışından uzak kalınmasının ardından UEFA Kupası'nda da tur hesaplarının sekteye uğraması yönetimin sabrını taşırdı. Teknik Direktör Vicente del Bosque konusunda ikiye bölünen yönetim, İspanyol hoca hakkındaki son kararını 16 Aralık'ta oynanacak olan Parma maçı sonrasına erteledi. Buna göre İtalya'dan çıkacak olumsuz bir sonuç halinde Del Bosque'nin biletinin kesileceği iddia edildi. 

Gözü yine yabancıda 
BAZI yöneticilerin, UEFA Kupası'na havlu atılması halinde Bosque ile en azından devre arasına kadar devam etme taraftarı oldukları öğrenildi. Öte yandan Başkan Yıldırım Demirören'in, ligdeki İstanbulspor karşılaşması sonrası Del Bosque ile bir araya gelip, takımla ilgili ayrıntılı rapor alacağı bildirildi. Demirören'in, değişiklik halinde yönetimdeki arkadaşlarının aksine yabancı hocaya sıcak baktığı ileri sürüldü. 

Kartal'da durmak yok 

PAZAR günü İnönü'de İstanbulspor'u ağırlayacak olan Beşiktaş, ara vermeden maçın hazırlıklarına başladı. Siyah - Beyazlılar'ın cezası nedeniyle karşılaşma seyircisiz oynanacak. Dün akşam Ümraniye'de yapılan çalışmaya sakat Carew, Sergen, Emre ve Ahmet Yıldırım katılmadı. Bu arada PFDK Futbol Federasyonu'nun Beşiktaş'a verdiği üç maç seyircisiz oynama cezasını onayladı. 

Dursun kopamadı 

İstanbulspor'un son haftalardaki formda ismi Ahmet Dursun, "İçimde h l geri dönebilirim umudu var" dedi 

KAYA ERBAK 

'Yerim Beşiktaş' 
DEL Bosque'nin performansını yetersiz bulması üzerine İstanbulspor'a gönderilen Ahmet Dursun, Beşiktaş'ı unutamıyor. Son haftalarda attığı gollerle yıldızını parlatan tecrübeli golcü, "İçimde h l geri dönebilirim umudu var. Performansımı göz önüne alırlarsa, yerimin Beşiktaş olduğuna inanıyorum" diye konuştu. 

Özel engel 
SÖZLEŞMESİNDEKİ özel madde nedeniyle bu hafta Beşiktaş'a karşı forma giyemeyecek olan Ahmet Dursun, "Ancak oynasaydım, benim için çok zor olurdu" ifadesini kullandı. Çıkışa geçtiklerini hatırlatan Ahmet, şöyle devam etti "Oynadığımız futbolu herkes görüyor. Doğru yoldayız. Bu maçta da iyi oynayan kazansın". 

'İlhan bizi ikna edemedi' 

YÖNETİMİN ön anlaşma yapmasına rağmen Hertha Berlin ile idmanlara çıkmaya başlayan İlhan Mansız konusunda Beşiktaş'tan açıklama geldi. Genel Sekreter Kenan Öner, "İlhan için teknik heyet ve yönetim içinde çeşitli tereddütler vardı. Sakatlığı hakkında bizleri ikna edemediği için transfer gerçekleşmedi. Her iki taraf içinde hayırlı olsun" dedi. 


</TEXT>
</DOC>
