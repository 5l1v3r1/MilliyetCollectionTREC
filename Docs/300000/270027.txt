<DOC>
<DOCNO> 270027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun59.html </URL>
<DATE> 2004/09/08/ </DATE>
<TIME> 22.02 </TIME>
<AUTHOR>  </AUTHOR>
<HEADLINE>
Annan, Irak'ta kaçırılan sivillerin serbest bırakılmasını istedi 
</HEADLINE>
<TEXT>

     Birleşmiş Milletler BM Genel Sekreteri Kofi Annan, Irak'ta kaçırılanların ''derhal ve koşulsuz'' olarak serbest bırakılması yönündeki çağrısını tekrarladı. 
     BM Genel Sekreteri Annan sözcüsü Fred Eckhard aracılığıyla yaptığı açıklamada rehinelerin derhal bırakılmasını isterken Eckhard, ''Genel Sekreter rehin tutulan sivillerin kaderi konusunda aşırı endişe duymaktadır'' dedi. 
     Açıklamasında iki Fransız gazeteci, iki İtalyan insani yardım görevlisi ve bu görevlilerle birlikte çalışan Iraklı meslektaşlarının Irak'taki kaçırma eylemlerinin son örneklerini teşkil ettiğini belirten Eckhard, bu kaçırma ve rehin almaların Irak'ta masum sivillere karşı işlenmiş ihlallerin trajik birer örneği olduğunu kaydetti. 
     Eckhard tarafından yapılan açıklamada Annan ayrıca, bütün tarafları insan haklarının temel prensiplerine ve insanlık onuruna saygıya davet etti. 
     
     GÜVENLİK KONSEYİ'NE BRİFİNG 
     Bu arada, Irak silahlarıyla alakalı malzeme ve parçaların bulunduğu Ürdün, Türkiye ve Hollanda'da incelemeler yapan BM Irak İzleme, Doğrulama ve Soruşturma Komisyonu UNMOVIC tarafından Güvenlik Konseyi'ne bir brifing verildi. 
     UNMOVIC, uluslararası yaptırımlar dahilinde bulunan Al Samoud 2 füzelerine ait parçaların Irak dışında depolandığını, bunun da uluslararası toplumun ülkenin silah programı konusundaki soruşturmasını aksattığını kaydetti. 
     Öte yanda Eckhard, BM Genel Sekreteri Annan'ın Irak Özel Temsilcisi Eşref Cihangir Gazi'nin de 14 Eylül günü Güvenlik Konseyi'ne Irak konusunda bilgi vereceğini de kaydetti. 
     
</TEXT>
</DOC>
