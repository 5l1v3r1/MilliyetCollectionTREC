<DOC>
<DOCNO> 283080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun03.html </URL>
<DATE> 2004/10/25/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Evli seçmenler Bush'tan, bekar seçmenler Kerry'den yana... 
</HEADLINE>
<TEXT>

     Amerika Birleşik Devletleri'nde ABD , yapılan bir araştırma, evli seçmenlerin açık farkla Cumhuriyetçi Parti adayı ABD Başkanı George W. Bush'u, bekar seçmenlerin ise Demokrat Parti adayı Senatör John F. Kerry'yi desteklediklerini ortaya koydu. 
     ABC News televizyonu tarafından yapılan bir anket, Amerikalı seçmenin 2 Kasım'da yapılacak seçimlerde, 2000 yılı başkanlık seçiminin aksine, cinsiyet hatlarından ziyade medeni duruma göre bölündüğünü ortaya koydu. 
     2000 yılı seçimlerinde Bush erkekler arasında yüzde 11 oranında öndeyken, Demokrat rakibi Al Gore ise kadınlar arasında 11 puan farkla lider durumundaydı. Bu dağılımın tamamen değiştiğini ortaya koyan anket, evli kadınlar arasında Bush'un desteğinin yüzde 56'yı, Kerry'nin desteğinin ise yüzde 37'yi bulduğunu gösteriyor. 
     Evli erkekler arasında ise fark 22 puana çıkıyor ve Bush bu kesimin oylarının yüzde 59'unu alırken, Kerry yüzde 37'sini alabiliyor. 
     Kerry'nin bekar kadın ve erkeklerin yüzde 60'ının desteğini alıyor olmasına rağmen, seçmenlerin çoğunun evlilerden oluştuğu kaydediliyor. Amerikalı seçmenlerin yüzde 63'ünün evli, yüzde 37'sinin ise bekar olduğu bildiriliyor. 
     Genel seçmen açısından bugün seçim olması halinde Bush'un yüzde 50, Kerry'nin ise yüzde 46 oy aldığını ortaya koyan ABC News anketine göre, evlilerin yüzde 58'i Bush'u, yüzde 37'si Kerry'yi destekliyor. Bekarların ise yüzde 38'i Bush'a oy verirken yüzde 60'ı Kerry'ye destek veriyor. 
     Bu arada sorunlara verilen önem bakımından da evli ve bekar seçmenler arasında büyük farklar gözleniyor. Evliler arasında ekonomiye önem atfedenler yüzde 24'ü bulurken, bekarlar arasında bu oran yüzde 27'yi buluyor. 
     Oyları konusunda terörizmi en önemli belirleyici olarak gören evlilerin oranı yüzde 23 iken, bekarlar arasında bu oran yüzde 14'te kalıyor. Irak konusunda ise durum tam tersine dönüyor, oylarını etkileme konusunda evlilerin sadece yüzde 15'i Irak'ı önemserken, bekarların yüzde 25'i Irak'ta devam eden savaşı önemli bir unsur olarak görüyor. 
     
</TEXT>
</DOC>
