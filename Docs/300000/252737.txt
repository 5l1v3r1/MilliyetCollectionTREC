<DOC>
<DOCNO> 252737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonyas04.html </URL>
<DATE> 2004/07/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Sharon Stone'un kaprisleri, Lopez'inkileri geride bıraktı... 
</HEADLINE>
<TEXT>

     ''Temel İçgüdü'' ile şöhrete kavuşan Sharon Stone, kaprisleriyle tanınan Britney Spears, Jennifer Lopez gibi yıldızları geride bıraktı. Kendisini zarara uğrattığı gerekçesiyle yapımcıları dava eden Stone, filminin rafa kaldırılmasına sebep olan kaprislerinin ortaya dökülmesiyle zor duruma düştü. 
     Internetteki ''londonmirror'' ve ''newyorkpost'' sitelerinde yer alan haberlere göre, 46 yaşındaki ''kaprisli leydi'', ''Temel İçgüdü'' filminin devamı için yapımcılarla masaya oturdu. 
     Yapımcılarla anlaşan Stone'a uzun zaman rol arkadaşı bulunamadı ve sonunda Benjamin Bratt'de karar kılındı. Kadro belirlenmesine rağmen proje bir türlü hayata geçemedi ve sonunda da rafa kaldırıldığı açıklandı. 
     Bunun üzerine, iki yapımcı Andrew Vajna ile Mario Kassar'dan davacı olan Stone, yapımcılarla restleşirken bir anda film için yaptığı kaprislere ilişkin ''liste'' basına sızdı. Filmin de bu pahalı kaprislerin karşılanamaması yüzünden rafa kalktığı belirtildi. 
     
     DADIYA BİLE KARAVAN İSTEDİ 

     Sharon Stone'un yeniden ''Catherine Tramell'' olabilmek için öne sürdüğü isteklerden yalnızca bir kısmı şöyle sıralandı 
     -Haftada kişi başına 2 bin dolar ödenecek koruma ordusu -İki asistan. 
     -Aşçı. 
     -Makyöz. 
     -24 saat hazır gardırop sorumlusu. 
     -Özel asistanlar. 
     -Diksiyon hocası. 
     -Oyuncu koçu. 
     -Evlat edindiği 4 yaşındaki oğluna bakacak üç ayrı dadı. 
     -''Pilates'' sporuna devam edebilmesi için hocasına tahsis edilecek ve zaman zaman da kendisini gezdirecek sigara içmeyen şoförün kullanacağı, üstü açılabilen Cadillac. 
     -Birkaç tane cep telefonu. 
     -Kral dairesi ayarlanmış lüks otel. 
     -Özel jet. 
     -İçinde klima, özel ısıtma, yatak, banyo, duş, eğlence kiti, buzdolabı, telefon, soba, faks makinesi bulunan karavan. 
     -Bunun dışında makyajı ve saçının yapılması, oğlu ve dadılarının kalması için iki ayrı karavan. 
     -Özel ihtiyaçları için nakit para. 
     Bu istekleri yüzünden filmin rafa kaldırılmasına neden olan Stone, yapımcılarla kozlarını paylaşacağı davanın dilekçesinde, bu film için yaptığı anlaşma yüzünden Adam Sandler'ın karşısında oynaması teklif edilen ''Mr. Deeds'' filmindeki rolü reddettiğini ifade etti. Stone'un kapris listesinin ise yapımcıların elindeki en önemli koz olduğu belirtildi. 

     
</TEXT>
</DOC>
