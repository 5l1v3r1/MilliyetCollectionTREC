<DOC>
<DOCNO> 288422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur27.html </URL>
<DATE> 2004/11/12/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
9 kişiye taciz ve tecavüz ettiği öne sürülen sanık tahliye edildi 
</HEADLINE>
<TEXT>

     Antalya'da, aralarında küçük yaşta çocukların da bulunduğu 9 kişiye tecavüz ettiği, tecavüz girişiminde ve tacizde bulunduğu iddialarıyla hakkında 9 dava açılan Sefer Yaman hakkında 3 olayla ilgili açılan birleştirilmiş davada tahliye kararı verildi. Yaman'ın davalarının sürmesi ve sadece bir davadan hakkında 25 yıl ağır hapis cezası verilmesi dolayısıyla tutukluğu devam edecek. 
     Sanık Sefer Yaman, Antalya 2. Ağır Ceza Mahkemesi'nde aynı anda görülen 3 davada yeniden hakim karşısına çıktı. Yaman'ın ''tecavüz girişimi'', ''ırza geçmeye eksik teşebbüs'' ve ''alıkoyma'' suçlamalarıyla yargılandığı davaların birleştirilmiş duruşmasına, mağdur çocuklar K.K, R.T. ve E.T. katılmadı. 
     Duruşmada daha önceki ifadelerini yineleyen ve suçlamaları kabul etmeyerek suçsuz olduğunu savunan Yaman, tahliyesini talep etti. Önceki duruşmalara katılan mağdur çocukların, Sefer Yaman'ın kendilerine bir şey yapamadan elinden kurtulduklarını söylemelerini dikkate alan ve delilleri değerlendiren mahkeme heyeti, Sefer Yaman'ı, tüm duruşmalara katılması şartıyla tahliye etti. 
     Bu davalardan tutuksuz yargılanacak olan Sefer Yaman, Antalya 1. Ağır Ceza Mahkemesi'nde N.G. adlı kadına tecavüz ettiği ve yaraladığı gerekçesiyle 25 yıl ağır hapis cezasına çarptırılmıştı. Sanığın, bu ceza ve hakkında devam eden diğer davalar nedeniyle tutukluk hali devam edecek. 
     
     ANTALYA'DA TEDİRGİNLİK YARATMIŞTI 
     Antalya'nın geçen Şubat ayında Uncalı bölgesinde 9 yaşındaki bir erkek çocuğunun, okul çıkışında tanımadığı bir kişi tarafından portakal bahçesine götürülerek tecavüz girişiminde bulunulması üzerine polis geniş çaplı soruşturma başlatmıştı. Araştırmada, aynı bölgede 2 çocuğun daha tecavüze girişimine maruz kaldığının anlaşılması üzerine, kentte uzun süre tedirginlik yaşanmıştı. 
     Mağdur çocukların tarifi üzerine zanlının robot resmi çizilerek, mahallelere dağıtılmıştı. Bu sırada yine Uncalı'ya yakın bir bölgede serada çalışan bir kadının tecavüze uğraması ve sanığın eşkalini vermesi üzerine, bölge çembere alınmıştı. Bir ihbar üzerine inşaatta saklanan Sefer Yaman yakalanmış, mağdur çocuklar ve kadın tarafından teşhis edilmişti. 
     Sefer Yaman 18 Şubat 2004 tarihinde, ''tecavüz, ''tecavüze yeltenme'', ''yaralama'' gibi suçlamalarla çıkarıldığı mahkemece tutuklanmıştı. Sefer Yaman'ın, hakkındaki iddialar nedeniyle açılan toplam 100 yılı aşkın hapis cezası istemiyle bazı davalardan yargılanmasına devam ediliyor. 
     
</TEXT>
</DOC>
