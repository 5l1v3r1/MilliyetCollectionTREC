<DOC>
<DOCNO> 274312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonspo01.html </URL>
<DATE> 2004/09/23/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Youla, Ceyhun ve Ali Tandoğan Fenerbahçe'ye karşı oynamayacak 
</HEADLINE>
<TEXT>

     Gençlerbirliği, cuma günü kendi sahasında yapacağı Fenerbahçe maçı hazırlıklarını bu akşamki antrenmanla sürdürdü. 
     Beştepe İlhan Cavcav Tesisleri'nde, Teknik Direktör Erdoğan Arıca yönetiminde yapılan ve yaklaşık 1.5 saat süren çalışmaya kas yırtığı olan Youla ile ayak parmağında çatlak olan Ceyhun katılmazken, sakatlıktan yeni kurtulan Ali Tandoğan takımdan ayrı koşu yaptı. Orta alanda vuruş teknikleri ve pas çalışması yapan kırmızı-siyahlı futbolcular daha sonra çift kale maçla idmanı tamamladılar. 
     Fenerbahçe maçına yetiştirilmeye çalışılan Youla'nın bu maçta forma giymesinin zor olduğunu söyleyen kulüp doktoru Emin Ergen, ayak parmağında çatlak bulunan Ceyhun'un ise 3-4 hafta sahalardan uzak kalacağını belirtti. 
     Gençlerbirliği, Fenerbahçe maçı hazırlıklarını yarın yapacağı tek antrenmanla tamamlayacak ve kendi tesislerinde kampa girecek. 
     
</TEXT>
</DOC>
