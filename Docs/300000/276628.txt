<DOC>
<DOCNO> 276628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonyas02.html </URL>
<DATE> 2004/10/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Eğreti Gelin' mahallenin telefonlarını kesti 
</HEADLINE>
<TEXT>

     
     Murat KÖSE KASTAMONU, DHA 
     

BAŞROLLLERİNİ Nurgül Yeşilçay ile Genco Erkal'ın oynadığı Eğreti Gelin' filminin Kastamonu İsmailbey Mahallesi'ndeki çekimleri sırasında, görüntüye giren telefon kabloları ortadan kaldırıldı. Bu mahallede oturan 50 telefon abonesi 5 gündür haberleşemiyor. 
     Atıf Yılmaz'ın yönettiği, Nurgül Yeşilçay ve Genco Erkal'ın başrolünü oynadığı, Müjde Ar, Fikret Hakan, Füsun Demirel ve Nilüfer Aydan gibi oyuncuların da rol aldığı Eğreti Gelin' filminin çekimleri Kastamonu'da devam ediyor. Film, evlenme çağına gelen gençleri eğiten bir eğreti gelin'le eğittiği genç arasındaki aşk hikayesini anlatıyor. 
     Filmin İsmailbey Mahallesi'ndeki Hamam ve İzmitli sokaklarında yapılacak çekimleri sırasında telefon kablolarının görüntüye girmemesi talep edilince, Telekom Müdürlüğü telefon kablolarını kaldırdı. Telefonu kesilen 50 aboneyse olaya tepki gösterdi. 
     Geçen Cumadan beri telefonlarının kesik olduğunu belirten mahalle sakinleri, Telekom yetkililerinin bu uygulamayı neye dayandırarak yaptıklarına anlamadıklarını söyledi. Telefon zorunlu bir ihtiyaç olduğu için iletişim kuramadıklarını belirten mahalle sakinleri, "Ortada hukuki açıdan bir suç var. Filmin çekilmesine kimse bir şey demiyor, ancak bu çekimler insanların haklarını elinden almadan yapılmalı. Telekom, soruna yönetmenle birlikte başka türlü bir çözüm bulabilirdi. Mahallemiz üzüm asmalarıyla dolu, teller bu asmalarla gizlenebilir ve hatta bir dekor haline bile getirilebilirdi'' dedi. 
     Telefonlarının haftasonuna kadar daha kesik kalacağı yolunda duyumlar aldıklarını belirten mahalle sakinleri, konuyu gerekirse savcılığa taşıyacaklarını da ifade etti. 
     
</TEXT>
</DOC>
