<DOC>
<DOCNO> 259121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur40.html </URL>
<DATE> 2004/07/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Tarihi eser kaçakçılığı.. 1'i öğretmen, 1'i uzman çavuş 3 kişi gözaltında 
</HEADLINE>
<TEXT>

     Ankara Emniyet Müdürlüğü'ne bağlı ekiplerin AŞTİ'de gerçekleştirdiği operasyonda, tarihi eser kaçakçılığı yaptığı bildirilen 3 kişi gözaltına alındı. 
     AA muhabirin aldığı bilgiye göre, Ankara Kaçakçılık ve Organize Suçlar Şube Müdürlüğü ekipleri, Mardin'den Ankara'ya tarihi eser getirileceği yönünde aldığı bir istihbaratı üzerine, AŞTİ'deki kontrol noktasında otobüsü durdurarak arama yaptı. Yapılan aramada, Mehmet A. ve uzman çavuş Murat S. adlı kişilerin oturduğu koltuğun altında, Babür dönemine ait bir taş levha ile bazı tarihi eserler bulundu. 
     Murat S'nin ifadesini, İnzibat Komutanlığı'nda alındı. Mehmet A, ifadesinde taş levhayı Mardin'de tanımadığı bir kişiden aldığını kaydetti. 
     Başka bir istihbarat üzerine, polisin AŞTİ'de yaptığı ikinci operasyonda ise Bingöl'den Ankara'ya gelen öğretmen Nurettin T. gözaltına alındı. Nurettin T'ye ait çantada, metal insan heykeli, mermer fil figürü, taştan yapılmış kuş ve insan figürü ile ejderha başlıklı kepçe bulundu. 
     Nurettin T. ifadesinde, eserleri Bingöl'de bir öğrencisinden aldığını, müzeye teslim edilmek üzere Ankara'ya getirdiğini söyledi. 
     Operasyonlarda ele geçirilen tarihi eserlerin incelenmek üzere Anadolu Medeniyetler Müzesi'ne gönderildiği öğrenildi. 
     Gözaltına alınan 3 kişinin, 2863 sayılı Tabiat Varlıkları Kanunu'na aykırı davranmak suçundan adliyeye sevk edildikleri belirtildi. 
     
</TEXT>
</DOC>
