<DOC>
<DOCNO> 282859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/spor/yozer.html </URL>
<DATE> 2004/10/24/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
G.Saray'daki fazlalıklar 
</HEADLINE>
<TEXT>



Galatasaray belki de sezonun en önemli üç puanını alırken, akıl dolu futbolu ile de göz kamaştırdı. Baliç'in tek golü ile Trabzon'u geçen Galatasaray aslında koca bir uçurumu atladı. Elbette ilk dakikalarda meydana gelen penaltı pozisyonu çok tartışılacak. Serdar Tatlı, "tatlı" başlayıp "tatlı" bitirmek istediği için, bizce de tartışmalı pozisyonu, pas geçti. Emrah'ın pozisyonu ise el değil göğüstü. 
Erdinç ile Necati, Tolga ile Hakan Şükür eşleşmesi ilk yarıda genelde üstün olan Galatasaray'ın net gol pozisyonu bulamamasına neden oldu. Tolga'nın hava toplarındaki üstünlüğü, Erdinç'in yakından öte temas markajı Hakan ile Necati'yi etkisiz kıldı. İkili forvet böylesine bir kelepçeye tutulunca Galatasaray iyi futbolunun verimini alamadı. Orta alan adamlarının ceza alanı içine sürpriz koşular yapmaması da hücumdaki üretkenliği engelledi. 
Ancak ikinci yarıda Hagi bu sıkıntının farkına vardı ve önlemini aldı. Orta alan ve kanat oyuncuları içeriye daha çok girmeye başladı. Hakan ve Necati'nin kilitlendiği anlarda bu oyuncular iyi bir "post" görevi yapıp, orta alanı pozisyona sokmaya başladılar. İşte böyle anlardan birinde Hakan'ın pasıyla buluşan Baliç çok şık bir gol attı. 

Risk tuttu 
Doğrusu Hagi'nin, Baliç'i oynatacağını pek sanmıyordum. Çünkü Baliç'in savunma yanının olmayışı sıkıntı yaratabilirdi. Ancak Hagi, bu oyuncunun hücumdaki yeteneklerine daha fazla değer verdi ve riske girdi. Bu riski de tuttu. 
Galatasaray, Trabzonspor silahlarını çok iyi susturdu. Fatih - Gökdeniz ikilisinin kombine ataklarını engellemek için orta alan ile savunmayı birbirine çok yakın oynattı. Bu dar alanlarda, iki oyuncu da bırakın pas yapmayı nefes almakta bile zorlandı. Başka hiçbir yedek silahı olmayan Trabzonspor sıkıntı üstüne sıkıntı yaşadı. Gol noktalarında ender gözüktü. Ancak yediği golden sonra Galatasaray kendi alanına çekilince fırsatlar yakalayabildi. Tomas ve Song'un aynı yumurta ikizi gibi aynı futbol dilini konuşması ve anlaşması Galatasaray için nimetti. Ama Mondragon'un son dakikalardaki muhteşem kurtarışı maçın en önemli anıydı. 
Galatasaray'ın yaş ortalamasına baktığınız zaman rakibinin çok üstünde olduğu gözleniyordu. Ancak futbol gösterdi ki gençlik ve enerjinin yanı sıra bilek, tecrübe, kurnazlık ve inanç işi. 


</TEXT>
</DOC>
