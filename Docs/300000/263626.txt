<DOC>
<DOCNO> 263626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo35.html </URL>
<DATE> 2004/08/15/ </DATE>
<TIME> 22.56 </TIME>
<AUTHOR>  </AUTHOR>
<HEADLINE>
Atina-2004... Halil Mutlu ''İlk kez podyumda korkuyu yaşadım'' 
</HEADLINE>
<TEXT>

     28. Yaz Olimpiyat Oyunları'nda 3. kez üstüste Olimpiyat Şampiyonu olan milli halterci Halil Mutlu, ''İlk kez podyumda korkuyu yaşadım, 56 kiloda son kez yarışıyorum'' dedi. 
     Normal koşullarda 62 kiloda mücadele ettiğini, ancak Atina'da 56 kiloda podyuma çıktığını belirten Halil Mutlu, ''Benim kilom 62. Artık bu konuda ciddi düşünüyorum. 2008 Pekin'de Sedat'ı yalnız bırakacağım. Silkmede çok zorlandım ama koparmada rahattım'' diye konuştu. 
     
     YABANCI MEDYADAN SORU YAĞMURU 

     Müsabaka sonrasında düzenlenen basın toplantısında yabancı gazetecilerin sorularını yanıtlayan Mutlu, 56 kiloda yabancılık çektiğini belirterek, ''En kötü zamanımda birinci oldum. 2008'de 35 yaşında olacağım. Bugün zorlandım, ama 62 kiloda 2 tane Çinli var. Ben olduğum yerdeyim, isterse gelsinler ben onlarla da yarışırım'' dedi. 
     Çinli gazetecilerin, ''Artık yaşlandın. Geriden gelenler seni korkutuyor mu '' biçimindeki soruyu Mutlu, şöyle yanıtladı 
     ''Ben hala 12 yaşındaki bir çocukla 24 saat play-station oynuyorum. Ben gençlerden her zaman daha çok çalışıyorum. Şu an yaşımı bilmiyorum. Ancak 62 kiloda kendi yaşımı bulacağım. Şu anda yaşımın arayışı içindeyim.'' Mutlu, yabancı basın mensuplarının, ''4. olimpiyat madalyasını da alacak mısınız '' biçimindeki sorusunu da, ''Ben bu işi severek yapıyorum. Ağırlıkları yüreğimle kaldırıyorum. Şu anda 2 Yunan ve 2 Türk ''Üçler Kulübü''ndeyiz. Ama ben Pekin'de 4. madalyayı alarak onları yalnız bırakabilirim'' diyerek yanıtladı. 
     
     SEDAT ARTUÇ 

     Uluslararası medya mensuplarının, ''2 Türk ilk kez podyumda. Ne düşünüyorsunuz '' sorusuna Artuç, şöyle yanıt verdi 
     ''Bu benim ilk olimpiyatım ve ilk madalyam. Halil ile Türkiye'de çok yarıştım. 56 kiloda Avrupa Şampiyonu'yum. Halil artık bayrağı bana devretti. Çinli rakibim beni unutmasın, Pekin'de altın madalyayı ben alacağım.'' Halil, Sedat ile aynı sıklette yarıştığını belirterek, ''Bugüne kadar hep 2 Çinli arasında kalıyordum, ancak bu sefer 1 Çinli, 2 Türk arasında kaldı'' diye konuştu. 
     
</TEXT>
</DOC>
