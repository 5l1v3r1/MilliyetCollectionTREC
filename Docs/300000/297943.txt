<DOC>
<DOCNO> 297943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo12.html </URL>
<DATE> 2004/12/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Beşiktaş, Parma'yı yenerse UEFA'da bir üst tura çıkacak... 
</HEADLINE>
<TEXT>

     UEFA Kupası 2. tur B Grubu'nda yarın İtalya'nın AC Parma takımıyla deplasmanda kader maçına çıkacak olan Beşiktaş, kazanması durumunda gruptaki diğer maçın sonucunu beklemeden bir üst tura çıkacak. 
     İlk 3 sırayı alan takımın bir üst tura çıkacağı B Grubu'nda yaptığı 3 maçta 4 puanı bulunan siyah-beyazlılar, AC Parma'yı yenmeleri durumunda 7 puana ulaşıp, Standard Liege-Athletic Club Bilbao maçının sonucuna göre grubu ya birinci, ya da ikinci sırada tamamlayacak. 
     Bu arada grupta 6 puanı bulunan Athletic Club Bilbao'nun, Standard Liege deplasmanında beraberlik veya galibiyet alması durumunda, siyah-beyazlılara bir üst tur için, AC Parma karşısında elde edeceği beraberlik bile yetecek ve grup üçüncüsü olarak tur atlayacak. 
     Siyah-beyazlılar, AC Parma'ya yenilmeleri durumunda ise UEFA Kupası'na veda etmek zorunda kalacak. 
     
     OLASILIKLAR 
     B Grubu'ndaki AC Parma-Beşiktaş ve Standard Liege-Athletic Club Bilbao maçlarında alınacak sonuçlara göre, siyah-beyazlıların bir üst tura çıkma olasılıkları şöyle 
     -Beşiktaş galip, Standard Liege galip İlk 2 sıra averaja göre Beşiktaş ve Standard Liege, 3. Steaua Bükreş. 
     -Beşiktaş galip, Standard Liege berabere 1. Beşiktaş, 2. Athletic Club Bilbao, 3. Steaua Bükreş. 
     -Beşiktaş galip, Standard Liege yenik 1. Athletic Club Bilbao, 2. Beşiktaş, 3. Steaua Bükreş. 
     -Beşiktaş berabere, Standard Liege galip Beşiktaş elenir. 
     -Beşiktaş berabere, Standard Liege berabere 1. Athletic Club Bilbao, 2. Steaua Bükreş, 3. Beşiktaş. 
     -Beşiktaş berabere, Standard Liege yenik 1. Athletic Bilbao, 2. Steaua Bükreş, 3. Beşiktaş. 
     -Beşiktaş yenik Beşiktaş elenir. 
     
     STATÜ 
     UEFA Kupası'nda gruplarında ilk 3 sırayı alacak takım, bir üst tura çıkacak. 
     Gruplarında ilk sırayı alan ekipler, grup üçüncüleriyle eşleşirken, 2. sıradaki takımlar ise Avrupa Şampiyonlar Ligi'nde gruplarında 3. olan 8 takımla eşleşecek. 
     
</TEXT>
</DOC>
