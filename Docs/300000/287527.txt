<DOC>
<DOCNO> 287527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur17.html </URL>
<DATE> 2004/11/09/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Halı saha maçı kanlı bitti 
</HEADLINE>
<TEXT>

     
     Hasan BOZBEY ORHANGAZİ Bursa , DHA 
     

BURSA'nın Orhangazi İlçesi'nde bir halı sahada karşılaşan iki grup, aralarındaki eski bir husumet nedeniyle birbirine girdi. Bıçak ve silah kullanılan kavgada 2 kişi çeşitli yerlerinden yaralanırken gözaltına alınan 6 zanlıdan 2'si Adam yaralamak' suçundan tutuklandı. 
     İlçe merkezindeki halı sahada futbol maçı yapan 20 yaşındaki Hüseyin Bektaş, 26 yaşındaki Birhan Çelik ve arkadaşları, aralarında eski husumet bulunan Özkan Uluçay ve Cavit Uluçay ile arkadaşlarının gelmesiyle maçı yarıda bıraktı. İki grup arasında, henüz bilinmeyen nedenle sözlü tartışma çıktı. Tartışmanın kavgaya dönüşmesi üzerine, iki grup halı sahada birbirine girdi. Kavgaya Cavit Uluçay'ın ağabeyi 32 yaşındaki Saim Uluçay da katıldı. Kavgada, Mustafa A. boğazından bıçakla yaralanırken, Birhan Çelik'in tabancayla ateş ettiği Saim Uluçay da omuzundan yaralandı. 
     Yaralılar, Orhangazi Devlet Hastanesi'ne kaldırılırken, durumu ciddi olan Saim Uluçay Bursa Devlet Hastanesi'ne sevk edildi. Olaydan sonra gözaltına alınan Birhan Çelik, Özkan Uluçay, Hüseyin Bektaş, Cavit Uluçay, İrşat B. ve Yener K. adliyeye çıkartıldı. Birhan Çelik ve Özkan Uluçay Adam yaralamak' suçundan tutuklanırken, diğer 4 kişi tutuksuz yargılanmak üzere serbest bırakıldı. 
     
</TEXT>
</DOC>
