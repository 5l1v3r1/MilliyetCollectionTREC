<DOC>
<DOCNO> 280160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonyas07.html </URL>
<DATE> 2004/10/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Müslüman İngiliz geline Türk usulü düğün... 
</HEADLINE>
<TEXT>

     
     Reşit ÇELEBİOĞLU KİLİS, DHA 
     

İNGİLİZ 19 yaşındaki Kimberleg Davies, tatilde tanıştığı 23 yaşındaki Tevfik Boztepe uğruna islamiyeti seçerek Türk usulü düğünle evlendi. 
     İngiltere'de özel bir şirkette çalışan Kimberleg Davies, ailesiyle birlikte oturdukları Londra'dan Marmaris'e tatile geldiğinde barmenlik yapan Tevfik Boztepe'yle tanıştı. Kısa sürede birbirlerine aşık olan çift, tatil sonunda görüşmeye devam etti. Aşklarını evlilikle noktalamak isteyen çift, ailelerinin de onayını alınca hazırlıklarına başladı. Londra'dan Boztepe'nin memleketi Kilis'e gelen Kimberleg Davies, önce dinini değiştirerek Müslüman oldu. Daha sonra da düğün salonunda Türk gelenek ve göreneklerine göre düzenlenen törenle çift dünyaevine girdi. 
     Birbirlerine ilk görüşte aşık olduklarını belirten İngiliz gelin ile Türk damat, ''Balayımızı Kilis'te geçirdikten sonra Londra'ya yerleşeceğiz. Çok mutluyuz'' dedi. 
     
</TEXT>
</DOC>
