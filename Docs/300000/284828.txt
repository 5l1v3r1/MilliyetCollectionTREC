<DOC>
<DOCNO> 284828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun21.html </URL>
<DATE> 2004/10/31/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Irak'ta direnişçilerden yeni saldırı tehdidi 
</HEADLINE>
<TEXT>

     Irak'ın Bakuba kentinde direnişçiler, hükümet binalarının 3 Kasım'a kadar kapalı kalmasını ve halkın evlerinden çıkmaması tehdidini içeren bildiriler dağıttı. 
     Bakuba'da dünden beri dağıtılan Irak Direnişi Genel Komutanlığı imzalı bildirilerde, bu uyarıya uymayan tüm kamu kurumlarının vurulacağı, buralarda çalışanların işgal güçleri ajanı olarak görüleceği belirtildi. 
     Irak polisiyle ulusal muhafızların da uyarıldığı bildirilerde, vatandaşlardan evlerinden çıkmamaları istendi. Bildirilerde, sağlık kuruluşlarının bu tehdidin dışında olduğu kaydedildi. 
     Bu arada, Bakuba polisinin de Irak polislerine karşı saldırılarda bulunduğu sanılan 2 ayrı terör hücresini çökerttiği bildirildi. Diyala eyalet polis şefi General Velid El Ezzavi, dün düzenlenen operasyonlarda kaç kişinin gözaltına alındığı konusunda bilgi vermedi, ancak bazı silahların ele geçirildiğini söyledi. 
     
</TEXT>
</DOC>
