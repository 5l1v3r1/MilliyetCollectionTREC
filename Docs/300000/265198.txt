<DOC>
<DOCNO> 265198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/spor/spo05.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan fazla sıkmadı 
</HEADLINE>
<TEXT>


5 bin metredeki altın umudumuz Elvan Abeylegesse seçmelerde kendini zorlamadı ve Etiyopyalı Defar'ın ardından ikinci gelerek adını finale yazdırdı 

FUAT ERCAN, MURAT AĞCA, VEDAT DANACI 


Kontrollü yarıştı 
ATİNA olimpiyatında altın madalya beklediğimiz Elvan Abeylegesse dün yapılan 5000 bin metre seçmelerinde ikinci sırayı alarak finale kaldı, Dünya rekortmeni olduğu bu mesafede seçmenin ikinci serisinde koşan Elvan, ön gruptan kopmadan kontrollü bir yarış çıkardı ve 3000 metreden sonra öne geçti. Son tura kadar önde koşan atletimiz finişe 200 metre kala Etiyopyalı Meseret Defar'a geçilmesine rağmen 14.54.80'lik derecesiyle rahatça finale yükseldi. 

Final pazartesi 
ATLETİZMDE piste çıkan diğer atletlerimiz ise başarılı olamadı. 5000 metrede ilk seride koşan Tezeta Dasalgne genel klasmanda 19., Ebru Kavaklıoğlu da 30. olarak elendiler. Bayanlar 800 metrede Binnaz Uslu 2.03.46 ile serisinde 6., genel klasmanda da 22. olarak turu geçemedi. Heptatlonda Anzela Atrochenko dört yarış sonunda 3304 puanla günü 30. sırada tamamladı. Elvan'ın koşacağı 5000 metrede final 23 Ağustos pazartesi günü saat TSİ 22.00'da yapılacak. 

Komşu'da yeni şok 

Sampanis'te doping 
ATİNA Olimpiyatı'na iki ünlü atleti Kenteris ve Thanou'ya yöneltilen doping iddialarının şokuyla başlayan Yunanistan'ın başı bu kez halterde dopingli çıkan Leonidas Sampanis ile derde girdi. 62 kiloda bronz madalya kazanan Sampanis'in ilk numunesi pozitif çıktı. Daha önce de iki olimpiyat ikinciliği bulunan ve subay olan Yunan haltercinin, ikinci örneğin de pozitif çıkması halinde ordudan atılacağı ve iki yıl men cezası alacağı öğrenildi. 

Skandal büyüyebilir 
KOMŞU'DA doping olaylarının peş peşe patlaması üzerine harekete geçen savcılık, oyunlardan çekildiğini açıklayan 200 metre olimpiyat şampiyonu atlet Kenteris'in antrenörü Chekos'un deposuna düzenlediği baskında 640 kutu ilaç ele geçirdi. Chekos'un, halter milli takım antrenörü Yakovu ile kısa süre öncesine kadar devam eden iş ortaklığı nedeniyle soruşturmanın derinleşeceği, Yunanistan'da çok büyük bir doping skandalının yaşanabileceği iddia edildi. 

Doping bitmiyor 

OLİMPİYATA henüz başlamadan damgasını vuran ve oyunlara gölge düşüren doping olaylarının ardı arkası kesilmiyor. Uluslararası Olimpiyat Komitesi IOC dün de Hintli halterci Chanu ile Özbek gülleci Shchukina'yı doping yaptıkları gerekçesiyle oyunlardan attı. Toplamda sekize ulaşan dopingli sporcular arasında altı sporcuyla halter başı çekiyor. 

Eşref Apak tarihe geçti 

Kafese çarptırdı 
OLİMPİYATTA madalya umudu taşıyan atletlerimiz arasında yer alan Eşref Apak, çekiç atma seçmelerinde 76.74'lük derecesiyle kendi grubunda 4. ve genel klasmanda 10. olarak finale kalmayı başardı. Apak, ilk atışında yaptığı derece sonrası ikinci hakkında daha iyi bir atış gerçekleştirmesine rağmen, çekiç yay dışına düştüğü için faul yaptı. Temsilcimiz, son denemesinde en büyük problemi teknik eksikliğe takıldı, çekici kafese çarptırdı. 



BİZİMKİLER NE YAPTI 

YELKEN Erkekler mistralde Ertuğrul İçingir 6. yarış sonunda genel klasmanda 9. sırada bulunuyor. İçingir dünkü iki yarışta 4. ve 16. oldu. Mistralde sporcular beş yarış daha yapacak. 10 yarışın geride kaldığı Laser sınıfında ise Kemal Muslubaş, 42 sporcu arasında 26. sırada yer aldı. 
OKÇULUK Natalia Nasaridze, Zekiye Keskin Şatır ve Damla Günay'dan oluşan Milli Takım, dün ilk turda karşılaştığı ve geçen olimpiyatta yenildiği Ukrayna önünde yine başarılı olamadı ve 244 - 234'lük sonuçla elendi. Daha önceki bireysel yarışmalarda da varlık gösteremeyen okçular, böylece Atina 2004'ü hayal kırıklığıyla tamamladı. 
JUDO Artı 100 kiloda mücadele eden Selim Tataroğlu, bay geçtiği ilk turun ardından Gürcü Gujejiani'yi ipponla yendi. 3. turda İranlı Miran'a ippon ile yenilerek altın şansını kaybeden Tataroğlu, ilk repesaj maçında Avustralyalı Pepic'i wazari ile geçti. Ancak Estonyalı Petrtelson'a son saniyelerde wazariyle yenilen temsilcimiz, bronz maçına çıkma şansını kaybetti. 

ATİNA'DA DÜN 
ATLETİZM 
10 bin metrede Etiyopyalı Tenenisa Bekele 27.05.11'lik derecesiyle olimpiyat rekoru kırarak şampiyon oldu. Bu yarışta Etiyopyalı Dünya rekortmeni Haile Gebrselassie beşinci olarak üst üste üçüncü kez olimpiyat altınını alma şansını iyi kullanamadı. 20 kilometre yürüyüşte ise İtalyan İvano Brugnetti 1.19.40'lık derecesiyle altın madalya kazandı. 

OKÇULUK 
Bayanlar takım yarışmalarında Kore, finalde Çin'i 241 - 240 yenerek altın madalyanın sahibi oldu. 

BİSİKLET 
Pist yarışmalarında bayanlar 500 metreyi Avustralyalı Anna Meares 33.952 saniyelik derecesiyle kazandı. Erkekler 1 kilometrede mutlu sona ulaşan İngiliz Chris Hoy, ülkesine Atina Olimpiyatı'ndaki ilk altın madalyayı kazandırdı. 

JUDO 
Erkekler artı 100 kiloda Japon Keiji Suzuki, bayanlar artı 78 kiloda da yine Japon Maki Tsukada altın madalya kazandılar. 

ATICILIK 
Bayanlar 50 metre tüfekte 3 pozisyon altın madalya 688.4 puanla olimpiyat rekoru kıran Rus Lioubov Galkina'nın oldu. Erkekler 50 metre tüfekte de ABD'li Mathew Emmons 703.3 puanla zirveye çıktı. 

YÜZME 
Erkekler 100 metre kelebekte ABD'li Michael Phelps, 31.25'lik dereceyle oyunlardaki beşinci altın madalyasını boynuna taktı. 50 metre serbestte ABD'li Gary Hall 21.93 ile şampiyon oldu. Bayanlar 200 metre sırtüstünde Zimbabweli Kirsty Coventry 2.09.19 ile ülkesine ilk altını kazandırdı. 800 metre serbesti ise Japon Ai Shibata 8.24.54'lük dereceyle kazandı. 

HALTER 
Bayanlar 75 kiloda Taylandlı Pawina Thongsuk toplamda 272.5 kiloluk derecesi ve yarışma tartısı avantajıyla altın madalyanın sahibi oldu. 

MADALYA DURUMU ÜLKELER A G B TOP. 1. ABD 17 12 11 40 2. Çin 15 11 10 36 3. Japonya 12 4 3 19 4. Avustralya 8 5 8 21 5. Rusya 5 11 12 28 6. İtalya 5 6 3 14 7. Almanya 5 5 9 19 8. Fransa 5 5 6 16 9. Ukrayna 5 1 2 8 10. Kore 4 8 3 15 11. TÜRKİYE 3 - 1 4 12. Hollanda 2 5 5 12 13. Macaristan 2 3 1 6 14. Slovakya 2 2 1 5 15. Romanya 2 - 2 4 16. Tayland 2 - 2 4 17. Yunanistan 2 - 1 3 18. İngiltere 1 4 4 9 19. Polonya 1 2 1 4 20. Belarus 1 1 3 5 

GÜNÜN PROGRAMI 
ATLETİZM 
10.00 Heptatlon Anzhela Atroshchenko 
09.00 Disk atma Ercüment Olgundeniz 

HALTER 
20.00 85 kg İzzet İnce 

BOKS 2.Tur 
20.15 48 kg Atagün Yalçınkaya - Jeyhan Abiyev Azerbaycan 

YELKEN 
09.00 Finn Enver Adakan 
Mistral Ertuğrul İçingir 
Laser Kemal Muslubaş 


</TEXT>
</DOC>
