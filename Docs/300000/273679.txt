<DOC>
<DOCNO> 273679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonspo14.html </URL>
<DATE> 2004/09/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fenerbahçe tam kadro çalıştı... 
</HEADLINE>
<TEXT>

     Lig lideri Fenerbahçe, 24 Eylül Cuma günü deplasmanda Gençlerbirliği ile oynayacağı maçın hazırlıklarını yaptığı idmanla sürdürdü. 
     Samandıra Tesisleri'nde, antrenör Roland Koch yönetiminde gerçekleştirilen ve yaklaşık 2 saat süren idmanda sarı-lacivertli futbolcular kanat organizasyonlarının ardından, çift kale maç yaptı. 
     İdman maçında beyaz takım, lacivert takımla 1-1 berabere kaldı. Beyaz takımın golünü Van Hooijdonk atarken, lacivert takımın golü Nobre'den geldi. 
     Sarı-lacivertli takımın tam kadro halinde katıldığı idmanda, Avrupa Şampiyonlar Ligi'ndeki rakiplerinden Manchester United'ın dün gece Liverpool ile oynadığı maçı izlemek için İngiltere'de bulunan teknik direktör Christoph Daum çalışmaya katılmadı. Alman teknik adamın, İngiltere'den Fransa'ya geçerek, diğer rakipleri Olympique Lyon'un lig maçını da izleyeceği öğrenildi. 
     Fenerbahçe, hazırlıklarını yarın yapacağı idmanla sürdürecek. 
     
</TEXT>
</DOC>
