<DOC>
<DOCNO> 272776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/dunya/adun.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişkin terörist 
</HEADLINE>
<TEXT>


500 sivilin ölümünden sorumlu Çeçen lider Basayev, "Okul baskını 8 bin euro'ya mal oldu. Paramız olsa Moskova'ya giderdik, Bin Ladin para yollarsa alırız' dedi 

Cenk Başlamış 


Rusya'da son bir ayda meydana gelen ve 500'e yakın kişinin yaşamına mal olan terör eylemlerini radikal Çeçen lider Şamil Basayev üstlendi. 
Moskova'nın "1 numaralı terörist" ilan ettiği Basayev'in yazdığı mektup, internette Çeçenlerin görüşünü yansıtan Kavkaz sitesinde "Riyadus Salihiyn Şehitler Tugayı Emiri Abdullah Şamil" imzasıyla yayımlandı. Basayev, 24 Ağustos'ta 90 yolcu taşıyan iki uçağın düşürülmesi, 31 Ağustos'ta Moskova'da 10 kişinin öldüğü intihar saldırısı düzenlenmesi ve 1 Eylül'de Beslan'da 400'e yakın kişinin ölümüyle sonuçlanan okul baskını eylemlerini adamlarının gerçekleştirdiğini açıkladı. 
Çeçen lider, uçakların düşürülmesinin kendisine 4 bin dolar, metrodaki patlamanın 7 bin dolar, okul baskınının 8 bin euro'ya mal olduğunu, kullanılan patlayıcıların ve silahların "savaşta ele geçirildiğini" belirterek, "Paramız yetseydi Moskova'ya gelirdik" dedi. 
Basayev, Usame bin Ladin'i tanımadığını, ancak maddi yardım göndermesi halinde reddetmeyeceğini açıkladı. 
Beslan'daki baskına, Moskova'daki tiyatro eylemini çağrıştırır şekilde "Nord - Vest" adı veren Basayev, "Albay Orsthoyev" komutasındaki eyleme 33 kişinin katıldığını, bunlardan 14'ünün Çeçen, dokuzunun İnguş, üçünün Rus, ikisinin Arap, ikisinin Osetyalı olduğunu, ayrıca birer Tatar, Kabartay ve Guran'ın yer aldığını söyledi. 
Çeçen lider, çocukların ölümünden operasyon emri veren Rusya Devlet Başkanı Vladimir Putin'in sorumlu olduğunu iddia ederken, okulun bahçesindeki cesetlerin alınmasına izin veren adamlarının da çok önemli bir hata yaptığını, böylece çatışmaların başladığını bildirdi. Kendisinin de hataları olduğunu kabul eden Basayev, eylem sırasında Putin'e iletilen mektubunun içeriğini açıkladı. 
Kendisinden "Allah'ın kölesi" diye söz eden ve Putin'e "sen" diye hitap eden Basayev, Çeçenistan'dan askerlerin çekilmesi karşılığında Rusya'ya saldırmama sözü verdi. 

'Teröristlerden biri galiba Türk'tü' 

Beslan'daki okul baskını eylemini soruşturan yetkililer, teröristlerden birinin Türk olabileceğini düşünüyor. Bir yetkili, Vremya Novostey gazetesine yaptığı açıklamada, "Okulda bir Arap'la bir yabancı daha vardı. Arkadaşlarının "Muhammed" diye çağırdığı terörist galiba Türk'tü" dedi. 


</TEXT>
</DOC>
