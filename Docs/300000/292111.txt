<DOC>
<DOCNO> 292111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur06.html </URL>
<DATE> 2004/11/25/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Bankaya giren hırsızlar eli boş çıktı 
</HEADLINE>
<TEXT>

     Ali GÜLERYÜZ DHA 

ADANA'da önceki gece bir banka şubesine giren hırsızlar açtıkları kasada para olmadığı ve diğer kasaları açmaya fırsat bulamadıkları için elleri boş döndü. 
     Atatürk Caddesi'ndeki banka şubesine, önceki gece saat 03.00 sıralarında yanlarında getirdikleri merdiveni dayayarak asma kattaki pencereden giren hırsızlar bekçi bulunmamasından yararlanarak içerde yaklaşık bir saat kaldı. Alarm çalması üzerine bankanın İstanbul'daki genel merkezinde bulunan nöbetçiler, Adana'daki şubede gündüz görev yapan güvenlik görevlisi Mustafa Torun'a haber verdi. 
     Polislerle birlikte bankaya gelen Torun, çekmecelerin karıştırıldığını fark etti. Yapılan araştırmada hırsızların açtığı kasanın boş çıkması üzerine bir şey alamadıkları, diğer kasaları açmaya fırsat bulamadıkları saptandı. 
     Çalıntı olduğu sanılan plakasız, kırmızı renkli motosikleti ve asma kata çıkmakta kullandıkları merdiveni olay yerinde bırakıp kaçan hırsızların yakalanması için araştırma başlatıldı. Polis, bankanın güvenlik kamerasındaki görüntüleri de izleyip hırsızları belirlemeye çalışacak. 
     
     BANKALARIN ZAAFLARINI BİLİYORLAR 

     Soygun teşebbüsünün yapıldığı bina içinde güvenlik kamerasının olmadığı ortaya çıktı. Banka ve çevresinde çok iyi araştırma yapıldığını belirleyen polis, gece görevlisi güvenlik elemanın da bulunmadığını belirledi. Hırsızların emanet kasadaki az miktarda parayı almaması da dikkat çekti. 
     
     BİR HAFTADA 2 BANKA 

     Geçen hafta perşembe gecesi de, önceki gece girilen Garanti Bankası'nın yaklaşık 150 metre ilerisindeki Vakıf Bank'a kimliği belirsiz kişiler aynı yöntemle girmişti. Bankadaki masaların çekmecelerini karıştıran hırsızlar, bir cep telefonu ile az miktardaki parayı alarak kaçmıştı. 
     Her iki bankada da güvenlik kamerasının bulunmaması ve yöntemlerin benzer olması nedeniyle polis, her iki olayın da aynı kişilerce yapıldığı ihtimali üzerinde duruyor. 
     Olaylarla ilgili soruşturma sürdürülüyor. 
     
</TEXT>
</DOC>
