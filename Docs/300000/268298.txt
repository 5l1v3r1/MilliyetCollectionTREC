<DOC>
<DOCNO> 268298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/guncel/axgun01.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakıya balığa hayrandı 
</HEADLINE>
<TEXT>


Rusya lideri Putin'i 1993'teki Antalya ziyareti sırasında teknesiyle gezdiren Kaptan Hasan Büyükkurt, 'Çok önemli misafir diye getirdiler. 5 gün geçirdik, uzun sohbetler ettik' dedi 

Salih UÇAR - Ahmet AY - İbrahim LALELİ - Gökhan ÇALBAY - Göksel YAPAR - Antalya DHA 

Rusya Devlet Başkanı Vladimir Putin'in, "SSCB döneminde düşman olarak gördükleri NATO üyesi Türkiye'ye bakışını değiştirdiğini" açıkladığı Antalya gezisinin kaptanını, Doğan Haber Ajansı buldu. 
Putin'i Haziran 1993'te teknesiyle Antalya koylarında gezdiren Hasan Büyükkurt, şimdi 52 yaşında. Mimarlık eğitimi de alan evli ve iki çocuk babası Büyükkurt, küçüklüğünden beri denizle iç içe yaşadığını, Putin'i aşçılık yapan Murat Avcı ile gezdirdiklerini, gizemli konuğu ile bir acente vasıtasıyla tanıştığını söylüyor. 

'Önemli misafir' dediler 
Putin'in o dönemdeki görevinin kendilerine söylenmediğini belirten Büyükkurt, şunları anlatıyor 
"Bize sadece 'Çok önemli bir misafir' olduğunu söylediler. Putin'i, diş hekimi arkadaşını ve bir korumasını Kemer Limanı'ndan aldık. 5 gün boyunca denizlerde dolaştık. 17 metre uzunluğunda 'Denizhan' adlı teknede 5 gün geçirdik. Phaselis, Ceneviz gibi tüm Antalya kıyı şeridindeki koylara girip çıktık." 

Uzun sohbetlere dalardık 
Putin'in özellikle deniz ürünlerine hayran kaldığını belirten Büyükkurt, "Gündüzleri denize girip, Akdeniz'in mavi sularında seyahat ederdik. Akşamları da teknenin güvertesinde hazırladığımız yemekleri birlikte yer ve uzun sohbetlere dalardık. Özellikle balığı çok severdi. Diğer Türk yemeklerini de büyük bir zevkle yerdi. Balıkla birlikte rakıya da hayrandı" diyor. 

Benim de Rusya fikrim değişti 
Konuklarıyla Türkiye ve Rusya ilişkilerini de konuştuklarını belirten Büyükkurt, Putin'den etkilendiğini vurguluyor "Türkiye hakkındaki olumsuz fikirlerinin bu tekne gezisi ile değiştiğini söylemesi beni çok mutlu etti. Putin ile tanıştıktan sonra benim de Rusya hakkındaki görüşlerim değişti. Ben gençlik yıllarımda Adalet Partisi Gençlik Kolları'nda görev aldım. Rusya düşmanı olarak yetiştirilmiştik. Putin ile konuşmamız benim de görüşlerimi değiştirdi." 

Telefonunu verdi, davet etti 
Putin'in güçlü bir insan olduğunu belirtirken, "Tokalaşırken elimizi sıktığında, adeta güç gösterisi yapardı. Judocu olduğunu da oradan biliyorum" diyen Büyükkurt, şöyle devam ediyor 
"Geziden sonra bana iki telefon numarası verdi. 'Mutlaka bu telefonları ara, Rusya'ya gel, seninle konuşmak istiyorum' dedi. Fakat bir türlü arama fırsatım olmadı. Devlet Başkanı olduktan sonra televizyonlarda görünce hemen tanıdım. Verdiği numaraları aradım, ancak ulaşamadım. Ancak kardeşim Sami, bana verilen numaralardan Putin'i aramış, kendisi ile değil eşiyle görüşmüş. Son haberlerden çok mutlu oldum. Bizden bahsetmiş. Görüşmek isterim. Putin'i gezdirdiğim tekneyi 1996'da satmıştım, Şimdi daha büyük bir teknem var. Kendisini Antalya'ya bekliyorum ve yeni teknemde ağırlamak istiyorum." 


</TEXT>
</DOC>
