<DOC>
<DOCNO> 286582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/yasam/axyas02.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gogh 'listelenmiş' 
</HEADLINE>
<TEXT>


Yönetmen Van Gogh'un katilinin, üyesi olduğu İslam Şehitleri Tugayı'nca 'kara listeye' alınan kişilerin listesini bıçakla kurbanına sapladığı açıklandı 

DIŞ HABERLER SERVİSİ 

Hollanda'da hafta başında öldürülen yönetmen Theo van Gogh'un katil zanlısı Fas uyruklu Muhammed B.'nin, tabancayla 3 el ateş ettikten sonra, kurbanına bıçakla sapladığı mektuptan, 'ürkütücü' bir ayrıntı çıktı. 
Mektupta, B.'nin üyesi olduğu İslam Şehitleri Tugayı adlı aşırı dinci örgütün Hollanda kolu tarafından kara listeye alınan bazı Hollandalı siyaset adamlarının isimlerinin bulunduğu öne sürüldü. Hollanda'da yayımlanan De Telegraaf gazetesi, mektupta, İslam düşmanı olarak gösterilen kişiler arasında Devlet Bakanı Rita Verdonk, milletvekilleri Ayaan Hirsi Ali ve Gert Wilders, Amsterdam Belediye Başkanı Job Cohen ile Amsterdam Belediye Encümeni Ahmet Abutalip'in de isimlerinin yer aldığını kaydetti. 

5 suçtan yargılanacak 
Hollanda Adalet Bakanlığı, daha önce yaptığı açıklamada, Van Gogh'un çektiği belgeselin senaryosunu yazan Ayaan Hirsi Ali'ye yönelik ölüm tehdidinin mektupta yer aldığını duyurmuştu. 
Amsterdam Savcılığı Muhammed B.'nin aralarında yasadışı bir terör örgütüne üye olmanın da yer aldığı 5 ayrı suçtan yargılanacağı bildirildi. 
Savcılık, 26 yaşındaki zanlı Muhammed B.'nin polis ve sokaktan geçen kişileri öldürmeye teşebbüs, yasadışı silah taşıma, bazı kişilere karşı terör eylemi hazırlığı içinde olma gibi suçlardan yargılanacağını duyurdu. 
Hollanda'da 2002 yılında öldürülen aşırı sağcı milletvekili Pim Fortuyn'un halefi olduğunu öne süren Gert Wilders de, ülkede yaşayan Müslümanları hedef alan yeni bir sağcı parti kuracağını açıkladı. 


</TEXT>
</DOC>
