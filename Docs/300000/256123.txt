<DOC>
<DOCNO> 256123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/soneko09.html </URL>
<DATE> 2004/07/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Fon'daki bankalara kredi borcu olan bine aşkın firma var... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Tasarruf Mevduatı Sigorta Fonu'na TMSF devredilen bankalara kredi borcu bulunan bine aşkın firmanın toplam 1 milyar 350 milyon dolarlık endekslenmiş borç geri ödeme başvurusunda bulunduğunu bildirdi. 
     Başbakan Yardımcısı Şener, yeni Başbakanlık binasında düzenlediği basın toplantısında, ifade edilen miktarın endekslenmiş miktar olduğunu vurgulayarak, yüzde 50'sini ödeyenin borçlarının yarısının silineceğini bildirdi. Şener, borcunu 24 ay vadeli ödemek isteyenin de yüzde 20'sini peşin ödemek koşuluyla borçlarından yüzde 30 oranında indirim yapılacağını kaydetti. 
     Şener, vadeli işlemler ve opsiyon borsalarına ilişkin bilgi verirken, İzmir Vadeli İşlemler Borsası'nın Ekim ayında açılışının yapılabileceğini kaydetti. 
     
     STAR MEDYA GRUBUNUN SATIŞI 

     Star medya grubunun satışına ilişin bir soru üzerine ise Şener, ''TMSF'de yapılan açıklamada bir ay içinde belirli bir sonuca ulaşabilecekleri ifade edilmişti. Ancak, geldiğimiz nokta itibariyle bu açıklamada o safhaya gelmediğimiz anlaşılmaktadır'' dedi. 
     ''TMSF tahsilatta yavaş mı '' sorusuna da Şener, ''Konu hukuk süreciyle birlikte yürüyor. İşin içinde hukuk varsa idare her türlü işlemini buna göre yapmak zorunda. Yaptım bitti demekle işler bitmez. Hukuki çerçeve içinde gitme zorunluluğu var. Bununda zaman alıcı karakteri olduğu açıktır. Bazı ilerlemelerin zaman alacağı doğal olarak kabul edilmeli. Şu ana kadar TMSF'nin aktif bir tavır sergilediğini söyleyebilirim'' yanıtını verdi. 
     Telsim ve Star medya ile ilgili bir görüşme yapıp yapmadığı yönündeki bir soruya Şener, ''Benimle görüşüp de bunu telaffuz eden hiç kimse olmadı. TMFS'ye müracaat etmek isteyenler piyasayı öğrenmek isteyenler olabilir. Ama paranız varsa ilan edildikten sonra siz de alabilirsiniz'' yanıtını verdi. 
     
     TMSF'NİN ÇALIŞMALARI 

     Şener, TMSF'nin çalışmaları hakkında ise şu bilgileri verdi 
     ''Bir yandan hakim ortaklarla görüşmeler devam ediliyor. Protokole bağlanamayan alacakların protokole bağlaması için çaba harcanıyor. İkincisi sorunlu kredilerin ihaleye çıkarılması için çalışma içindeler. Üçüncüsü, fona devredilen bankalara borcu olan kurumları çağrı yapmışlardı. Bu çerçevede bin tane firma toplam 1 milyar 350 milyon dolarlık endekslenmiş borç geri ödeme başvurusunda bulundular. Bireysel borçlar için başvurularda ise 8 trilyon lira tahsilat yapıldı. Gayrimenkullar ile iştiraklerin satışıyla ilgili işlemeler yapılıyor. Bu çabaların hukuki zemini olduğunu da bilmemiz gerekiyor.'' 
     
     ''ZAMAN ZAMAN BİZİMLE GÖRÜŞMEK İSTEYENLER DE OLUYOR'' 

     Fondaki bankalara ilgili kuruluşların satışı sürecinde yapılan görüşmelere ilişkin bir soru üzerine, Şener, konunun bağımsız kurullar tarafından takip edildiğini, zaman zaman ilgili kurullardan bilgi aldıklarını ve bilgilendirildiklerini kaydetti. 
     Şener, ''Zaman zaman doğrudan bizimle ilgili olmamakla birlikte bizimle görüşmek isteyenler oluyor, biz de görüşüyoruz'' dedi. 
     Fondaki bankalarla ilgili kuruluşların satış için gelen talepler konusunda ise Başbakan Yardımcısı, şu görüşlere yer verdi ''Şu andaki talebi gerçek talep olarak değerlendirmemek gerekir. gerçek talep ne zaman ortaya çıkar Malın piyasaya sürülmüş isteklinin de bedeli ödemeye hazır olması lazım. Şu anda değişik vesilelerle söylenenler hiçbir zaman talebi anlatmak için yeterli değildir. Şu anda bir talep vardır diyemeyiz. Talep, TMSF'nin şirketleri satılığa çıkardığını ilanla duyurduğu zaman başlar.'' 
     
     İŞSİZLİK VE BÜYÜME 

     Bir gazetecinin büyümenin yanı sıra, işsizliğin de arttığını hatırlatarak, ''Bir çelişki yok mu '' diye sorması üzerine Şener, şöyle devam etti 
     ''Çelişki yok aslında, rakamları incelemek lazım birincisi işsizlik rakamları hane halkı iş gücü rakamlarına göre bulunuyor. Büyüme rakamları da hane halkı işgücü rakamlarına göre yapılıyor. Bu son anketler önceki anketler arasında küçük bir değişiklik olmuştu. Bu değişiklik hane halkı sayısıyla bağlantılı. Daha önceki anketlerde 8 bin hane ankete alınırken, şimdi 12 bin 300 hane ankete alınmıştır. Dolayısıyla işsizlilik, ilgili rakamlar toplam hanelerin binde biri üzerinde yapılan anketle ortaya çıkarılıyor. Bunu bilerek değerlendirmek gerekiyor.'' Burada önemli noktalar olduğunu belirten Şener, işsizliğin mevsimlerden etkilenen bir olay olduğunu, işsizlik rakamlarını karşılaştırırken ilgili dönemleri karşılaştırmak gerektiğini bildirdi. 
     Şener, ''İlgili dönemleri karşılaştırdığınızda işsiz sayısı geçen yılın ilk çeyreğinde 2 milyon 844 bin. Bu yılın ilk çeyreğinde ise 2 milyon 830 bin kişi olmuştur'' dedi. 
     Şener, cari işlemelerle ilgili olarak da rakamların beklenen doğrultuda olduğunu, yaz aylarında turizm gelirlerinde bir artışın gözlendiğini ve bu artışla cari açığın bir miktar kapatılacağının düşünülebileceğini söyledi. Dövizin yeterli olduğunu ve kurdaki düşüşün devam ettiğini ifade eden Şener, ''Demek ki bir sıkıntı yok'' diye konuştu. 
     Ekonomik programda sosyal boyuta ilişkin bir soru üzerine, sosyal boyutun bir ekonomik programın yürütülmesi açısından önemli olduğunu ifade eden Şener, gelecek hafta Çarşamba veya Perşembe günü tarım sektörünün sorunlarıyla ilgili özel bir toplantı yapacaklarını söyledi. 
     İlaç zammına ilişkin bir soruya karşılık Şener, Ekonomi Koordinasyon Kurulu'nda böyle bir konunun ele alınmadığını kaydetti. 
     Vadeli işlemler borsası ve vergi düzenlemelerine ilişkin bir soru üzerine Şener, ''Vergi uygulaması açısından hangi usule tabi olacağı önemlidir denildi. Öncelikle mükelleflerin yükümlülüklerini bilmesi gerekir. Maliye Bakanlığı'nın bunu bir tebliğle düzenlemesi gerekiyor. İkincisi eğer teşvik verilecekse, teşvike yönelik bir düzenlemeye ihtiyaç varsa hangi işlemlerde hangi vergi ayrıcalığı tanınacak bunları Maliye Bakanlığı ve sermaye Piyasası Kurulu yapacaktır'' dedi. 
     
     " BİLİM BİLİM İÇİNDİR ANLAYIŞI AŞILMALIDIR" 

     Devlet Bakanı ve Başbakan Yardımcısı Abdüllatif Şener, ''Bilim bilim içindir'' anlayışının aşılması gerektiğini belirterek, ''Bilim ekonominin tetiklenmesinde kullanılmalıdır'' dedi. 
     Şener, yeni Başbakanlık binasında düzenlediği basın toplantısında, dün toplanan Ekonomi Koordinasyon Kurulu'nda ele alınan konulara ilişkin bilgi verdi. 
     Şener, bilimin teoride kalması halinde, öğretim üyesi, kitap ve öğrenci arasında kalacağını, hayata, ekonomiye giremeyeceğini ifade ederken, üniversitelerde bölümler arasında en çok tıp fakültelerinin piyasayla iç içe olduğunu söyledi. 
     Tekno-parkların Türkiye ekonomisi için önemli olduğuna işaret eden Şener, üniversitelerdeki öğretim üyelerinin bilgi birikimlerini üniversite dışında çalışarak da değerlendirmelerinin olumlu bir adım olacağını ifade etti. Şener, ''Mühendislik alanındaki bir öğretim üyesi aynı zamanda dışarıda iş yapabilmelidir'' dedi. 
     Vadeli işlemler ve opsiyon borsaları hakkında da bilgi veren Şener, bu konuda vergi ve teşviklerle ilgi bir çalışmanın Maliye Bakanlığı ve Sermaye Piyasası Kurulu arasında Eylül ayına kadar yapılacağını bildirdi. Şener, İzmir Vadeli İşlemler Borsası'nın tahminen Ekim ayında açılacağını söyledi. 
     Bu tür piyasalarda 2003 yılında dünyadaki işlem hacminin 873 trilyon dolar olduğunu hatırlatan Şener, işlem hacminin son 3 yılda 2 kat attığını kaydetti. 
     
     İŞLER TAKİP EDİLECEK 

     Gelecek haftaki Ekonomi Koordinasyon Kurulu toplantısında bugüne kadar ilgili kuruluşlara verilen görevlerin gözden geçirileceğini ifade eden Şener, bu toplantının takip niteliği taşıyacağını söyledi. 
     Şener, gelecek kuşaklara güçlü bir Türkiye devretmek istediklerini belirterek, özel sektörün deneyimlerinden de yararlanarak dinamik bir çalışma grubu oluşturulacağını ifade etti. 
     İnsana yapılan yatırımın önemine dikkat çeken Şener, ''İnsana maksimum düzeyde yatırım yapılmazsa kaynaklar israf edilmiş olur. İsrafa tahammülümüz yok'' diye konuştu. 
     
</TEXT>
</DOC>
