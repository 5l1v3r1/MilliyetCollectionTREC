<DOC>
<DOCNO> 289216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun42.html </URL>
<DATE> 2004/11/16/ </DATE>
<TIME> 20.44 </TIME>
<AUTHOR>  </AUTHOR>
<HEADLINE>
İngiliz yardım görevlisinin ölüm kaseti El Cezire televizyonunda... 
</HEADLINE>
<TEXT>

     İngiliz asıllı Iraklı yardım görevlisi Margaret Hassan'ın öldürüldüğünü gösteren görüntüleri içeren video kasetin, Arap televizyon kanalı El Cezire'ye gönderildiği bildirildi. 
     Ancak El Cezire yetkilileri, görüntüleri yayınlamayacaklarını açıkladılar. 
     Kasetin kendilerine birkaç gün önce ulaştırıldığını, ancak kısa süre oncesine kadar kasetin sahte olmadığından emin olmadıklarını belirten el Cezire sözcüsü Cihad Ballout, kaseti İngiliz Büyükelçiliği yetkililerine de gösterdiklerini kaydetti. 
     Ballout, kasette kukuletalı bir kişinin, gözleri bağlı bir kadının başına tabancayla ateş ettiğinin görüldüğünü söyledi. 
     Bu arada Hassan'ın eşi Tahsin Ali Hassan, El Cezire'ye yaptığı açıklamada, eşini kaçıranların onu kendisine ölü ya da diri geri vermelerini istedi. 
     Ali Hassan, ''Eşimin öldürüldüğünü gösteren bir video kaset olduğunu öğrendim. Kasetin gerçek olması mümkün. Eşimi bana ölü ya diri olarak geri vermelerini istiyorum'' dedi. 
     
</TEXT>
</DOC>
