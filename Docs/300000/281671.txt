<DOC>
<DOCNO> 281671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonyas22.html </URL>
<DATE> 2004/10/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
"Süpermen" nihayet bulundu... 
</HEADLINE>
<TEXT>

     Süper adamın yeni macerasında geçtiğimiz günlerde hayata veda eden ünlü aktör Christopher Reeve'in tahtına sinema dünyasında pek ismi duyulmayan genç oyuncu Brandon Routh'un oturacağı ifade edildi. 
     Internetteki ''imdb'' sitesinin haberine göre, ''Süpermen Dönüyor-Superman Returns'' adlı filmin başrolü için 12 ünlü aktörün adı geçerken, rol hiç umulmayan bir isme gitti. 
     Rol için ön plana çıkan ''Tutku Hazreti İsa'nın Çilesi'' filminde Hazreti İsa'yı canlandıran Jim Caviziel için yorumunu soranlara, ''evet çok iyi bir oyuncu ama ben Süpermen'in şöhretsiz bir isim olmasını istiyorum'' diyen yönetmen Bryan Singer sözünü tuttu. 
     ''X-Men'' serisiyle tanınan Singer'ın ''Will and Grace'' adlı televizyon dizisinde küçük bir rol üstlenen Brandon Routh'u rol için seçtiği kaydedildi. 
     
     SÜPER BİR KAHRAMAN 
     ''Superman'' rolünün adayları arasında ''Vampir Avcısı Buffy'' filminde rol alan Tom Welling, ''Hızlı ve Öfkeli'' filminin oyuncusu Paul Walker, ''Pearl Harbour'' filminin sempatik aktörü Josh Harnett, tecrübeli Oscarlı aktör Nicolas Cage, ''Seinfeld'' dizisinden Patrick Warburton, genç aktör Ashton Kutcher, ''Mumya'' serisinin oyuncusu Brendan Fraser ve ''Soğuk Dağ'' filminin Oscar adayı aktörü Jude Law da yer alıyordu. 
     Aynı adlı çizgi romandan beyazperdeye uyarlanan ''Superman'' filminin ilki 1978 yılında çevrildi. Bu yapımı sırasıyla 1980, 1983 ve 1987'de çevrilen filmler izledi. 52 yaşındaki aktör Christopher Reeve, attan düşerek tekerlekli sandalyeye mahkum olduğu güne kadar ''Superman'' rolünü büyük bir başarıyla canlandırdı ve ünlü karakterle adeta özdeşleşti. 
     Film, Kripton'dan gelen süper kahramanın Dünya'da ''Clark Kent'' isminde sıradan bir gazeteci kimliğine bürünmesini ve ihtiyaç duyulduğunda bir telefon kulübesinde kılık değiştirerek gökyüzünde uçup süper güçlerini kullanarak insanların yardımına koşmasını konu alıyor. 
     Sinema dünyasının son Süpermen'i Christopher Reeve, geçtiğimiz günlerde 52 yaşında omurilik felcine yenilerek hayata veda etti. 
     
</TEXT>
</DOC>
