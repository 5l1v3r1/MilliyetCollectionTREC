<DOC>
<DOCNO> 295859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko18.html </URL>
<DATE> 2004/12/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Büyüme hız kesti 
</HEADLINE>
<TEXT>

     Eylül ayında beklentilerin altında kalan büyüme rakamları ekim ayında da iyi bir performans gösteremedi. 
     DİE'nin açıkladığı verilere göre Aylık Sanayi Üretim Endeksi ekim ayında, bir önceki yılın aynı ayına göre yüzde 1.5 oranında arttı. Üretimdeki artış 2003 yılının ekim ayında yüzde 10.9 olarak kaydedilmişti. 
     On aylık ortalamaya göre ise sanayideki büyüme artışı, geçen senenin aynı dönemine göre yüzde 10.5 olarak gerçekleşti. 
     Ekim ayında toplam sanayi yüzde 1.5 oranında artarken, madencilik sektörü yüzde 7.0, imalat sanayi sektörü yüzde 0.9, elektrik, gaz ve su sektörü de yüzde 4.7 oranında büyüdü. 
     
     En yüksek artış büro makinalarında 
     İmalat sanayi sektörüne bakıldığında, geçen senenin ekim ayına göre en yüksek artış yüzde 182.2 ile büro, muhasebe, bilgi işlem makinaları imalatında görüldü. Onu yüzde 45.6 ile mobilya hariç ağaç va mantar ürünleri imalatı izlerken, basım yayın imalatındaki artış yüzde 14.8 oldu. 
     İmalatında en büyük düşüş görülen sektör ise yüzde 38.1 ile diğer ulaşım araçları oldu. Onu yüzde 14 ile tütün ürünleri imalatı ve yüzde 8.9 ile işlenmiş deri, bavul ve çanta izledi. 
     
</TEXT>
</DOC>
