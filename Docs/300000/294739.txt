<DOC>
<DOCNO> 294739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/soneko14.html </URL>
<DATE> 2004/12/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Şener 17 Aralık AB'nin hukuki niteliğini dünya kamuoyuna gösterecektir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 17 Aralık Zirvesi'nin Avrupa Birliği'nin AB hukuki niteliğini dünya kamuoyuna göstereceğini söyledi. 
     Bakan Şener, AK Parti Gaziantep İl Başkanlığı'nı ziyareti sırasında yaptığı açıklamada, 17 Aralık zirvesinde AB hükümet ve devlet başkanlarının Türkiye'nin tam üyeliğine ilişkin karar vereceğini ve Türkiye ile AB ilişkilerinin yeni bir döneme gireceğini ifade etti. 
     Şener, 17 Aralık'ta yapılacak olan zirveden beklentilerini ise şöyle dile getirdi 
     ''Zirvenin vereceği karar şu, Türkiye ile tam üyelik müzakereleri ne zaman başlayacak Daha önceki zirvelerde 17 Aralık'ta tam üyelik müzakerelerinin hemem başlatılması ile ilgili karar alınmıştı. Biz de daha önce alınan bu kararın uygulanması için 17 Aralık'taki zirvede start verilmesini bekliyoruz. Bu zirvedeki karara esas oluşturacak belge, AB İlerleme Raporu'dur. İlerleme Raporu'nda ise Türkiye ile tam üyelik müzakerelerinin başlatılması tavsiyesinde bulunulmuştu.'' Bakan Şener, AB'ye tam üyelik için şu ana kadar olan süreçte gerekli şartları yerine getirdiklerine inandıklarını belirterek, şöyle konuştu 
     ''17 Aralık tarihi yaklaştıkça değişik açıklamalar oluyor. Her yapılan konuşma haber niteliği taşıyor. Buna bağlı olarak da zaman zaman karmaşık tablolar ortaya çıkıyor. Dolayısıyla Türkiye olarak beklentimiz, şu ana kadar olan süreçte AB'ye giriş sürecindeki gerekli şartları gerine getirdiğimize inanıyoruz. Biz de AB'nin Türkiye'ye 17 Aralık'ta müzakere tarihi vermesini bekliyoruz. 
     Bu arada, AB'ye üyelik konusundaki yorumlarla ilgili, görüntülerle ilgili herhangi bir yorum yapmak istemiyorum.'' 
     
     BANKALAR YASA TASARISI 
     Devlet Bakanı ve Başbakan Yardımcısı Abdullatif Şener, Bankalar Yasa Tasarısı üzerinde yapılan çalışmaların devam ettiğini bildirdi. 
     Bu konuda, son olarak Bankacılık Denetleme ve Düzenleme Kurulu BDDK tarafından yasa taslağı hazırlandığını anlatan Bakan Şener, şu bilgileri verdi 
     ''BDDK tarafından hazırlanan taslak, Finans Kuruluşları Yasa Taslağı olarak isimlendirilerek önümüze geldi. Ancak, bu ismin değişme ihtimali mümkündür. Hazırlanan taslakta birtakım değişiklikler yapılmasına ihtiyaç olacaktır. Bu değişiklikler, hükümetimiz tarafından yapılacak ve bir hükümet tasarısı olarak TBMM'ye gönderilecektir.'' Bakan Şener, teşvik kapsamında bulunan illerin sayısının artırılabileceğini, bu konuda hükümetin çalışmalar yaptığını konunun olgunlaştığı zaman kamuoyuna gerikli bilgilerin verileceğini de sözlerine ekledi. 
     Şener, daha sonra Gaziantep Arkeoloji Müzesi'ni ziyaret edip, özellikle Zeugma Antik Kenti'nden çıkartılan mozaikleri inceledi. Bakan Şener, özellikle mozaikler arasında bulunan ''Çingene Kızı'' ve ''Mars Heykeli'' ne büyük ilgi gösterip, yetkililerden bilgi aldı. 
     Başbakan Yardımcısı Şener, ziyaretler sonrasında Diyarbakır programını iptal edip karayolu ile Ankara'ya hareket etti. 
     
</TEXT>
</DOC>
