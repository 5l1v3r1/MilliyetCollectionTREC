<DOC>
<DOCNO> 291562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur58.html </URL>
<DATE> 2004/11/23/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Köy Hizmetleri'nin kaldırılması görüşülmeye başlandı... 
</HEADLINE>
<TEXT>

     Köy Hizmetleri Genel Müdürlüğü'nün görev ve yetkilerinin İstanbul ve Kocaeli'nde büyükşehir belediyelerine, diğer illerde ise il özel idarelerine devrini öngören yasa tasarısının TBMM Plan ve Bütçe Komisyonu'ndaki görüşmelerine başladı. 
     Tasarıyı komisyona sunan Tarım ve Köyişleri Bakanı Sami Güçlü, 1984'te çeşitli kurumların bir araya getirilmesiyle oluşturulan Köy Hizmetleri'nin köylerin altyapısına yönelik olarak yaptığı hizmetleri anlattı. 
     ''Bu kurumun faaliyetlerinin yerel yönetimlere devri konusunda Hükümet'in bir tercihi vardır'' diyen Güçlü, Türkiye'nin geldiği bugünkü aşamada köy altyapı hizmetlerinin Ankara'dan gerçekleştirilmesi ihtiyacının ortadan kalktığını söyledi. Güçlü, Köy Hizmetleri Genel Müdürlüğü'nün yaptığı hizmetlerin, olanakların mahallinde kullanılmasıyla da yapılabileceğini kaydetti. 
     Tasarı üzerindeki görüşmelere geçilmeden önce usul üzerine söz alan CHP Tekirdağ Milletvekili Enis Tütüncü ile Trabzon Milletvekili Mehmet Akif Hamzaçebi, İçişleri Komisyonu tarafından müzakere edilmeden Plan ve Bütçe Komisyonu'nda tasarının ele alınmasının doğru olmadığını, tali de olsa İçişleri Komisyonu'nun raporunun beklenmesi gerektiği görüşünü savundular. Komisyon Başkanı Sait Açba ise tasarının 11 Kasım 2004 tarihinde üyelere dağıtıldığını, görüşme gündeminin günler önce belirlendiğini belirterek diğer komisyonların gündemlerine karışmak gibi bir yetkilerinin olmadığını ifade etti. 
     Görüşü sorulan DPT uzmanı, ilke olarak tasarıya karşı olmadıklarını, Ulaştırma Bakanlığı uzmanı da kış mevsimine girildiğine işaret ederek karla mücadelenin etkinliği açısından getirilen düzenlemelerin önce pilot illerde uygulanmasının daha yararlı olabileceğini söyledi. 
     CHP Ordu Milletvekili Kazım Türkmen, ''Köy Hizmetleri neyi eksik yaptı da kaldırılmak isteniyor '' sorusunu yöneltirken, biri-iki yıl pilot uygulamanın ardından, ortaya çıkacak aksaklıklar da giderilerek yasal düzenlemenin tüm ülkeyi kapsayacak şekilde düzenlenmesini istedi. Türkmen, Köy Hizmetleri Genel Müdürlüğü'nün görevlerinin il özel idarelerine devrinin üniter yapıyı da zedeleyebileceğini iddia etti. 
     CHP Muğla Milletvekili Gürol Ergin, tasarının gerekçesinde merkezi yapının yolsuzluklara neden olduğu şeklindeki görüşe değinerek, ''Türkiye merkezi idaredekinden çok yerel yönetimlerdeki yolsuzluklardan çekti'' dedi. Bakan Sami Güçlü'nün, komisyona bugün bakanlığının bütçesini sunarken Köy Hizmetleri'nin yaptıklarından övgüyle söz ettiğini anımsatan Ergin, ''Aynı Bakan şimdi bu kurumun kaldırılmasını istiyor. Bu tasarıyı Bakanlık mı hazırladı, Başbakanlık Müsteşarlığı mı İfadelerden anlaşılıyor ki Başbakanlık Müsteşarlığı hazırlamış'' diye konuştu. 
     Ergin, tasarının AB süreciyle uzaktan yakından ilgisi olmadığını, IMF dayatması sonucu hazırlandığını, yasalaştığı takdirde hizmetlerin politikanın kucağına atılacağını ileri sürdü. 
     CHP Antalya Milletvekili Osman Kaptan tasarı hükümlerinin Anayasa'ya aykırı olduğunu iddia etti. 
     CHP İstanbul Milletvekili Kemal Kılıçdaroğlu, Köy Hizmetleri harcamalarının yüzde 76'sının ücretlere gittiği yönündeki tasarı gerekçesine dikkati çekerek, ''yerel yönetimlere devredildiğinde bu ücret ödenmeyecek mi '' diye sordu. Kılıçdaroğlu, bugün belediye başkanlarının ödenek için Ankara'ya geldiğini belirterek tasarı yasalaştığında valilerin de yöre milletvekillerini araya koyarak Maliye Bakanlığı'ndan ödenek ister duruma düşeceklerini söyledi. 
     Görüşmeler sürerken Tarım ve Köyişleri Bakanı Sami Güçlü'nün komisyon salonundan ayrılması da CHP'lilerce eleştirildi. CHP'li Hamzaçebi, ''Bakan'ın olmaması görüşmeler engel değil ama tasarıyı hazırlayan bürokratlar burada mı '' diye sordu. CHP'lilerin ''Başbakanlık'tan kimse var mı '' sorusuna, ''Müsteşar Yardımcısı var ama şu anda salon dışında'' cevabının verilmesi üzerine CHP'li Ergin, ''Bizi konu mankeni yaptınız'' derken, CHP İstanbul Milletvekili Ali Kemal Kumkumoğlu, ''Biz burada boşuna konuşuyoruz, onlar içeride başbaşa vermişler, bizi dinlemiyorlar bile. Sokaklarda 100 bin insan yürüyor, onlar tasarı görüşmelerini dinlemiyorlar'' diye konuştu. 
     AK Parti Ankara Milletvekili Zekai Özcan, tasarıyla getirilen düzenlemeler konusunda kendisinin de kuşkusu olduğunu, ancak ilke olarak merkezi idarenin birtakım görevlerinin yerel yönetimlere devrinden yana olduğunu söyledi. 
     CHP Balıkesir Milletvekili Ali Kemal Deveciler'in, ''Artık il başkanlarınız yapar'' diye laf atması üzerine Özcan, ''Başka partilerin il başkanlarını bilmem ama benim partimin il başkanın bu tür işlere karışmasından yana değilim'' diye karşılık verdi. Deveciler'in, ''Hastanelere bile karışıyorsunuz'' diye konuşması üzerine Özcan, komisyondaki görüşmelerde bu tür sataşmaların ve üslubun doğru olmadığını dile getirdi. Komisyon Başkanvekili Altan Karapaşaoğlu da ''tatlı tatlı giden müzakereleri bozmayalım'' diye Deveciler'i uyardı. 
     CHP Tekirdağ Milletvekili Enis Tütüncü, ''Bu düzenleme nedeniyle Türk çiftçisi sizi affetmeyecek'' görüşünü savunurken, CHP Mersin Milletvekili Mustafa Özyürek, tasarının geri çekilmesini, bu mümkün değilse alt komisyonda olgunlaştırılmasını önerdi. 
     CHP İstanbul Milletvekili Birgen Keleş ise tasarının ''Ben yaptım oldu'' anlayışıyla hazırlandığını iddia etti. 
     Plan ve Bütçe Komisyonu'nda tasarının tümü üzerindeki görüşmeler sürüyor. 
     
     TASARI ALT KOMİSYONA SEVK EDİLDİ 

     TBMM Plan ve Bütçe Komisyonu, Köy Hizmetleri Genel Müdürlüğü'nün görev ve yetkilerinin İstanbul ve Kocaeli'nde büyükşehir belediyelerine, diğer illerde ise il özel idarelerine devrini öngören yasa tasarısını alt komisyona sevk etti. 
     TBMM Plan ve Bütçe Komisyonu'nda söz alan AK Parti Balıkesir Milletvekili Ali Osman Sali, tasarının kanun tekniğine uygun olmadığını ve çelişkiler barındırdığını, bazı hükümlerinin ise anayasa aykırılık içerdiğini söyledi. Sali, tasarının alt komisyona sevk edilmesini önerdi. 
     AK Parti Ağrı Milletvekili Melik Özmen de Sali'nin teknik yönden yaptığı eleştirilere katıldığını belirtti. Özmen de tasarının 1 Nisan'da yürürlüğe girmesinin daha yararlı olacağını ifade etti. 
     CHP Trabzon Milletvekili Mehmet Akif Hamzaçebi de tasarının teknik olarak adeta bir ucube olduğunu söyledi. Çebi, ''Başbakanlığın bilgisizce, cahilce hazırlanmış tasarılarla komisyonu oyalamaya hakkı yoktur'' dedi. 
     Köy Hizmetleri'nin il özel idarelerine devrinin ''işin içine politikayı sokmak'' anlamını taşıyacağını iddia eden Hamzaçebi de tasarının alt komisyona sevkini önerdi. 
     CHP Balıkesir Milletvekili Ali Kemal Deveciler de tasarı ile yapılmak istenenin sadece yol bakım ve onarım işlerinin il özel idarelerine devri olmadığını ifade ederek, ''Yapılmak istenen toprak ve su kaynaklarının yönetiminden vazgeçmek ve bir denetim mekanizması da öngörmeden toprak ve su yönetimini küresel ve yerel çıkar ittifaklarına devretmektir. Bu da anayasaya aykırıdır'' dedi. 
     CHP İstanbul Milletvekili Ali Kemal Kumkumoğlu ise konunun yalnızca teknik bir değerlendirmesinin yapılmasının yeterli olmadığını söyledi. Köy hizmetlerinin devrinin sanki çağdaşlığın gereği, ileri ülkelerdeki uygulamaların bir benzeri gibi yansıtılmaya çalışıldığını ve buna karşı çıkanların da çağdışlıkla suçlanmaya çalışıldığını belirten Kumkumoğlu, ''Bu doğru değil. 1.5 yıl önce de 1 Mart tezkeresine karşı çıkanlar statükoculukla, geleceği görmemekle, Türkiye'nin Ortadoğu'da kurulacak masada oturmasının önüne kesmekle suçlanmıştı. O gün bunları söyleyen arkadaşlardan biri bugün TBMM Genel Kurulu'nda Felluce'ye ağıt yakıyordu. Çağdaşlık bu değil'' görüşünü dile getirdi. 
     CHP Ankara Milletvekili Bayram Meral de tasarının tümüyle geri çekilmesini istedi. Teşkilatları işlemez hale getirenlerin siyasiler olduğunu ifade eden Meral, ''Eğer Genel Müdürlüğün eksiklikleri varsa düzeltirsiniz. Yetki sizde'' dedi. 
     Tasarı daha sonra CHP milletvekillerinin önergesinin kabul edilmesiyle alt komisyona havale edildi. TBMM Plan ve Bütçe Komisyonu Başkanı Sait Açba alt komisyonun Pazartesi gününe kadar da çalışmalarını tamamlamasını istedi. 
     
</TEXT>
</DOC>
