<DOC>
<DOCNO> 297316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonspo25.html </URL>
<DATE> 2004/12/13/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Özdemir Derbiden sonra hakemle ve oyunla ilgili birşey söylemedik 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, derbi maçta Galatasaray'ın galibiyetine gölge düşürmek gibi bir niyetleri olmadığını belirterek, ''Derbi maçtan sonra hakemle ve oyunla ilgili birşey söylemedik'' dedi. 
     Nihat Özdemir, A.A muhabirine yaptığı açıklamada, maç başlamadan 1 saat önce kulüp başkanı Aziz Yıldırım'a küfürler edildiğini ifade ederek, ''Maç bittikten sonra da hepimiz Galatasaraylı yöneticileri tebrik edip VIP salonuna giderken, protokol tribününden biri başkana küfür etti. Kendisine edilen küfürlerden dolayı sinirli olan başkanımız, bu olaydan sonra daha çok sinirlendi'' diye konuştu. 
     Başkan Yıldırım'ın, maçtan sonra kendilerinden iyi oynayan Galatasaray'ı kutladığını anlatan Özdemir, şöyle devam etti 
     ''Başkan Yıldırım, valilik, il spor güvenlik kurulu ve Futbol Federasyonu'nun koyduğu kuralların uygulanması gerektiğini söyledi. İlk derbide bu kurallar uygulanmıyor. Bu kuralları ilk bozan dünkü maç oldu. Yoksa biz Galatasaray'ın galibiyetine birşey söylemiyoruz. Penaltımız verilmedi ama ne hakemle, ne de maçla ilgili konuştuk. Kuralları koyan bizleriz, uygulayanlar da bizler olmalıyız.'' 
     
     ''BAŞKAN KÜFÜR ETMEDİ'' 

     Özdemir, başkan Yıldırım'ın VIP salonunda küfürler ettiği biçimindeki iddiaların gerçeği yansıtmadığını belirterek, ''Maçtan sonra Başkan Yıldırım VIP salonunda küfür etti, Galatasaraylı yöneticilere fırça attı şeklindeki iddialar gerçeği yansıtmıyor. Başkan küfürlere çok sinirlendi. VIP salonunda Benim anama avradıma küfür ettiler dedi. Küfürden şikayet eden kişi küfür eder mi '' diye konuştu. 
     
     ''BAŞKAN OYUNCULARA MORAL VERDİ'' 

     Derbi maçın ardından Yıldırım ile birlikte soyunma odasına gittiklerini ifade eden Özdemir, başkan Yıldırım'ın, oyunculara moral verdiğini söyledi. 
     Başkanın oyunculara, üzülmemelerini söylediğini anlatan Özdemir, şöyle konuştu 
     ''Soyunma odasında başkanımız oyunculara, Hiç üzülmeyin. İyi oynamadık, her maçta iyi oynayacak değiliz. Moralinizi bozmayın, bundan sonraki Konyaspor maçına konsantre olup, o maçı kazanın dedi. İyi akşamlar dileyip, soyunma odasından ayrıldık.'' 
     
     ''SEZONUN EN KÖTÜ OYUNUNU OYNADIK'' 

     Galatasaray karşısında iyi oynamadıklarını dile getiren Özdemir, ''Belki de sezonun en kötü oyununu oynadık. Her maçta iyi oynayamazsınız. Rakibimiz iyi oynadı ve bizi yendi'' diye konuştu. 
     Bundan sonraki maçlarda daha bilinçli oynayarak bu kayıplarını telafi edeceklerini vurgulayan Özdemir, şunları söyledi 
     ''Puan farkı 2'ye düştü. 3 puanlık sistemde Beşiktaş'ın bile iddiası var. 2 maçımızı da deplasmanda kaybettik. İkinci yarıda şampiyonluk mücadelesi veren takımlarla kendi sahamızda oynayacağız. Deplasmanda kaybettiğimiz puanları Kadıköy'de telafi edeceğiz.'' Özdemir, Manchester United maçının yıldızı Tuncay'ın, Galatasaray maçında kötü oynadığını, bunun doğal olduğunu ve futbolcuların her maçta iyi oynayamayabileceğini söyledi. 
     
</TEXT>
</DOC>
