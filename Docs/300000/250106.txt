<DOC>
<DOCNO> 250106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/guncel/gun01.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da töre alarmı 
</HEADLINE>
<TEXT>


Avrupa polisi, Hollanda'daki zirvede töre cinayetlerini masaya yatırdı. Arap, Ortadoğu, Türk ve Asya kökenli toplumlarda işlenmiş cinayetlerin inceleneceği zirvede, alınacak önlemler belirlenecek 

Nevsal Elevli Londra 

Avrupa polisi, son yıllarda gittikçe artan töre cinayetlerini önleyebilmek ve alınacak önlemleri belirlemek için Hollanda'da bir araya geldi. 
Töre cinayetlerinin motifini öğrenebilmek amacıyla Avrupa'nın dört bir yanından Lahey'e gelen yetkili polis teşkilatları, Ortadoğu, Türk, Asya, Arap ve Doğu Avrupa kökenli toplumlar içinde son 10 yıl içinde işlenmiş cinayetlerin dosyalarını masaya yatıracak. 
Yetkililer, namus cinayetlerinin her geçen gün arttığına dikkat çekerek, bu tür cinayetlerin gerçek nedeni su yüzüne çıkmadığı için gerçek sayısının da bilinemediğini kaydetti. 
Lahey'deki polis teşkilatlarının toplantısında geçtiğimiz yıl İsveç'te namus cinayetine kurban giden Fadime'nin öyküsü dile getirildi. 26 yaşındaki Fadime, bir İsveçli ile birlikte olduğu için babası tarafından öldürülmüştü. 

İngilizlerden 100 dosya 
İngiliz polisi de İngiltere ve Galler bölgesinde namus cinayeti olduğunu düşündükleri 100'den fazla ölüm olayına ilişkin dosyayı incelemeye başladı. Yetkililer, bunun 52'sinin Londra'da, 65'inin ise İngiltere'nin diğer bölgelerinde olduğunu söyledi. 
Bir İngiliz polis yetkilisin verdiği bilgiye göre, İngiltere'de işlenen söz konusu cinayetlerin çoğunu Güney Asyalı toplumlar oluşturuyor. Bazı cinayetlerin aileler tarafından tutulan kiralık katiller tarafından işlendiğine inanan İngiliz polisi, ailelerinin yanından kaçan kızlarını bularak para kazanan kişiler olduğunu ortaya çıkardı. 

'Kültürel yapı araştırması' 
Geçtiğimiz yıl Londra'da Kürt kökenli Abdullah Jones'un 16 yaşındaki kızı Heshu'yu öldürmesinin ardından İngiliz yetkililer namus cinayetlerini çözebilmek için ülkelerin kültürel yapılarını incelemek üzere bir araştırma başlatmıştı. 
Londra Emniyet Müdürlüğü'nden Ağır Suç Masa Başkanı Andy Baker, namus cinayetlerinin kültürel nedenlerini anlamak gerektiğini kaydetti. 


</TEXT>
</DOC>
