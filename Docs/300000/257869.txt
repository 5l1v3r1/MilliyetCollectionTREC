<DOC>
<DOCNO> 257869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sonspo08.html </URL>
<DATE> 2004/07/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Klinsmann Milli Takım görüşmeleri için Almanya'da... 
</HEADLINE>
<TEXT>

     Almanya Milli Futbol Takımı'nın teknik direktörlüğüne getirilmesi planlanan eski ünlü futbolcu Jürgen Klinsmann, Almanya Futbol Federasyonu DFB ile görüşmelerde bulunmak amacıyla, yaşadığı ABD'nin New York kentinden Almanya'ya geldi. 
     Jürgen Klinsmann, Frankfurt Main Havaalanı'nda yaptığı açıklamada, kendisi için teknik direktörlük, Holger Osieck ve Oliver Bierhoff için de yardımcılık düşünüldüğü biçimindeki haberleri doğruladı. 
     Klinsmann, DFB yöneticileriyle ayrıntılar konusunda görüşmek için Almanya'ya geldiğini belirterek, Almanya Milli Takımı Teknik Direktörlüğü görevini ancak deneyimli bir antrenörün danışmanlığı olduğu takdirde üstleneceğini kaydetti. 
     Milli takımın son teknik direktörü Rudi Völler, Almanya'nın Portekiz'de düzenlenen 12. Avrupa Futbol Şampiyonası finallerinde başarısız olmasından dolayı görevinden istifa etmiş, yeni teknik direktör arayışı sırasında Fenerbahçe Teknik Direktörü Christoph Daum'un ismi de gündeme gelmişti. 
     
</TEXT>
</DOC>
