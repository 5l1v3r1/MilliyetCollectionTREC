<DOC>
<DOCNO> 273015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/guncel/gun02.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklarımızı kaybediyoruz 
</HEADLINE>
<TEXT>


İstanbul'da suça karışan çocukların yüzde 39'unun uyuşturucu madde ve esrar kullandığı ortaya çıktı. Bu çocukların yüzde 27'si okumayan çocuklardan oluşuyor 

SERHAT ÜNAL İstanbul 

Çocukların karıştığı suçların her geçen gün çoğalması, yetkilileri olduğu kadar aileleri de tedirgin etti. Son 3 yılda Türkiye genelinde 123 bin 500 çocuk suça karışırken, İstanbul'da da bu rakam 16 bini buldu. İstanbul'da suça karışan çocukların yüzde 39'unun da uyuşturucu bağımlısı olduğu ortaya çıktı. 
Çocukların karıştığı olaylar arasında hırsızlık, yaralama, darp, yankesicilik, dolandırıcılık başta olmak üzere öldürme, gasp, soygun, fuhuş, oto ve evden hırsızlık, kapkaç, uyuşturucu, kaçakçılık ve terör olayları bile bulunuyor. 

Çocuk büroları 
Çocukların karıştığı olay sayısındaki artış nedeniyle 2001'de polis bünyesinde çocuk şube müdürlükleri kurulmuştu. İstanbul'da da 32 ilçede çocuk büroları açıldı. İstannbul Çocuk Şube Müdürlüğü'ne göre İstanbul'da 18 yaş grubunun altındaki çocukların karıştığı suçların başında hırsızlık, yankesicilik, dolandırıcılık, yaralama, uyuşturucu ve kapkaç geliyor. Son günlerde artan diğer suçlar ise gasp, soygun, darp ve otodan hırsızlık. 
Suç dağılımında çocukların yüzde 63'ü temel eğitim, yüzde 10'u lise ve yüzde 27'si de okumayan çocuklardan oluşuyor. Haklarında işlem yapılan 16 bine yakın çocukla yapılan araştırmaya göre, her 100 çocuktan 23'ü sigara, alkol, çözücü yapıştırıcı madde kullanırken, yüzde 39'unun da uyuşturucu madde ve esrar kullanıyor. 
Son 3 yılda özellikle ortaokul ve lise düzeyindeki 61 öğrencinin uyuşturucu maddeyle yakalanması dikkat çekti. Okul ve çevresinde yapılan kontrollerde bu öğrencilerin üzerlerinde her türlü uyuşturucu madde ve esrar bulundu. Bu uyuşturucuları hem kullanan ve hem içen çocuklardan mahkeme kararıyla 63'ü AMATEM'e yatırılarak uyuşturucu tedavisi gördü. 
Suç işlenen bölgelerin başında ise Beyoğlu, Kadıköy, Bakırköy, Mecidiyeköy, Şişli, Kasımpaşa, Fatih, Karagümrük, Bahçelievler, Şirinevler, Avcılar, Bağcılar, Esenyurt, Bayrampaşa ve Gaziosmanpaşa bulunuyor. 

Yaşa göre suç dağılımı 

Son 3 yılda İstanbul'da 16 bine yakın çocuğun karıştığı suçların dağılımı şöyle 
İşyerinden hırsızlık 13 - 16 yaş 1250 Evden hırsızlık 14 - 16 yaş 1300 Otodan hırsızlık 14 - 16 2685 Dolandırıcılık 14 - 17 yaş 4841 Yaralama 13 - 18 yaş 365 Darp 14 - 17 yaş 1366 Fuhuş 16 - 18 yaş 173 Silah bulundurmak 16 - 18 yaş 26 Gasp - soygun 14 - 17 yaş 249 Öldürme 15 - 18 yaş 26 Kapkaç 14 - 16 yaş 1012 Uyuşturucu 14 - 16 yaş 1848 Terör 16 - 18 yaş 6 Kaçakçılık 16 - 18 yaş 70 



</TEXT>
</DOC>
