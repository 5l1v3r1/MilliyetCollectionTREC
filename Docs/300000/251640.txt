<DOC>
<DOCNO> 251640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/soneko07.html </URL>
<DATE> 2004/06/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye-Irak arasındaki petrol taşımacılığında düşüş yaşanıyor... 
</HEADLINE>
<TEXT>

     Irak'tan Türkiye'ye gönderilen ham petrol ve Türkiye'den Irak'a ihraç edilen işlenmiş petrol taşımacılığında azalma yaşandığı bildirildi. 
     Türk-Irak Dostluk Derneği Başkanı ve nakliyeci Mehmet Emin Değer, AA muhabirine yaptığı açıklamada, geçtiğimiz aylarda günde 750-800 tankerin dolum yapılarak Irak'a gönderildiğini, ancak son günlerde bu sayının 350- 400'e kadar indiğini belirtti. 
     Taşıma trafindeki düşüşün, Irak'daki iç piyasanın daralmasından ve ABD'nin başka ülkeler üzerinden petrol ürünü ithalatından kaynaklandığını ifade eden Değer, şöyle konuştu 
     ''Irak'ta çıkarılan ham petrol, Kuveyt'e uzanan boru hattıyla gemilere yüklenip, ABD'ye götürülüyor. Irak'ın ihtiyacı olan işlenmiş petrol ürünleri ise farklı ülkelerden ithal ediliyor. Daha önce ham petrol Türkiye'ye geldiği için, işlenmiş ürünler de buradan ihraç ediliyordu. Nakliyede son bir ayda yarı yarıya azalma oldu. Canını dişine takarak bu ülkeye nakliye yapan şoförlerimiz de işlerin azalmasından endişe ediyor.'' 
     
     IRAK'TAKİ RAFİNELERİN ÇALIŞMASI 
     Uluslararası Nakliyeciler Derneği UND Irak Grubu Başkanı Tahir Aydoğan ise Irak'da petrol işleyen rafinerilerin çalışmaya başladığını belirtti. 
     Bu rafinelerin yavaş yavaş faaliyete geçmesiyle Türkiye'ye daha az ihtiyaç duyulduğunu ifade eden Aydoğan, şunları kaydetti 
     ''Azalmanın nedeni, güvenlik sorunu ve Irak'ta rafinerilerin çalışmaya başlaması. Ayrıca Irak'taki ham petrol üretiminde yavaşlama göze çarpıyor. Bu nedenle Türkiye'ye ham petrol taşıyan tanker sayısında ciddi bir azalma var. Bunu Irak'a gittiğim sırada sınır kapılarında da gözlemledim.'' Irak'ın taşıma ve ihracatta önemli bir pazar olduğunu kaydeden Aydoğan, ''bu pazarı en iyi şekilde değerlendirmeliyiz. Irak ve ABD aleyhine çıkan abartılı haberlerin, ticari faliyetlerimizi etkilemesinden endişe ediyorum'' diye konuştu. 
     
</TEXT>
</DOC>
