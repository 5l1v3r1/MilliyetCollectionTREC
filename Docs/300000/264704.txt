<DOC>
<DOCNO> 264704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/soneko10.html </URL>
<DATE> 2004/08/19/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Almanya Petrol fiyatlarındaki artış akaryakıt vergi gelirimizi düşürdü 
</HEADLINE>
<TEXT>

     Petrol fiyatlarında son haftalarda yaşanan rekor yükselişler, Almanya'nın akaryakıt vergisi gelirlerinin de düşmesine neden oldu. 
     Almanya Maliye Bakanlığı'nın Ağustos bülteninde, yükselen petrol fiyatları nedeniyle ülkede benzin ve dizele olan talebin düştüğüne yer verilirken, ''Temmuzda akaryakıt vergi gelirlerimiz geçen yıla göre yüzde 10.3 düşüş gösterdi'' denildi. 
     Bakanlık ayrıca, 2004'ün ilk yedi ayında Almanya'da akaryakıt vergi gelirlerinde yaşanan düşüşün geçen yılın aynı dönemine kıyasla yüzde 4 olduğunu açıkladı. 
     Almanya Maliye Bakanlığı, petrol fiyatlarının yüksek seyretmesinin nedenini de dünya ekonomik büyümesinde yaşanan hızlanmanın petrole olan talebi güçlendirmesi olarak gösterdi. 
     Almanya Başbakanı Gerhard Shröder ise dün yaptığı değerlendirmede, petrol fiyatlarının bu denli yüksek seyretmesinin sorun teşkil etse de global ekonomideki büyümenin güçlü olduğunu vurgulamıştı. 
     ''Yüksek petrol fiyatlarının henüz olumsuz bir etkisini görmedik'' diyen Shröder, sağlıklı bir global büyümenin yaşandığını kaydetmişti. 
     
</TEXT>
</DOC>
