<DOC>
<DOCNO> 264367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun33.html </URL>
<DATE> 2004/08/18/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Sadr, Ulusal Konferans heyetinin taleplerini kabul etti... 
</HEADLINE>
<TEXT>

     Irak'ta, radikal Şii lider Mukteda Sadr'ın Ulusal Konferans heyetinin taleplerini kabul ettiği bildirildi. 
     Sadr'ın sözcüsü Ahmed Şabani, El Cezire televizyonuna verdiği demeçte, Irak Savunma Bakanı Hazım Şaalan'ın tehditlerine şaşırdıklarını belirtti. 
     Ulusal Konferas heyetinin taleplerini Sadr'ın kabul ettiğini açıklayan sözcü, ''Savunma Bakanı'nın açıklamaları ve tehditlerine şaşırıyoruz, çünkü heyet tarafından yapılan inisiyatife tam onay vermiş bulunuyoruz'' dedi. 
     Irak Savunma Bakanı, Necef kentinde konuşlanan milislerin birkaç saat içinde teslim olmaları gerektiğini, askerlerinin büyük bir harekata başlamak için hazırlıklarını tamamladığını söylemişti. 
     Sadr'ın yakını ve heyetin başkanı Hüseyin Sadr da, dün Ulusal Konferans'ın dostluk mesajını ileteceklerini ve Mehdi Ordusu'nun bir siyasi partiye dönüşmesi ve kanuni kovuşturmaya maruz kalmayacakları güvencesiyle militanların türbeden çekilmelerini istediklerini açıklamıştı. 
     Irak'ın siyasi geleceğinin ele alındığı Irak Ulusal Konferansı'na katılan delegeler, Necef'teki militanların çekilmesi çağrısında bulunmuş ve Sadr'dan Amerikalı ve Iraklı askerlere karşı isyanı bırakmasını ve yandaşlarını Necef'ten çekmesini istemişti. 
     
</TEXT>
</DOC>
