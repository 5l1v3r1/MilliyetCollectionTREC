<DOC>
<DOCNO> 278499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur48.html </URL>
<DATE> 2004/10/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
"Veznedarım" diyerek yaşlı adamı dolandırdı 
</HEADLINE>
<TEXT>

     Bursa'da bir kişi, kendisini banka veznedarı olarak tanıtan kişi tarafından dolandırıldığı iddiasıyla polise başvurdu. 
     Alınan bilgiye göre, Fethiye Mahallesi Fatih Sultan Mehmet Bulvarı'nda yürüyen 71 yaşındaki Turan Seyhan'ın yanına gelen kimliği belirlenemeyen bir kişi, yaşlı adama kendisini bir bankanın veznedarı olarak tanıttı. 
     Bu kişinin, ''Bizim bankamız emeklilere yardım ediyor. İsterseniz size de para yatırttırabilirim'' demesi üzerine, Turan Seyhan, teklifi kabul etti. Yaşlı adamla birlikte bir telefon kulübesine giden ve buradan bankayla konuşuyormuş gibi davranan zanlı, Seyhan'a, ''Amca paran yatacak, ama pul parası için 100 milyon lira lazım'' dedi. 
     Seyhan da, bunun üzerine zanlıya bozdurması için dolar verdi. Parayı aldıktan sonra bir anda ortadan kaybolan kişinin dönmemesi üzerine dolandırıldığını anlayan yaşlı adam, polise başvurdu. 
     Olayla ilgili soruşturma devam ediyor. 
     
</TEXT>
</DOC>
