<DOC>
<DOCNO> 294789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonspo28.html </URL>
<DATE> 2004/12/04/ </DATE>
<TIME> 18.37 </TIME>
<AUTHOR>  </AUTHOR>
<HEADLINE>
Trabzonspor maçı sonrası notlar... 
</HEADLINE>
<TEXT>

     Trabzonspor Teknik Sorumlusu İhsan Derelioğlu, Çaykur Rizespor karşısına galip gelmek için çıktıklarını, bunun için oynadıklarını ve galip geldiklerini söyledi. 
     İhsan Derelioğlu, 1-0 galibiyetleriyle sona eren Çaykur Rizespor maçının ardından yaptığı açıklamada, karşılaşmayı yorumlarken öncesine bakılması gerektiğini belirterek, ''Oyuncularımızın duygularını kontrol etmemiz gereken bir ortamda maç oynayacağımızı biliyorduk'' dedi. 
     Çaykur Rizespor'un çok iyi oyunculardan kurulu ve çok iyi yardımlaşan bir takım olduğunu ifade eden Derelioğlu, ''Birbirini tamamlayan oyunculardan oluşan ve alan savunmasını çok iyi yapan bir takım. Ona göre önlemler almayı düşündük. Oyunun büyük bölümünde de bunu gerçekleştirdik. Galip gelmek için sahaya çıktık, bunun için oynadık ve galip geldik'' diye konuştu. 
     Ancak taktiksel açıdan ve oynanan futbol dışında söylenmesi gereken bazı şeyler olduğunu kaydeden Derelioğlu, şöyle devam etti 
     ''Oyuncularımız gerçekten zor bir durumdaydı. Stres altındaydı ve bu maç Trabzonspor açısından gerçekten çok önemli bir maçtı. Dün yapılan Fenerbahçe maçının ardından bir anlamda tamam veya devam söz konusuydu. Böyle kritik bir anda kendilerine, Trabzonspor'a ve mesleklerine sahip çıkan, tüm güçlerini sahaya koyan futbolcularıma teşekkür ediyorum.'' Derelioğlu, gazetecilerin, Şenol Güneş'e getirilen öneriyle ilgili sorusunu, ''Ben, tüm bu tartışmaların dışındayım. Bir teknik direktörüm ve işimi yapmakla yükümlüyüm. Şenol Güneş'in adının geçmesinden Türkiye'de en son rahatsız olacak kişilerden biri benim'' diye yanıtladı. 
     Çaykur Rizespor Teknik Direktörü Rıza Çalımbay ise, ilk kez böyle eksik bir kadroyla yakalandıklarını belirterek, ''Buraya puan için geldik. İyi de futbol oynadık. Son pasları ve girdiğimiz pozisyonları iyi değerlendirebilseydik, buradan puanla ayrılabilirdik'' dedi. 
     Koray'ın kırmızı kartla oyun dışı kalmasının kendisini çok üzdüğünü ifade eden Çalımbay, son 2 maçtan iyi skorlarla ayrılıp ilk yarıyı iyi bir puanla tamamlamak istediklerini söyledi. 
     
</TEXT>
</DOC>
