<DOC>
<DOCNO> 284342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun28.html </URL>
<DATE> 2004/10/29/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Fransa'da Ermeniler yine Türkiye düşmanlığına başladı 
</HEADLINE>
<TEXT>

     Fransa'da yaşayan Ermenilerin, Cumhurbaşkanı Jacques Chirac'ın AB'nin Türkiye ile tam üyelik müzakerelerine karşı çıkması için Danıştay'a başvuracakları bildirildi. 
     Ermenilerin temsilcilerinin, Türkiye'nin sözde Ermeni soykırımını tanımadığı gerekçesiyle bu tür bir girişim yapmak için hazırlandığı belirtildi. 
     Fransız Haber Ajansı AFP , Marsilya'daki Ermeni örgütlerinin temsilcilerine dayanarak verdiği haberde, Danıştay'a yapılacak başvuruda, Chirac'ın, Türkiye ile tam üyelik müzakerelerine başlanmasına destek vermesinin protesto edilmesinin hedeflendiğini duyurdu. 
     Ermenilerin, yapacakları başvuruda, Chirac'ın ve hükümetin Türkiye konusundaki olumlu tutumuyla sözde soykırım iddialarına ilişkin Avrupa Parlamentosu'nun 1987'de aldığı kararı ve Fransa Parlamentosu'nun 2001 yılında kabul ettiği yasayı ihlal ettikleri iddiasına yer verecekleri kaydedildi. 
     
</TEXT>
</DOC>
