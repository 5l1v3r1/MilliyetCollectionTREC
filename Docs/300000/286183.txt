<DOC>
<DOCNO> 286183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur53.html </URL>
<DATE> 2004/11/04/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
2 yıldan az hapis cezalarında tutuklama yok 
</HEADLINE>
<TEXT>

     Sadece adli para cezasını gerektiren veya hapis cezasının üst sınırı 2 yıldan fazla olmayan suçlarda tutuklama kararı verilmeyecek. 
     TBMM Adalet Alt Komisyonu, Ceza Muhakemeleri Usulü Kanunu CMUK Tasarısı üzerindeki çalışmasını bugün de sürdürdü. Komisyon, tutuklama nedenleri, tutuklama kararı verilmesi ve tutuklama süresini düzenleyen maddeleri bazı değişikliklerle kabul etti. Buna göre, kuvvetli suç şüphesinin varlığını gösteren olguların ve bir tutuklama nedeninin bulunması halinde şüpheli veya sanık hakkında tutuklama kararı verilebilecek. 
     Şüpheli veya sanığın kaçması, saklanması veya kaçacağı şüphesini uyandıran somut olguların olması şüpheli veya sanığın davranışlarının delilleri yok etme, gizleme veya değiştirme tanık, mağdur veya başkaları üzerinde baskı yapılması girişiminde bulunma hususlarında kuvvetli şüphe bulunması durumunda, tutuklama nedeni olduğu var sayılacak. 
     Soykırım, insanlığa karşı suçlar, işkence, cinsel saldırı, uyuşturucu imal ve ticareti, suç işlemek için örgüt kurma ve silahlı örgüt suçlarında da tutuklama nedeni var sayılacak. 
     Sadece adli para cezasını gerektiren veya hapis cezasının üst sınırı 2 yıldan fazla olmayan suçlarda tutuklama kararı verilmeyecek. 
     Ağır cezalı işlerde tutukluluk süresi en çok 2 yıl olacak. Ancak bu süre, zorunlu hallerde gerekçesi gösterilmek kaydıyla 2 yıl daha uzatılabilecek. 
     TBMM Adalet Alt Komisyonu, CMUK Tasarısı üzerindeki çalışmalarını yarın da sürdürecek. 
     
</TEXT>
</DOC>
