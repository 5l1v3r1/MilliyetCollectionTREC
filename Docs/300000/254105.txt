<DOC>
<DOCNO> 254105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/soneko11.html </URL>
<DATE> 2004/07/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Zorlu, Tüpraş özelleştirme davasına müdahil olacak... 
</HEADLINE>
<TEXT>

     TÜPRAŞ özelleştirmesine karşı açılan davalara, özelleştirme ihalesini kazanan Tatneft-Zorlu konsorsiyumu da müdahil olma kararı aldı. 
     TÜPRAŞ'ı devralmak üzere kurulan Tatneft Zorlu Petrol Yatırımları A.Ş.'nin Yönetim Kurulu Üyesi M. Cem Bodur, AA muhabirine yaptığı açıklamada, bu zamana kadar davalarda Özelleştirme İdaresi Başkanlığı'nın muhatap olduğunu hatırlatarak, bundan sonra kendilerinin de müdahil olma kararı aldıklarını ve çeşitli üniversitelerde profesörlerden aldıkları mütalaaları Danıştay'a sunacaklarını bildirdi. 
     Son mahkeme kararlarının ardından kamuoyunda ''TÜPRAŞ işi tamamlandı, işlem iptal oldu'' şeklinde izlenim oluştuğuna işaret eden Bodur, bunun böyle olmadığını, hukuki sürecin devam ettiğini vurguladı. 
     Zorlu Holding Mali Koordinatörü ve Denizbank'ın Yönetim Kurulu Başkan Vekili de olan M. Cem Bodur, ''Hem Danıştay'da hem idare mahkemelerinde davalar sürüyor. Kamuoyuna yansıtılanın aksine hala da olma şansının yüksek olduğunu düşünüyoruz. Bakışımız bu'' dedi. 
     TÜPRAŞ özelleştirmesine ilişkin 6 değişik kararın bazılarının lehte, bazılarının aleyhte olduğuna dikkat çeken Bodur, Ankara 10. İdare Mahkemesi kararına karşı yapılan itirazda Danıştay'ın yürütmeyi durdurma kararı vermemesinin esastan da bu yönde karar verecek manasına gelmediğini ifade etti. 
     
     ''MÜCADELEMİZİ SÜRDÜRECEĞİZ'' 
     M. Cem Bodur, devamla şu görüşleri dile getirdi 
     ''Bizim hukuki süreçte umutsuz olmamız için bu aşamada bir neden görmüyoruz. Bununla ilgili davalara, biliyorsunuz direkt muhatap değiliz, Özelleştirme İdaresi muhataptı. Bu zamana kadar biz müdahil olmamıştık. Bundan sonra müdahil olmaya da karar verdik. Davalarda müdahil olacağız. 
     Çok değişik üniversitelerden, birçok kredibilitesi yüksek insanlardan, profesörlerden bu konuda mütalaalar aldık. Bu mütalaaları da Danıştay'a sunacağız. Kendimizi ifade etmek, kendimizi anlatmak, haklılığımızı ortaya koymak için girişimlerde bulunuyoruz. Konuştuğumuz otorite sayılan insanlar haklı olduğumuzu söylüyor. Bu bizi cesaretlendirdi açıkçası. İlk defa bu şekilde müdahil olma kararı aldık. Dolayısıyla mücadelemizi sürdüreceğiz. Haklı olduğumuza inanıyoruz. Biz Danıştay'da haklılığımızın ortaya çıkacağını düşünüyoruz. Hukuk sistemine güveniyoruz.'' Bodur, Ankara 10. İdare Mahkemesi'nin ihale komisyonunun kararını iptal eden kararına gerekçe konuların da yanıtları bulunduğunu söyledi. 
     
     ''SERMAYE BANKADA HAZIR BEKLETİLİYOR'' 
     TÜPRAŞ'ın özelleştirme tutarı 1 milyar 302 milyon doların 750 milyon dolarını ortakları ile sermaye olarak koyduklarını, kalan kısmını da kredi olarak sağladıklarını anlatan Bodur, özelleştirme işlemi olmayınca krediyi kullanmadıklarını, ancak sermaye olan kısmın nakit olarak bir bankada hazır bekletildiğini söyledi. 
     Bodur, bankada tutulan paranın da kullanmadıkları kredinin de bir maliyeti bulunduğunu aktardı. 
     Cem Bodur, özelleştirme sürecinde yaşanan gelişmeleri değerlendirirken, yatırımcı şevki olan bir insan için moral bozucu olduğunu ifade etti. 
     ''Bu karar çıkmamış olsaydı, ertesi günü alacaktık bu şirketi'' diyen Bodur, bütün dünyanın izlediği özelleştirmedeki gelişmenin, bundan sonraki özelleştirmeler için de negatif bir algılamaya yol açtığını savundu. 
     Bodur, TÜPRAŞ özelleştirmesinin Türkiye-Rusya ilişkilerini geliştirmek için önemli bir adım olduğu görüşünü de dile getirerek, ''Putin'in şahsen de ilgilendiğini yakınen bildiğimiz için rahatlıkla söyleyebiliyoruz. Türk-Rus ilişkilerinde başka bir başlangıç olacak bir işlem olacaktı'' dedi. 
     M. Cem Bodur, Zorlu'nun özelleştirmeye dahil olma sürecini anlatırken Efremov'un ortaklık için Türkiye'de kendilerinin dışında 10 değişik şirketle de konuştuğunu, görüşmelerin bir aşamasında kendilerinin devreye girdiğini söyledi. 
     
     ''GİRSEYDİN, ELİNİ KİM TUTTU Kİ'' 
     Bodur, TÜPRAŞ'ın özelleştirilmesiyle Sabancı ve OYAK gruplarının da ilgilendiklerinin açıklandığının anımsatılması üzerine de, şunları kaydetti 
     ''Olay bitmiş 'biz de gireceğiz', girseydin yani senin elini kim tuttu ki. Bu açıklama yapan arkadaşlar zaten şartnameyi de almışlar zamanında, ihale yapıldığında. Bunlar da ilgilenmişler. Hatta bizim ortaklarımızla da konuşmuşlar. Netice itibariyle girmemeye karar vermişler. Şimdi bu aşamada niye girmeye karar verdiler tabii onlara sormak gerek.'' Tatneft Zorlu Petrol Yatırımları A.Ş. Yönetim Kurulu Üyesi M. Cem Bodur, özelleştirme ihalesinin iptal edilerek yeni bir ihale yapılması halinde tekrar TÜPRAŞ'a talip olup olmayacaklarına ilişkin soruyu yanıtlarken de, ortaklık olarak alınmış bir kararları bulunmadığını bildirdi. 
     M. Cem Bodur, TÜPRAŞ'ın kendileri için önemini vurgularken de, sadece bir rafineri olarak algılamanın çok eksik bir değerlendirme olacağını ifade ederek, ileride petrol aramaya kadar gidebilecek şekilde Türkiye ve çevresinde bir enerji petrol merkezi oluşturma fikirleri bulunduğunu söyledi. 
     
     TÜPRAŞ KAÇ PARA EDER 
     Bodur, TÜPRAŞ'ın özelleştirme tutarının şirketin gerçek değerini yansıtıp yansıtmadığına ilişkin tartışmalar yaşandığının anımsatılması üzerine de, yatırım bankalarının yaptığı değerleme fiyatının üst diliminde bir noktadan aldıklarını belirtti. Bodur, şunları kaydetti 
     ''Citibank, Özelleştirme İdaresi'nin danışmanı bu işte. Çeşitli yerlere değerleme yaptırıldı, 'TÜPRAŞ kaç para eder'. Biz yatırım bankalarının yaptığı fiyatın üst diliminde bir noktadan, bandın üst noktasındaki bir fiyattan aldık. Şu anda borsada gözüken fiyatın yüzde 20 üzerindedir. O günkü fiyattan, temettüler ödendi onu düşmeniz lazım, oradan baktığınız zaman da borsa fiyatının biraz üzerinde. Böyle bir fiyattan alındığı zaman yani yapılan değerlemelerin en üstünden, borsa fiyatının bugünkünün yüzde 20, o günkünün yine üzerinde fiyatla yapıldığı zaman artık buna söylenecek ne olabilir bilmiyorum.'' M. Cem Bodur, yeni bir ihalede rakamın yüksek çıkması halinde ''İyi ki satılmamış'' denileceğinin hatırlatılması üzerine de, ''Keşke öyle bir şey olsa, birisi daha fazla para öder biz de almayalım, öyle diyeyim. O zaman birisi çıksın borsa fiyatının yüzde 30'unun üzerini versin alsın, helal olsun diyeyim. 100 milyon dolar, 300 milyon dolar daha para özelleştirme geliri devlete girer, bunun hepimize faydası olur. Yemin ediyorum bunu destekliyorum. Peki niye vermemişler onu da sormak lazım, o zaman niye ihaleye girmemişler, o fiyatı vermemişler'' dedi. 
     Bodur, açık artırma yapılmaması konusunda ise ''İhalede bize şu dendi 'İhalede açık artırma yapmayabiliriz, son fiyatını veriniz'. Biz dedik ki, 'bu fiyatı verelim, başka fiyat vermeyelim' anlaşmamız bu. Bunun üzerine açık artırma olsaydı biz fiyatımızı artırmayacaktık'' dedi. 
     ''Bir masa, bir kasa geldiler, götürecekler'' şeklinde yaratılan imajın da doğru olmadığını ifade eden Bodur, ''750 milyon dolar sermaye koyuyoruz. Birisi yapsın bakalım Türkiye'de, 750 milyon dolar koysun cepten, yok böyle bir şey. Biz orada kendimizi tam ifade edemedik. Bir kesim var özelleştirme olmasın istiyor'' diye konuştu. 
     Bodur, TÜPRAŞ özelleştirme sürecinin bir an önce sonuçlandırılmasının en büyük arzuları olduğunu ifade etti. 
     
</TEXT>
</DOC>
