<DOC>
<DOCNO> 268117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun49.html </URL>
<DATE> 2004/09/01/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Bush'un kızlarının esprileri Cumhuriyetçilere ağır geldi 
</HEADLINE>
<TEXT>

     Cumhuriyetçi Parti kongresinde ''first lady'' Laura Bush'un konuşmasından önce sürpriz şekilde platforma çıkan ABD Başkanı George W. Bush'un kızları Barbara ve Jenna'nın popüler kültürden örnekler sergileyen esprili konuşması, muhafazakar Cumhuriyetçi Partililere ağır geldiği için eleştiriliyor. 
     California Valisi Arnold Schwarzenegger'in ardından sahneye çıkan Barbara ve Jenna, bugüne kadar aileleri tarafından basından sıkı şekilde korunuyordu. Başkan Bush, Beyaz Saray'da göreve gelmesinin ardından basından, kızlarının özel hayatına müdahale edilmemesini istemişti. Bu yıl Yale Üniversitesi'nden mezun olan Barbara ile Texas Üniversitesi'nden mezun olan Jenna, tabloid gazetelerde, 21 yaşından önce içki içme yasağına uymamak, gece kulüplerinde gizli servis ajanlarını atlatmak gibi Beyaz Saray'ın hoşuna gitmeyecek konularda haber olmuştu. 
     Bu çerçevede Barbara ve Jenna'nın aniden Cumhuriyetçi Parti kongresinde, programda açıklanmadığı halde konuşma yapması sürpriz oldu. Ancak bazı esprilerin, muhafazakar Cumhuriyetçi Partililere ağır geldiği, bazı esprilerin ise beğenilmediği yorumu yapılıyor. 
     
     BİR DEMOKRATLA EVLENİRSEK... 

     Schwarzenegger'in konuşmasından sonra ikiz kızlardan Jenna, ''Arnold'u seviyoruz. Harika biri değil mi Ona teşekkürler, eğer aramızdan birisi bir Demokrat ile evlenmeye karar verirse hiç kimse şikayet edemez. Belki büyükannemiz Barbara dışında'' sözleriyle coşkulu kalabalığa hitap etti. 
     
     'SEX AND THE CITY'YE GÖNDERME 

     Jenna, ''Büyükanne, seni çok seviyoruz. Ancak yeterince hip değilsin. Büyükannem, 'Sex and the City'nin, evli insanların yaptığı ve hakkında hiç konuşmadığı bir şey olduğunu zannediyor'' diyerek, Hollywood yıldızı Sara Jessica Parker'ın oynadığı ''Sex and the City'' adlı televizyon dizisine gönderme yaptı. 
     Jenna, anne ve babasının, büyükannelerinden daha ''hip'' olduğunu, yani popüler kültüre daha yakın olduğunu belirterek, ''İkisi de mono ile Bono arasındaki farkı biliyor'' diyerek, U-2 müzik grubunun solisti Bono'ya işaret etti. Bu espriler, salondan çok az tepki aldı. 
     Amerikan basınındaki, ''Müzik televizyonu MTV modasına uygun kıyafetleri ve ödül töreni sunar gibi'' gerçekleştirdikleri konuşmalarında Barbara ve Jenna, Cumhuriyetçi Parti'nin ılımlılığını çok öteye taşıdı. 
     
     GECENİN EN HAYALKIRIKLIĞI VERİCİ ANIYDI 

     CNN siyasi yorumcusu Jeff Greenfield, ikizlerin konuşmasından sonra, ''samimiyetle bu, gecenin en hayalkırıklığı verici anıydı. Kızların konuşmasını her kim yazdıysa Alaska kıyılarında yürüyor olacak'' dedi. 
     Rakip Demokrat Parti'nin temmuz ayındaki kongresinde, Demokrat Parti başkan adayı John Kerry'nin kızı Alexandra, nehre düşen evin hamsterini kurtarmak için nasıl çabaladığını anlatmıştı. Bu kez Cumhuriyetçi Parti kongresinde konuşan Barbara, ''Bizim de bir hamsterimiz vardı ama bizimki kurtulamadı'' dedi. 
     Kerry'nin kızları Alexandra ve Vanessa, babaları için oy istedikleri MTV müzik ödülleri töreninde seyirciler tarafından beklenmedik şekilde yuhalanmıştı. 
     Barbara ve Jenna'nın konuşmasındaki risksiz tek yer, anne ve babalarının kendilerine hayatta neyin önemli olduğu, koşulsuz sevgi, disiplin ve espri anlayışı, açık fikirli olmak, herkese saygıyla davranmak, dürüstlük ve kişisel bütünlük öğrettiğini anlattığı kısım oldu. 
     Bunun arkasından, Pennsylvania'da bir futbol sahasında seçim kampanyasını sürdüren Bush, uydu görüntüsüyle bağlanarak kızlarıyla gurur duyduğunu söyledi. 
     
</TEXT>
</DOC>
