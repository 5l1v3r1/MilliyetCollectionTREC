<DOC>
<DOCNO> 289959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonyas04.html </URL>
<DATE> 2004/11/18/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Günde bir elma yemenin sayısız yararı var 
</HEADLINE>
<TEXT>

     Günde bir elma, çok sayıda hastalığa karşı vücudu koruyor. 
     New York'taki Cornell Üniversitesi'nden bir ekibinin gerçekleştirdiği araştırmanın sonucuna göre, hücrelerin zarar görmesine karşı direnci artıran güçlü bir antioksidan madde bulunan elma, güneş ışığı, kimyasal reaksiyonlar ve günlük yaşamın sebep olduğu stresten kaynaklanan zararlara karşı güçlü bir koruma sağlıyor. 
     Bol miktarda meyve ve sebze tüketiminin Alzheimer ve benzeri beyin hastalıklarının gelişme riskini azalttığını belirten araştırmacılar, Journal of Agricultural and Food Chemistry isimli derginin 1 Aralık tarihli sayısında yayımlanmak üzere kaleme aldıkları makalede, meyve ve sebzelerde bulunan C vitaminin de güçlü bir antioksidan olduğunu ifade ediyorlar. 
     Buna rağmen, farelerin beyni üzerinde yapılan bir araştırmanın elmada bulunan quercetin isimli antioksidan maddenin C vitamine göre beyin hücrelerinin muhtemel hasarlara karşı direncini çok daha iyi koruduğunu ortaya koyduğu kaydedildi. 
     Diğer meyve ve sebzelerle mukayese edildiğinde en yüksek quercetin oranına sahip olan meyvenin elma olduğu ve elmanın Alzeheimer hastalığıyla mücadelede en faydalı yiyecek olduğuna dikkat çekildi. 
     Cornell Üniversitesi Gıda, Bilim ve Teknoloji Bölümü Başkanı Prof. C.Y. Lee, ''Herkes, özellikle taze olmak üzere, daha fazla elma yemeli,'' derken quercetin maddesinin en fazla elma kabuğunda bulunduğunu ifade etti. 
     Elmanın kendisinin elma suyu tüketimine nazaran çok daha faydalı olduğunu kaydeden Lee, genelde kırmızı elmaların yeşil ya da sarı elmalara göre çok daha fazla antioksidan madde ihtiva ettiğini söyledi. 
     Soğan, kızılcık ve böğürtlen gibi meyve ve sebzelerde de bol miktarda quercetin maddesinin bulunduğu ifade ediliyor. 
     
</TEXT>
</DOC>
