<DOC>
<DOCNO> 272558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/spor/ygokce.html </URL>
<DATE> 2004/09/17/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Bosque'nin sürprizi 
</HEADLINE>
<TEXT>



Beşiktaş için İskandinavya, futbolun en soğuk ve en tehlikeli bölgesi. Del Bosque ve futbolcuları dün özellikle ilk yarıda Akdenizli kimliği ile Bodo Glimt'in kuzey disiplinine karşı korkak ve kırılgan bir futbol sergilediler. Aslında buna futbol demek de çok uygun düşmüyor. Del Bosque'nin derbi maçı dikkate alarak Carew ve Sergen'i yedekte tutup, Okan'ı da tribüne çıkarıp adeta aslarını sakladığı takım, ne ikili mücadeleye girebildi, ne de rakibin çabuk etkili ve sert oyununa karşılık verebildi. Daha da kötü olan, özellikle İbrahim Akın'ın santrfor başladığı oyunda kale ağzında buluştuğu toplarda şut atmak ve şans denemek yerine, sürekli geriye dönüp anlaşılmaz bir cesaretsizlik örneği sergilemesiydi. 
Del Bosque sağ kanada Ahmed Hassan'ı, sol kanada da Juanfran'ı koyarak garip bir onbir yapmıştı. Savunma kurgusuna ve ön liberolar Tayfun ve Ahmet Yıldırım'a itirazımız yok da İbrahim Akın'dan ve Pancu'dan ilk kez çift santrfor denemesine hayretimiz var. 
Gariplikler ve aksilikler de yakasını bırakmıyor Beşiktaş'ın. Cordoba'nın daha 3. dakikada topu tribüne atarken bileğini burkarak sakatlanması futbolun içindeki basit sürprizlerden biri. 
Bodo Glimt üçüncü sınıf bir takım. Bu takımdan bireysel beceri, çalım, kıvraklık ve yaratıcılık beklemeyin. Ama boy ortalamasından da yararlanarak uzun ve yüksek toplarla anormal bir etkinlik sağlıyorlar. Öte yandan ikili mücadelelerde sert, dayanıklı ve ayakta kalabilen oyuncularla rakiplerini sindiriyorlar. Beşiktaş dün ilk yarıyı sinerek, rakibinden korkarak, ikili mücadelelerden kaçarak oynadı. Doğrusu Kartal'a bu yüreksizlik hiç yakışmadı. 
İkinci yarıda Del Bosque'nin h l çözemediğimiz starı Juanfran, Sergen ile yer değiştirdi. İbrahim Akın kendi bölgesine döndü ve Beşiktaş futbol oynamaya başladı. Bu bölümde Ronaldo, Tayfun, Ahmet, Sergen ve İbrahim Akın'ın Kuzeyliler'e karşı ılıman Akdeniz yaratıcılığını ve dirinişini gösterdiğini gördük. Beşiktaşlılar artık takım gibi oynamaya başladılar. Beraberlik golü İstanbul'a bir umut ışığı yaktı. Ama kestirmeden söyleyelim, Beşiktaş ilk yarıdaki garip tertibiyle başına hiç olmadık bir dert açtı. 



</TEXT>
</DOC>
