<DOC>
<DOCNO> 276753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sondun22.html </URL>
<DATE> 2004/10/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Belçika basınında Türkiye yorumları... 
</HEADLINE>
<TEXT>

     AB Komisyonu'nun Türkiye raporunun gelecek hafta açıklanması beklenirken, Belçika basını çeşitli haber ve yorumlara yer vermeyi sürdürüyor. 
     Muhafazakar ''La Libre Belgique'' gazetesi, ''Türkiye iyi bir öğrenci, ama daha iyisini yapabilir'' başlıklı sayfasında, AB Komisyonu'nun, Türkiye ile tam üyelik müzakerelerinin başlatılmasına ''koşullu evet'' diyeceğini yazdı. 
     Komisyon'un, Türkiye'nin katılımı konusunda ''ölçülü teşhis'' koyacağını belirten gazete, raporun bir ''analiz unsuru'' olacağını, somut kararın aralık ayında devlet ve hükümet başkanları tarafından verileceğini hatırlattı. 
     AB Komisyonu raporunda bazı ''gölgeler'' üzerinde de durulduğunu kaydeden gazete, işkence, kadın ve çocuk hakları, dini azınlıkların hakları gibi konuları örnek gösterdi. 
     Komisyon raporunun tavsiye bölümünün gelecek hafta son şeklini alacağını belirten ''La Libre Belgique'', raporda Türkiye'nin ''model'' niteliği üzerinde de durulduğunu belirtti. 
     Gazete, Türkiye'nin AB'ye katılımının Fransa'da referandum konusu edileceğini belirterek, bunun ''riskli'' olduğunu yazdı ve tam üyelik müzakerelerinin sonuna gelmiş bir Türkiye'ye ''hayır'' demenin ne anlama geleceğini sorguladı. 
     Yüksel tirajlı ''Le Soir'' gazetesi de konuya ayırdığı sayfada, Fransızların referandum fikrine ağırlık verdi ve Türkiye'nin AB'ye katılımını referanduma sunan ilk ülke olacak Fransa'yı diğer bazılarının izleyebileceğini yazdı. 
     ''Le Soir'', Türkiye'nin AB'ye katılımının 10 ila 15 yıl sonra gerçekleşebileceğini, bu süreçte kamuoylarının görüşlerinin de değişebileceğini belirtti. 
     Türkiye'nin 2025 yılına doğru katılımının AB'ye yılda 28 milyar euroya mal olacağını ileri süren ve bunun AB bütçesinin üçte birini oluşturacağını kaydeden gazete, AB'de bazı bölgelerin ve tarımcıların önemli kayıplara uğrayacağını iddia ederek, Komisyon'un, fonların paylaşımı konusunda yeni kurallar getirerek bu sorunları aşmayı önerdiğini bildirdi. 
     Gazete, AB Komisyonu raporunun taslağında, işkence, Silahlı Kuvvetler'in rolü, azınlık hakları, kadın hakları ve yasal olmayan dini nikahlar gibi konuların da yer bulduğunu ve bu alanlarda atılması beklenen adımlar olduğunu yazdı. 
     
</TEXT>
</DOC>
