<DOC>
<DOCNO> 272535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/siyaset/siy02.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı sorusuna ihtar 
</HEADLINE>
<TEXT>


Başbakan Erdoğan, "Çakıcı'dan mesaj aldınız mı " diye soran CHP'li Kart'a ihtarname göndererek iddiaları yalanlamasını istedi 

SALİHA ÇOLAK Ankara 


Başbakan Recep Tayyip Erdoğan, "Alaatin Çakıcı'nın, Adnan Şenses aracılığıyla kendisine mesaj gönderip göndermediğini" soran CHP Konya Milletvekili Atilla Kart'a noter aracılığıyla ihtar çekerek önergeye ilişkin haberleri tekzip etmesini istedi. 
Kart geçen hafta, Çakıcı'nın yurtdışına kaçmadan önce Şenses aracılığıyla Erdoğan'a mesaj gönderdiği yolundaki iddiaları soru önergesiyle gündeme getirdi. Önceki gün TBMM Genel Kurulu'nda konuyu yeniden gündeme taşıyan Kart, emniyetteki kadrolaşmanın tehlikeli boyutlara ulaştığını, teşkilatta bölünmeye neden olduğunu, telefon dinlemede yoğun tarikat kadrolaşması yaşandığını iddia etti. Kart, MİT - Yargıtay - Çakıcı'yla ilgili telefon görüşmeleri basın organlarına verilirken, Şenses bağlantısına ilişkin bölümlerin çıkarıldığını öne sürerek şunları kaydetti "Bir taraftan panik, bir taraftan gözdağı var. Bir sanatçı vasıtasıyla görüşmeler yapıldı. Ancak belli görüşmeler dinleme servisi tarafından tespit edilmesine rağmen, rahatsız edici olduğu için soruşturma kapsamı dışında tutuluyor.. Sanatçı Çakıcı'nın kızının nikah tanığı, çok yakın hukukları var. O düğünden sonra bu görüşmeler oluyor. Başbakan'la İçişleri ve Adalet bakanlarıyla görüşmeler yaptığı bilgileri var." 
Başbakan'a bu iddiaların doğru olup olmadığını sorduğunu belirten Kart, "Önergemi yalanlamam söz konusu olamaz. Bu baskıcı demokrasi anlayışının bir göstergesi" diye konuştu. 

Erdoğan Tekzip et 
Erdoğan'ın avukatı Fatih Şahin'in gönderdiği ihtarnamede, "Şenses'in Erdoğan'dan, Çakıcı için talepte bulunduğu" yolundaki haberler anımsatılarak şöyle denildi "Medyada yer alan haksız, asılsız ve hukuka aykırı iddiaların tekzibi, aksi taktirde hakkınızda hukuki takibata geçileceği ve masrafların tarafınıza tazmin olunacağı hususu ihtaren tebliğ olunur" denildi. 



</TEXT>
</DOC>
