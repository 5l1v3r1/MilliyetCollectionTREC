<DOC>
<DOCNO> 286632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sondun29.html </URL>
<DATE> 2004/11/06/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hollanda'da Türkiye'de kadın hakları tartışıldı... 
</HEADLINE>
<TEXT>

     Hollanda'nın Lahey kentinde Avrupa Birliği İletişim Grubu tarafından düzenlenen ve Türkiye'den AK Parti milletvekilleri Nimet Çubukçu ve Halide İncekara ile çeşitli ülkelerden sivil toplum kuruluşları temsilcilerinin katıldığı toplantıda, Türkiye'de kadın erkek eşitliği, namus cinayetleri ve aile içi şiddet konuları tartışıldı. 
     Lahey'in ünlü Kurhaus otelinde yapılan toplantının açılışında konuşan Türkiye'nin Lahey Büyükelçisi Tacan İldem, kadın-erkek eşitliğinin evrensel bir konu olduğunu ve bu konudaki sorunun dünyanın her ülkesinde görüldüğünü söyledi. 
     Türk kadınının birey olarak tanınma çabalarının 19'uncu yüzyılda başladığını anımsatan Büyükelçi İldem, bu alandaki çabalarında Türk kadınının bugüne kadar önemli mesafe aldığını, en son kabul edilen düzenlemelerle kadın erkek eşitliğinin yasal zeminde sağlandığını anlattı. 
     Büyükelçi İldem, Türkiye'nin Avrupa Birliği'ne üyelik sürecinde tam üyelik için müzakerelerin başlatılmasıyla bu alandaki gelişmelerin kendisini pratiğe daha iyi yansıtacağını ifade etti. 
     AK Parti Milletvekili Nimet Çubukçu da konuşmasında, toplantının amacı hakkında bilgi verdi ve Türkiye'nin demokratik bir toplum olduğunu, bunun bir gereği olarak bu tür evrensel bir sorunu, bu sorunun yaşandığı bir başka ülkede tartışmak istediğini belirtti. 
     Çubukçu, Türkiye'nin kadına yönelik şiddetin önlenmesi konusunda büyük bir gayret içinde olduğunu ve bu gayretini de yasalara yansıttığını anlattı. 
     Çubukçu, sorunu hiçbir kaygıya kapılmadan tarafsız bir şekilde ortaya koymak istediklerini vurguladı ve bu konuda Avrupa Birliği üyesi ülkelerdeki deneyimlerden de yararlanmak istediklerini söyledi. 
     Nimet Çubukçu, kadına yönelik şiddetin, nedenleri ve uygulanışının ülkelere göre farklılık göstermesine rağmen, konunun karşılıklı olarak ülkeler düzeyinde de tartışılmasının yararlı olacağını kaydetti. 
     Çubukçu, aile içi şiddet konusunda Hollanda'da yaşayan Türk vatandaşlarının da yeterince bilgilendirilmesinin önemli olduğunu belirtti. 
     
     ''ŞİDDETİN ODAK NAKTASINDA SÜREKLİ KADIN YER ALIYOR'' 
     AK Parti Milletvekili Halide İncekara da, kadına karşı bütün dünyada yapılan şiddetin yeri, zamanı, taraf ve taraftarları değişmesine rağmen, şiddetin özünün değişmediğini ve bunun odak noktasında sürekli kadının yer aldığını belirtti. 
     Kadının siyasi olsun, din ağırlıklı olsun, çeşitli politikalara alet edilebildiğini ve şiddeti uygulayanlar tarafından bunun, aşk, namus, töre gibi tanımlarla ifade edilerek savunulmaya çalışıldığını belirten İncekara, sorunun çözümünde en büyük payın yine kadınların kendisine düştüğünü vurguladı. 
     Kadına karşı güçlü olan herkesin, bu şiddete başvurabildiğini söyleyen İncekara, ''Biz kadınlar, bize benzemeyen, bizim gibi yaşamayan, bizim gibi düşünmeyen kişilerin bize karşı işledikleri şiddetle mücadele edebilmek, mücadelenin amacına ulaşabilmesi için konu toplumsal düzeyde en geniş şekilde tartışılmalıdır'' dedi. 
     İncekara, kadına karşı şiddetin inanç ve toplumsal sınırları bulunmadığını ve kendini güçlü hisseden herkesin buna başvurabildiğini kaydetti. 
     Toplantıya katılan Avrupa Parlamentosu Hollanda Milletvekili Emine Bozkurt da, Türkiye'deki kadın hakları konusunda hazırlayacağı rapor hakkında bilgi verdi ve namus cinayetlerinin, aile içi şiddetin Avrupa Birliği üyesi ülkelerde de yapılabildiğini söyledi. 
     Türkiye'de kadın hakları konusunda sağlanan olumlu gelişmelerde sivil toplum örgütlerinin önemli katkısı bulunduğunu belirten Bozkurt, Avrupa Birliği ile üyelik müzakerelerine başlaması halinde Türkiye'de kadın hakları konusunda atılan olumlu adımların daha da gelişeceğine inandığını söyledi. 
     Emine Bozkurt, kadına ve aileye yönelik şiddetin her ülkede görülmesine rağmen, bu konunun Avrupa Birliği'ne üyelik yöneliminde Türkiye'ye karşı kullanılmasına karşı olduğunu sözlerine ekledi. 
     Toplantıda daha sonra, çeşitli çalışma grupları oluşturularak kadın hakları konusunda Türkiye ve diğer ülkelerdeki gelişmeler ele alındı ve sivil toplum kuruluşlarının neler yapabilecekleri tartışıldı. 
     
</TEXT>
</DOC>
