<DOC>
<DOCNO> 281767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/yazar/asik.html </URL>
<DATE> 2004/10/20/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Çankırı'ya selam... 
</HEADLINE>
<TEXT>


Ankara'da yaşayan Sayıştay Denetçisi Refik Çınkır'ın eşi adına bir tebligat geliyor mahalle muhtarlığına. Altı aylık hamile olan Bayan Çınkır güçbela muhtarlığa gidiyor, tebligatı alıyor. Tebligatta, Çankırı Emniyet Müdürlüğü'nün tahakkuk ettirdiği radara yakalanmaktan doğan 169.400.000 liralık trafik cezası vardır. 
Ne var ki, Refik Bey hiç Çankırı'ya gitmemiş. 
Ceza, eşi adına kesilmiş, 15 ceza puanı yazılmış. 
Sıkı durun Eşinin de ne ehliyeti, ne araç kullanmışlığı var. 
Refik Çınkır, Çankırı Emniyet Müdürlüğü'nü arayıp bir yanlışlık olduğunu bildiriyor. Çankırı Emniyeti, radarda görünen aracın Refik Çınkır'a ait olduğunda ısrar ediyor. 
Refik Bey, Emniyet Genel Müdürlüğü'ne e - mail göndererek durumu anlatıyor ve eğer Çankırı'da radarda görünen araç kendisine aitse, otomobilini Emniyet'e bağışlayacağını bildiriyor. Oradan da yanıt alamıyor. 
Banka hortumcusu olmadığı için tahakkuk ettirilen cezayı ödememezlik edemiyor. 
Ödüyor... Türkiye'nin AB adaylığını çok komik buluyor... 

Almanya'nın Bild gazetesi, Türkiye için, "Şark'ın Avrupa'yı öptüğü yer" demiş. Gazetenin, bizim tatil köylerine gelen Alman kızlarından ilham aldığı anlaşılıyor... 
Haldun Ertem 

Legion d'Honneur... Fransızların AB konusundaki olumsuz tavrına karşı, Yaşar Kemal, onlardan aldığı Legion d'Honneur madalyasını geri versin... Meslektaşımız Zeynep Göğüş'ün bu önerisi hayli hararetli tartışmalara yol açtı... 
Öneri üzerine en net yorumu Özdemir İnce yaptı... Dün dedi ki 
- Fransızlara neden kızıyoruz AKP'nin Cumhuriyet'in temel ilkelerine karşı olumsuz tutumunu bilmiyor mu Fransızlar Cumhuriyetin temel kurumlarını İslamileştirmek ve kadrolaşma programını izlemiyorlar mı Avrupa'da görmek istemedikleri Türkiye değil, AKP'nin çağdışı zihniyetidir... 

Cilvegözü Kapısı Erhan Afyoncu yazıyor "Gümrük kapılarımız derme çatma binalardan oluşuyor. Bırakınız Avrupa ülkelerini... Cilvegözü'nden Suriye'ye girince saray gibi bir binada buluyorsunuz kendinizi... Suriye'nin diğer sınır kapıları ile Lübnan ve Ürdün'deki gümrük kapıları da çok güzel. Sanırım bizim devlet büyükleri hep uçakla gezdikleri için durumun farkında değil Yollar da felaket. Suriye'den Yayladağı Kapısı'na pırıl pırıl yollardan geliyorsunuz, Türkiye'ye girdiğinizde çukurlar başlıyor... Utanmamak elde değil..." 

Diyanet bütçesi Yeni bütçe tasarısında, Diyanet İşleri Başkanlığı'na ayrılan pay, Enerji, Kültür, Ulaştırma, İçişleri, Bayındırlık, Tarım bakanlıklarını geride bıraktı... 
Haber dün gazetelerdeydi... Masamızın bir köşesinde de İstanbul Barosu'nun, "Yargı sorunları ve yargı reformu" konulu araştırmasının sonuçları duruyordu. 
Baronun çalışmasında belirtildiğine göre... 1940 yılında, Adalet Bakanlığı'na ayrılan pay on binde 345... Emniyet Genel Müdürlüğü'ne ayrılan pay on binde 279... Diyanet İşleri'ne ayrılan pay on binde 25'tir... 
1980 yılı bütçesinde, Emniyet Genel Müdürlüğü'ne ayrılan pay Adalet Bakanlığı'nı geçmiş... Adalet Bakanlığı'na ayrılan pay on binde 178 iken Emniyet Genel Müdürlüğü'ne ayrılan pay on binde 260... Diyanet'e ayrılan pay yine küçük on binde 85... 
Diyanet bütçesindeki patlama 1980 sonrasında meydana geliyor... 
1990 yılında Diyanet'e ayrılan pay on binde 123, Adalet Bakanlığı'na ayrılan pay on binde 122... Emniyet'e ayrılan pay ise Adalet ve Diyanet toplamını aşarak on binde 287 oluyor. 
Adalet Bakanlığı'nın bütçeden aldığı pay 1940'dan bu yana 5 kat azalıyor. 
Diyanet ve Emniyet'e ayrılan pay ise onlarca katlanıyor... 
Baro'nun araştırmasında bu durum 
"Din devletine ve polis devletine giden yol" olarak tanımlanıyor... İlginize... 

Ödülsüz yazar... Cengiz Gündoğdu'nun dün elimize ulaşan kitabı "Taşkıran", sanattan edebiyata, felsefeden şiire, renkli konulara değiniyor. İlk sayfada bir not 
"Cengiz Gündoğdu'nun eserleri hiçbir ödüle aday gösterilemez." 
Söz ödülden açılınca... Bir dostumuz Ankara Gazeteciler Cemiyeti'nin Rahmetli Başkanı Beyhan Cenkçi'nin Aziz Nesin'e "yılın yazarı" ödülünü verişini anımsatıyor. Tesadüf bu ya, o yıl piyasaya hiç Aziz Nesin kitabı çıkmamıştı. Aziz Ağabey, Beyhan Cenkçi'ye gönderdiği mektupta şöyle diyor "Bana yılın futbolcusu ödülünü verseydiniz daha anlamlı olurdu." 

İşsizlik büyüyor, dış borç artıyor, yatırımlar azalıyor. 
Türkiye için ihtar vaktidir.. 

Babalar operasyonu sürüyor 
Halk akın akın Telli Baba, Zuhurat Baba, Tuzcu Baba'ya koşuyor... 
Akif Kökçe 



</TEXT>
</DOC>
