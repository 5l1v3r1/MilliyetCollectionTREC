<DOC>
<DOCNO> 250043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur25.html </URL>
<DATE> 2004/06/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Diyarbakır'da akrep alarmı .. 
</HEADLINE>
<TEXT>

     Diyarbakır Büyükşehir Belediye Başkanı Osman Baydemir, vatandaşların yoğun şikayeti üzerine akreple mücadele çalışmaları başlatacaklarını söyledi. 
     Osman Baydemir, ilaçlı mücadele çalışmalarıyla ilgili olarak bir otelde düzenlenen bilgilendirme toplantısında, kentsel alanların yaşama getirdikleri kolaylıklarla birlikte birçok sorunun da yumağı haline geldiğini belirtti. 
     Bu sorunların başında hızlı ve plansız büyüme, altyapı eksikliği, endüstriyel kirlilik geldiğini bildiren Baydemir, 1990 yılından itibaren Diyarbakır'a yapılan göçün, nüfusu 5'e katladığını, bunun da sosyal ve ekonomik sorunlara neden olduğunu kaydetti. 
     Kentin birçok alanında hayvancılığın yapılması gibi nedenlerin hastalık taşıyıcı unsurların üreme ve beslenme kaynağının olduğunu vurgulayan Baydemir, düzenli ve sistemli ilaçlama yapılmadığı taktirde çok ciddi sorunlar oluşabileceğini belirtti. Baydemir, şöyle konuştu 
     ''Artan popülasyonlar turizm gelişimini engelleyerek, ekonomik kayıplara yol açmaktadır. Bu zararlılarla mücadele ederken, hastalık etmenlerini taşıyan haşerelerin üreme kaynakları da ortadan kaldırılıyor. Bu yıl vatandaşların yoğun şikayeti üzerine akreple mücadele çalışmaları başlatıyoruz. 
     Özellikle bu yıl yağışların uzun sürmesi, bazı alanlarda nem ve sıcaklık değerlerinin üremeye uygun olması nedeniyle akrep üremelerinin arttığı yönünde vatandaşlardan artan şikayetlere karşı ilaç alındı. Şikayetlerin en yoğun geldiği Sur Beldesi ve tarihi surların çevresi ilaçlanacak.'' Bu yıl haşerelerle mücadele için 4 ton ilacın kullanılacağı bildirildi. 
     Toplantıya, Yenişehir Belediye Başkanı Fırat Anlı, Bismil İlçe Belediye Başkanı Şükran Aydın, sivil toplum örgütleri temsilcileri, mahalle muhtarları ile site yöneticileri katıldı. 
     
</TEXT>
</DOC>
