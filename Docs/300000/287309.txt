<DOC>
<DOCNO> 287309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/siyaset/siy01.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nas'tan SMS ile istifa 
</HEADLINE>
<TEXT>


Türk siyasetinde bir ilk yaşandı. Genel Başkan yardımcılarına SMS mesajıyla istifa ettiğini açıklayan ANAP lideri Nesrin Nas, daha sonra istifadan vazgeçti 

HAKAN ŞANLITÜRK Ankara 


DYP ile yaptığı bütünleşme görüşmelerini, parti yöneticileriyle paylaşmayan ANAP Genel Başkan Nesrin Nas ile yardımcıları arasındaki gerginlik, Türk siyasetinde bir ilkin yaşanmasına neden oldu. Nas'ın, 15 Ekim'de genel başkan yardımcılarına cep telefonundan SMS göndererek, "Sağlığım ne yazık ki bu onurlu görevi sürdürmeme engeldir. Bu nedenle genel başkanlıktan istifa ediyorum" dediği öğrenildi. Ancak Nas'ın daha sonra, "Sizi yüzüstü bırakmaya gönlüm elvermedi" diyerek istafa kararından vazgeçtiği bildirildi. 
Parti içinde gerginliğin tırmanması üzerine Nas'a "istifa etsin" mesajı gönderen Teşkilat Başkanı İbrahim Çebi'nin kalp krizi geçirmesi de, Başkanlık Divanı'nın Nas'a olan tepkisini artırdı. Genel Merkez'de dün Halil İbrahim Özsoy başkanlığında toplanan genel başkan yardımcıları, bugün yapılması planlanan Başkanlık Divanı toplantısını boykot etmeyi kararlaştırdı. Buna göre, elçi olarak seçilen Genel Başkan Yardımcısı Abdulbaki Erdoğmuş, Nas'ın yanına giderek, "Arkadaşlar sizi istemiyorlar. Görevi bırakmanızı öneriyorlar. O yüzden Divan toplantısına katılmayacaklar" diyecek. Nas'ın görevden ayrılmaması durumunda Merkez Karar ve Yönetim Kurulu'nda olağanüstü kongre kararı alınması planlandı. Nas'ın görevi bırakmayı kabul etmesi halinde ise ikinci adam Özsoy, 45 gün içinde toplanması gereken kongreye kadar genel başkanlığa vek let edecek. ANAP'ın kapısına dayanan yeni kongrede, genel başkanlık için Lütfullah Kayalar'ın ismi öne çıktı. 

Ağar Süreç işliyor 
Bu arada DYP Genel Başkanı Mehmet Ağar, "ANAP - DYP bütünleşmesi" ile ilgili sürecin gayri resmi şekilde işlediğini, ihtiyaç olduğu zaman resmi sürece döneceğini söyledi. 


</TEXT>
</DOC>
