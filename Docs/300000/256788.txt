<DOC>
<DOCNO> 256788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko11.html </URL>
<DATE> 2004/07/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türkiye, karapara sınavına girecek... 
</HEADLINE>
<TEXT>

     Türkiye, yeni bir karapara sınavına hazırlanıyor. OECD bünyesinde oluşturulan Mali Eylem Görev Gücü FATF , Türkiye'nin karapara aklama ve terörizmin finansmanı ile mücadele çalışmalarını değerlendirmeye alıyor. 
     Maliye Bakanlığı Mali Suçları Araştırma Kurumu MASAK yetkililerinden alınan bilgiye göre, FATF'ın aybaşında Paris'te gerçekleştirilen genel kurul toplantısı sonrasında, üye ülkelerin üçüncü tur karşılıklı değerlendirme takvimi de belirlendi. 
     Bu çerçevede Türkiye'nin karapara aklama ve terörizmin finansmanı ile mücadele konusundaki çalışmalarına yönelik incelemenin önce 2005 yılı başında yapılması benimsendi. Ancak MASAK yetkililerinin girişimleriyle bu tarih 2006 yılı başı olarak düzenlendi. 
     FATF'ın 3. tur değerlendirme işlemi, daha önce yayınlanan 40 takviye kapsamında gerçekleştirilecek. FATF uzmanları, 3. tur değerlendirme sürecinde adalet, emniyet, maliye, hazine, bankacılık, sermaye piyasası, gümrük gibi hem adli, hem de finansal kesimi ilgilendiren konuların mutahabı olan kurumlar nezdinde geniş çaplı incelemelerde bulunacak. 
     İncelemelerde, FATF'ın tavsiye kararları arasında yer alan ''karapara aklama tanımının genişletilmesi, sahte isimlerle ya da isimsiz hesap açılmaması, siyasi kimliği ön planda olan müşterilere daha fazla dikkat ve risk sistemleri geliştirilmesi'' gibi konulardaki Türkiye uygulamalarına bakılacak. 
     Söz konusu incelemeler sonrası hazırlanacak Türkiye raporu, OECD Mali Eylem Görev Gücü'nün genel kuruluna sunulacak. 
     
     MASAK, HAZIRLIKLARA BAŞLADI 

     OECD'nin 2005 yılında yapmak istediği Türkiye incelemesini 2006 yılı başına erteleten MASAK, karapara sınavını sorunsuz atlatmak için hemen harekete geçti. 
     Konuyla ilgili kurum ve kuruluşlar tarafından yapılacak çalışmalardaki işbirliği ve koordinasyonu sağlamak amacıyla Mali Suçlarla Mücadele Koordinasyon Kurulu toplantıya çağırıldı. Kamu kuruluşlarından, FATF incelemesi öncesi gerçekleştirilecek ortak çalışmalar için irtibat görevlisi ya da görevlileri belirlemeleri istendi. 
     MASAK, suç gelirlerinin aklanmasıyla ve terörizmin finansmanıyla mücadele alanındaki uluslararası standartlara uyum sağlamak için hazırlanan Suç Gelirlerinin Aklanmasıyla Mücadele Kanun tasarısına yönelik çalışmalara da hız verdi. MASAK yetkilileri, tasarının bugünlerde son şeklini alacağını ve yeni yasama döneminde TBMM gündemine gelmesinin beklendiğini söylediler. 
     
     OECD MALİ EYLEM GÜCÜ NELER İSTİYOR 

     Türkiye'yi karapara ile mücadele ve terörizmin finansmanı açısından incelemeye alacak olan OECD Mali Eylem Görev Gücü, üye ülkelerden en son geçen yıl yeniden düzenlenen 40 tavsiye kararını yerine getirmelerini istiyor. 
     Üçüncü tur değerlendirme sürecinde de incelemeye alınan ülkelerin bu tavsiyelere uyup uymadıkları araştırılacak. 
     FATF'ın ülke incelemelerinde dikkate alacağı tavsiye kararlarından bazıları şöyle 
     -Yasal sistem Ülkelerin karapara aklama suçunu, öncül suçları en geniş kapsam içerir şekilde tüm suçlara atıfta bulunacak şekilde düzenlemesi. Ya da cürümlere veya öncül suçlara uygulanabilecek bir eşik belirleyerek öncül suçları listelemesi veya bu yöntemlerin bir kombinasyonunu oluşturarak tanımlama yapmaları. Ülkelerin suçta kullanılan mal varlıklarına el koyma ve müsadere etme konusunda gerekli düzenlemeleri hayata geçirmeleri. 
     -Karapara aklamanın ve terörün finansmanının önlenmesi için mali kuruluşlarca ve mali olmayan mesleklerce alınması gereken önlemler Müşteri takibi ve kayıt konusunda sahte isimlerle veya isimsiz hesap açılmaması. Her tür işlemin kaydının tutulması, müşterinin kimliğinin tespit ve teyit edilmesi. 
     Siyasi kimliği ön planda olan müşterilere yönelik daha dikkatli olunması, gerek bu müşterilerin gerçekleştirdiği işlemler, gerekse muhabir ilişkiye dayalı işlemlerle ilgili olarak risk sistemleri geliştirilmesi. 
     Her tür ulusal veya uluslararası işlemle ilgili belgenin, işleme ilişkin yeterli bilgiyi barındıracak nitelikte hazırlanması ve en az 5 yıl süreyle saklanması. 
     Herhangi bir işlemin karapara aklama ya da terörün finansmanıyla ilgili olduğuna dair kuvvetli şüphe ve makul göstergeler bulunuyorsa, şüpheli işlem bildiriminde bulunulması, mali kuruluşların bu tehlikelere karşı iç kontrol sistemi kurmaları, personele buna yönelik eğitim verilmesi. 
     Avukatlar, noterler, muhasebeciler gibi meslek gruplarının da kimlik tespiti, kayıt tutma ve saklama ile şüpheli işlem bildirimi gibi yükümlülüklere tabi olması, karapara aklama suçuna ilişkin gerçek ve tüzel kişilere karşı caydırıcı idari ve cezai müeyyideler getirilmesi. 
     Tavsiyelere tamamen veya kısmen uyumsuz ülkelerin taraf olduğu işlemlere karşı dikkatli olunması. 
     -Karapara aklama ve terörün finansmanıyla mücadele sistemlerinde gerekli kurumsal ve diğer önlemler Ülkelerin mali, idari ve yasal bilgiye doğrudan veya dolaylı olarak zamanında erişebilen ulusal bir mali istihbarat kurmaları. Karapara aklama incelemeleri için uygun kontrollü teslimat, gizli operasyonlar ve benzeri inceleme tekniklerinin geliştirilmesi. 
     -Uluslararası işbirliği Üye ülkelerin yetkili makamları arasında şüpheli işlemler ve bunlara taraf olan kişi ve kurumlarla ihtiyari ya da talep üzerine uluslararası bilgi alış verişinin sağlanmasına yönelik düzenleme yapılması. 
     Yasal yardımlaşma ve suçluların iadesi için fiilin iki tarafta da suç olmasının gerektiği durumlarda suçun aynı kategoriye konulması veya terminolojiyle adlandırılmasına bakılmaksızın sadece fiilin her 2 ülkede suç sayılmasının yeterli kabul edilmesi. 

     
</TEXT>
</DOC>
