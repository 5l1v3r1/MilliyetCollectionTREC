<DOC>
<DOCNO> 269339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/spor/spo06.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu hazmedemedi 
</HEADLINE>
<TEXT>


Yunanistan'da galibiyeti kutlayan Arnavut göçmenler saldırıya uğradı, bir kişi öldürüldü. Ülkeyi saran olaylar, Türkiye maçı öncesi endişe yarattı 

YORGO KIRBAKİ - ATİNA 


Polis izledi 
AVRUPA Şampiyonu takımlarının, Arnavutluk'a yenilmesine öfkelenen Yunanlılar, ülkenin pekçok şehrinde Arnavut göçmenlere saldırdı, bir kişi öldürüldü, birçok kişi yaralandı. Yunan polisi olaylara seyirci kalırken, hükümet kınadı, ancak çarşamba gecesi Pire'de oynanacak Yunanistan - Türkiye maçı için alınacak önlemleri açıklamaktan kaçındı. Ülkenin en kanlı olayı Zakinthos Adası'nda yaşandı. Panayotis Kladis 20 isimli bir Yunanlı, elinde bıçakla Arnavutlar'a saldırdı, bir göçmeni öldürdü, iki göçmeni yaraladı. 

Atina arenası 
BAŞKENT Atina da adeta arenaya dönüştü. 2 - 1'lik galibiyet sonrası ellerinde Arnavutluk bayraklarıyla Omonia meydanında sevinç gösterilerinde bulunan 200 kadar göçmen, Yunanlılar'ın hışmına uğradı. Omonia meydanı bir anda savaş alanına dönerken, ellerinde bıçaklarla saldırıya geçen Yunanlı gençler, dört Arnavut'u yaraladı. Bu göçmenlerden ikisinin durumunun ağır olduğu, saldırganların yakalandığı açıklandı. Ancak olaylar bununla bitmedi. Yunanlı fanatikler bu kez Atina'nın tren garında olaylar çıkardı. 

Hasar verdiler 
GARDAKİ olaylarda çok sayıda aracın hasar gördüğü bildirilirken, Yunan polisinin gözyaşartıcı bomba da kullandığı Arnavutları kovalamakla yetindiği gözlendi. Korfu Adası merkezinde toplanan bazı Arnavutlar da, saldırıdan nasiplerini aldılar. Yunanlı futbol fanatiklerinin, Arnavut göçmenlerin arabalarını tahrip ettikleri ifade edildi. Selanik'te ve Türkiye maçının oynanacağı Pire'de olay yaşandığı, bazı Yunanlılar'ın, Selanik'teki Arnavutluk Başkonsolosluğu'na yürümek istedikleri vurgulandı. 

'Tek çare Türkiye' 

ARNAVUTLUK yenilgisi sonrası Yunanistan'da tüm gözler Türkiye maçına çevrildi. Teknik Direktör Otto Rehhagel, takımını şoktan çıkarmanın yollarını ararken, "Bir maç kaybettik, hepsi bu. Daha yolun başındayız. Bu yenilginin yaralarını Türkiye'ye karşı oynayacağımız mücadelede silmekten başka çaremiz yok" diye konuştu. Bu arada sakatlığı süren Dellas'ın Türkiye maçına yetişmesi için doktorlar seferber oldular. 


</TEXT>
</DOC>
