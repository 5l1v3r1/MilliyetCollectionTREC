<DOC>
<DOCNO> 277118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun33.html </URL>
<DATE> 2004/10/04/ </DATE>
<TIME> 22.09 </TIME>
<AUTHOR>  </AUTHOR>
<HEADLINE>
AB Komisyonu'nun yeni üyesi Rehn Türkiye Avrupa ülkesidir... 
</HEADLINE>
<TEXT>

     Portekizli Jose Manuel Durao Barroso başkanlığında 1 Kasım'da göreve başlayacak yeni AB Komisyonu'nun üyeleri arasında bulunan Finlandiyalı Olli Rehn 42 , Türkiye'nin bir Avrupa ülkesi olduğunun 40 yıl önce kabul edildiğini söyledi. 
     Avrupa Parlamentosu'nda konuşarak, genişlemeden sorumlu üye olarak yapacağı çalışma planları hakkında bilgi veren Rehn, genişlemenin AB'ye refah getirdiği üzerinde durduktan sonra, Türkiye konusuna değindi. 
     Türkiye'nin AB'ye adaylığının 1999'da Helsinki zirvesi sırasında resmen tanındığını ve AB Konseyi'nin Aralık ayında, Türkiye ile tam üyelik müzakerelerinin başlatılmasına ilişkin kararı vereceğini hatırlatan Rehn, ''Bu kolay bir karar olmayacak'' dedi. 
     Türkiye konusunun AB kamuoyunu böldüğünün görüldüğünü, Türkiye'nin AB'ye katılım iradesinin desteklenmesi gerektiğini belirten, adli, siyasi ve ekonomik reformların önemi üzerinde duran Rehn, Türkiye'nin Kopenhag kriterlerini yerine getirmesi gereği üzerinde durdu. Rehn, AB'nin yeni üyeler alma kapasitelerinin de gözardı edilemeyeceğini söyledi. 
     Türkiye'nin bir Avrupa ülkesi olup olmadığı sorusunun sık sık gündeme taşındığını, oysa bu soruya 40 yıl önce 1963'te, ''Türkiye Avrupa'nın bir parçasıdır'' denerek yanıt verildiğini hatırlatan Rehn, ''Bu, demokratik ve Avrupalı bir Türkiye'ye karşı tavrın başlangıcıydı ve bizim de menfaatimizeydi'' diye konuştu. 
     Rehn, Türkiye konusunda Avrupa Parlamentosu'nun görüşlerini de dikkate alacaklarını anlattı. 
     Olli Rehn, Avrupa Parlamentosu'nda konuşmasını tamamladıktan sonra sorulara yanıt vermeyi sürdürüyor. 
     
     ''VERDİĞİMİZ SÖZLERİ TUTMALIYIZ...'' 

     Portekizli Jose Manuel Durao Barroso başkanlığında 1 Kasım'da göreve başlayacak yeni AB Komisyonu'nun üyeleri arasında bulunan Finlandiyalı Olli Rehn, Avrupa Parlamentosu'nda konuşarak, genişlemeden sorumlu üye olarak yapacağı çalışma planları hakkında bilgi verdi ve soruları yanıtladı. 
     Rehn, AB Komisyonu'nun Finlandiyalı üyesi Erkki Likanen'in ülkesinde Merkez Bankası Başkanı olması üzerine, geçen temmuz ayında Brüksel'e gelerek, Romano Prodi yönetimindeki komisyonda göreve başladı ve bu görevini Barroso ile sürdürecek. 
     Olli Rehn, konuşmasında Türkiye konusuna ayrıntılı olarak değinirken, aynı konuda Avrupa Parlamentosu üyelerinin çok sayıda sorusuna da muhatap oldu. Dışişleri Komisyonu AFET bünyesinde yapılan konuşma ve tartışmaların çok büyük bölümünü Türkiye konusu teşkil etti. 
     Rehn, giriş konuşmasında, Türkiye'nin AB'ye adaylığının 1999'da, Helsinki zirvesi sırasında resmen tanındığını ve AB Konseyi'nin, aralık ayında, Türkiye ile tam üyelik müzakerelerinin başlatılmasına ilişkin kararı vereceğini hatırlatarak, ''Bu kolay bir karar olmayacak'' dedi. 
     Türkiye dosyasını, AB'nin tarihi yükümlülüklerini ve Avrupa Parlamentosu'nun yönlendirmelerini göz önünde bulundurarak değerlendireceğini belirten Rehn, Türkiye konusunun AB kamuoyunu böldüğünün görüldüğünü, Türkiye'nin AB'ye katılım iradesinin desteklenmesi gerektiğini, Türkiye'nin bir Avrupa ülkesi olup olmadığı sorusunun sık sık gündeme taşındığını, oysa bu soruya 40 yıldan fazla bir zaman önce yanıt verildiğini, zamanın AB Komisyonu Başkanı Prof. Walter Hallstein'ın, 1963'te, ''Türkiye Avrupa'nın bir parçasıdır. Avrupa Topluluğu ile anayasal ilişkileri vardır'' diyerek tavır belirlendiğini anlattı ve bu yaklaşımın AB'nin de menfaatine olduğunu kaydetti. 
     Rehn, konuşması sırasında ve soruları yanıtlarken, sık sık, ''AB'nin yeni üyeler alarak genişleme kapasitesinin boyutlarının ne olduğunun da sorgulanması gerektiğini'' söyledi ve ''Bizim de yükümlülüklerimiz var. Verdiğimiz sözleri tutmalıyız. Bu bir itibar meselesi'' dedi. 
     Türkiye'nin, diğer adaylar gibi, Kopenhag kriterlerine uyması gerektiğini belirten ve insan hakları, kadın hakları konularını örnek gösteren Rehn, çarşamba günü AB Komisyonu'nun toplanarak Günter Verheugen'i dinleyeceğini, alınacak kararın ''uzun vadeli bir siyasi yükümlülük'' ifade edeceğini, kendisinin de bu karara bağlı ve sorumlu olacağını anlattı. 
     Türkiye'nin attığı önemli adımlar ve gerçekleştirdiği reformlar üzerinde duran Rehn, ''Sanıyorum Komisyon Türkiye ile tam üyelik müzakerelerinin açılmasını kararlaştıracak, ancak bunun için kontrol mekanizmalarına ihtiyaç var ve bunlar da komisyonun tavsiyeleri arasında yer bulacak'' dedi. 
     İş gücünün serbest dolaşımı konusunun da AB kamuoyunu endişelendirdiğini belirten Rehn, buna çözüm bulmak için geçiş süreci ve kalıcı derogasyon öngörülebileceğini anlattı. Rehn, AB kamuoyunu iknayı hedefleyen bu tür bir tavrın bir ayırımcılık olmayacağını savundu. 
     Yeşiller Grubu üyesi ve Avrupa Parlamentosu-TBMM Karma Parlamento Komisyonu KPK Eşbaşkanı Hollandalı Joost Lagendijk, Türkiye ile tam üyelik müzakerelerinin hedefi belli olmayan bir şekilde başlatılmasının yaratacağı sorunlara dikkat çekti. 
     Olli Rehn, Kopenhag kriterlerine uymayan çok sayıda AB üyesi ülke bulunduğunu, bu üyeler hakkında bin kadar soruşturma açıldığını hatırlatarak, hiçbir müzakerenin sonucunun garanti olmadığını, bunun bütün adaylar için geçerli olduğunu söyledi ve ''Eğer bir ülke ile müzakereleri başlatıyorsak bu bir yükümlülük getirir. Söz konusu ülke AB standartlarına uyarsa ve taleplerimizi yanıtlarsa o ülkeyi bünyemize almalıyız'' dedi. 
     Rehn, ''Bizim gücümüz, yükümlülüklerimizi yerine getirmemize bağlıdır. Sadece coğrafi değil, kültürel ve tarihi yükümlülüklerimizi de dikkate almalıyız'' diye konuştu. 
     Olli Rehn, bir soru üzerine, Türkiye'de insan hakları alanında önemli adımlar atıldığını, din ve azınlıklar konusunda da gelişmeler olduğunu, bu alanda baskıların sürdürüleceğini anlattı. Rehn, Türk hükümetinin işkenceye karşı büyük mücadele verdiğini, 2003 yılında 2 bin 500 takibat yapıldığını, 850 ceza verildiğini belirtti. 
     Yunan ve Rum parlamenterler, Rehn'e çok sayıda soru yönelterek, Türkiye'nin Kıbrıs'ı ''işgal ettiği'', BM ve AB üyesi olmasına rağmen Rum kesimini tanımadığı gibi görüşleri ileri sürdüler ve Türkiye aleyhinde çeşitli görüşler savundular. 
     Rehn, bu tür soruları yanıtlarken, Annan planının AB tarafından desteklendiğini, başarısız olunduğunu, olumlu tavır gösteren Türkiye'nin bu çerçevede cezalandırılamayacağını söylerken, Türkiye ile müzakerelerin başlaması halinde bu müzakerelerin hükümetler arasında olacağını, AB üyesi 25 ülkenin hükümetinin Türkiye tarafından muhatap alınması gerekeceğini ve sonuçta kararın bu hükümetlerin tamamı tarafından verileceğini anlattı. 
     Olli Rehn, Yunan ve Rum parlamenterlerin, ''Türkiye'ye bugün evet derseniz gelecekte Mısır ve Kaddafi'nin Libyasına ne diyeceksiniz'' gibi sorular karşısında, Türkiye'ye karşı 40 yıldır AB'nin yükümlülükleri olduğunu, söz edilen diğer ülkelerle mukayese edilemeyeceğini anlattı. 
     Türkiye'nin katılımının AB'ye maliyetinin abartılmaması gereği üzerinde duran ve kendisinin de bazı hesaplar yaptığını söyleyen Rehn, 15 ila 27 milyar euronun söz konusu olacağını belirtti. 
     Rehn, referandum önerileri konusunda, her üye ülkenin uluslararası bir anlaşmayı onay için istediği yöntemi seçebileceğini, kendi ülkesi Finlandiya'da referandum yönteminin çok temkinli bir şekilde ele alındığını söyledi. 
     Rehn, bir soru üzerine, Türkiye'yi çeviren bölgenin çok hassas olduğunu, bu konuda müzakerelerde ve üyelikten bağımsız bir şekilde, şimdiden strateji belirlenmesi ve izlenmesi gerektiğini ifade etti. 
     Bir parlamenterin sözde Ermeni soykırımından söz etmesi üzerine, Rehn, bu konunun Kopenhag kriterleri dışında kaldığını söyleyerek, Ermenistan ile Türkiye arasında uzlaşma dilediğini anlattı. 
     
</TEXT>
</DOC>
