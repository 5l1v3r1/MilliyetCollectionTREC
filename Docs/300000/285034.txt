<DOC>
<DOCNO> 285034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun12.html </URL>
<DATE> 2004/11/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İsrail Arafat Ramallah veya Gazze'ye gömülebilir 
</HEADLINE>
<TEXT>

     Filistin Devlet Başkanı Yaser Arafat'ın ölümü halinde ''nereye gömüleceği'' tartışmalarına katılan İsrail Dışişleri Bakanı Silvan Şalom, Arafat'ın Ramallah veya Gazze'de gömülebileceğini söyledi. 
     Şalom, İsrail'in Kanal 2 televizyonuna yaptığı açıklamada, Arafat için düşünülse de, Kudüs'ün varoşlarındaki Ebu Dis'in mezar yeri için imkan dahilinde olmadığını belirterek, ''Seçenekler Ramallah veya Gazze'dir'' diye konuştu. 
     Bu tür tartışmaların erken ve Arafat'ın hala hayatta olduğunu belirten Şalom, ''Bekleyelim ve ne olacağını görelim'' dedi. 
     Öte yandan, Filistin Yönetimi ulusal güvenlik danışmanı Cibril Racub, konu hakkında tartışma başlatılmasının kendisini öfkelendirdiğini ifade ederek, ''Arafat'ın ne zaman ve nerede öleceğine ilişkin konuşulması, İsrail için utanç verici'' dedi. 
     İsrail kabinesinin dün yaptığı toplantıda, Başbakan Ariel Şaron, Tarım Bakanı Yisrael Katz'ın ''Arafat'ın Fransa'dan dönüşüne izin verilmemesi'' yolundaki teklifini reddetmişti. 
     Şaron, Başbakan olarak kaldığı sürece Arafat'ın Kudüs'e gömülmesine izin verilmeyeceğini de belirtmişti. 
     
</TEXT>
</DOC>
