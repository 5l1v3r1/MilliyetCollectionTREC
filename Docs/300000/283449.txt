<DOC>
<DOCNO> 283449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko31.html </URL>
<DATE> 2004/10/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Şekerbank Genel Müdürlüğü İstanbul'a taşınıyor... 
</HEADLINE>
<TEXT>

     Şekerbank'ın, genel müdürlüğün İstanbul'a taşınmasına ilişkin şirket sözleşme değişikliğinin görüşüldüğü olağanüstü genel kurulu, bugün yapıldı. 
     Genel kurulda, genel müdürlüğün İstanbul'a taşınması konusunda 2000 yılından önce alınan genel kurul kararı yenilendi. Şirket merkezinin İstanbul'a taşınmasına ilişkin söz konusu ilk karar, sonra yaşanan ekonomik kriz nedeniyle uygulanmamıştı. Ekonomik krizin sona ermesi üzerine bu yıl taşınma kararının uygulanmasına karar verilirken, birimlerin taşınmasına Mart ayında başlanmıştı. 
     İstanbul'da vergi kaydı yaptırabilmek, ticaret siciline kayıt olmak için yeni tarihli genel kurul kararı istendiği için olağanüstü genel kurul yapılmıştı. 
     Şekerbank Genel Müdürlüğü, bundan sonra Zincirlikuyu'daki Metrocity'nin 5 katında faaliyet gösterecek. Taşınma işi yıl sonuna kadar tamamlanacak. 
     Taşınma işi tamamlandıktan sonra, Şekerbank Mensupları Yardımlaşma Vakfı'na ait olan Ankara'daki genel müdürlük binasının tamamen satılması veya kiralanması öngörülüyor. Binanın değerinin 30 milyon dolar düzeyinde olduğu tahmin ediliyor. 
     Şekerbank, şeker pancarı üreticisi ve şeker sektörünün finansal ihtiyaçlarını karşılamak amacıyla 19 yılında, Pancar Kooperatifleri Bankası adı altında Eskişehir'de kuruldu. Şekerpancarı üreticilerinin pancar kooperatiflerindeki küçük birikimlerinin birleşmesiyle oluşturulan sermaye ile çalışmaya başlayan banka, 1956 yılında Ankara'ya taşınarak Şekerbank adını aldı. Bugün yurtiçinde 197 şubesi ile hizmet veren, yüzde 34.39 hissesi borsada işlem gören Şekerbank, Türkiye'nin en geniş sermaye tabanına sahip kuruluşlardan birisi niteliğinde. Almanya'da bir dış temsilciliği, KKTC'de kurulu Off-Shore kıyı bankası, 400'ü aşkın yurtdışı muhabir banka ilişkisi, 3 bin civarında personeli bulunuyor. 
     Şekerbank T.A.Ş. Personeli Munzam Vakfı, Şekerbank T.A.Ş. Personeli Vakfı, S.S Konya Pancar Eki Koop., Konya Şeker Fabrikası A.Ş., Kayseri Şeker Fabrikası A.Ş., Pankobirlik S.S. Pancar Eki Koop. Birliği, 24 pancar kooperatifi bankanın ana ortakları arasında yer alıyor. 
     Şekerbank, bağımsız dış denetimden geçmiş bilançosuna göre 2004'ün ilk yarısında 26 trilyon 800 milyar lira kar elde etti. 
     Bankanın önemli iştirakleri arasında, Şeker Leasing, Şeker Yatırım, Şeker Bilişim Sanayi, Şeker Factoring, Şekerbank Off-Shore bulunuyor. 
     
</TEXT>
</DOC>
