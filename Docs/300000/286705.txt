<DOC>
<DOCNO> 286705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sontur08.html </URL>
<DATE> 2004/11/06/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hastanın karnında gazlı bez unutulduğu iddiası... 
</HEADLINE>
<TEXT>

     Çanakkale'nin Biga İlçesi'nde, 4 ay önce sezaryenle doğum yapan 22 yaşındaki Sevim Ertürk'ün, ''karnında gazlı bez unutulması yüzünden'' iki kez daha ameliyat olmak zorunda kaldığı, Uludağ Üniversitesi Tıp Fakültesi Hastanesi'nde önümüzdeki hafta yeni bir operasyon daha geçireceği öne sürüldü. 
     Uludağ Üniversitesi Tıp Fakültesi Genel Cerrahi Kliniği'nde yatan Sevim Ertürk'ün eşi Beytullah Ertürk, Biga Kaymakamlığı, Cumhuriyet Savcılığı, Çanakkale Valiliği ve Sağlık Bakanlığı'na, ''eşinin karnında gazlı bezi unuttuğunu'' iddia ettiği doktor hakkında suç duyurusunda bulundu. 
     Ertürk, ilgili kurumlara verdiği şikayet dilekçesinde, Biga Devlet Hastanesi'nde 29 Haziran 2004'te sezaryenle ilk doğumunu yapan eşinin, ağrılarının ve karnındaki sertliğin uzun süre devam etmesi üzerine sezaryeni gerçekleştiren Dr. Mustafa Özbek'in ''bunlar normal'' dediğini öne sürdü. 
     Ağrılar şiddetli hale gelince eşini başka doktora götürdüğünü, ültrasonla muayenenin ardından ''Söylemeye dilim varmıyor, ama büyük ihtimalle sezaryen sırasında gazlı bez unutulmuş olabilir'' diyen doktorun kendilerine başka bir doktora da gitme önerisinde bulunduğunu ifade eden Ertürk, gittikleri üçüncü doktorun da aynı ihtimalden bahsederek, hastanın acilen ameliyat olması gerektiğini söylemesi üzerine Biga Devlet Hastanesi'ndeki bir genel cerrahla görüştüklerini bildirdi. Ertürk, hastaneye sezaryenden kalan 180 milyon liralık borcu olduğu için yatış işlemlerini yaptıramayınca Başhekim Dr. Sebahattin Solak'a gittiğini, önce parayı almadan hastayı yatıramayacağını söyleyen Solak'ın, ''Eşimin karnında gazlı bez unutulmuş'' cümlesini duyunca yatış yaptırdığını anlattı. 
     Ertürk, eşinin 21 Ekim'de ikinci operasyonu geçirdiğini, ancak ameliyatı yapan Dr. Özbek, Başhekim Solak ve Genel Cerrahi Uzmanı Kenan Altıntaş'ın kendisine hiçbir açıklama yapmadıklarını savundu. Eşinin durumunun daha da kötüye gitmesi üzerine Dr. Altıntaş'ın, ''Hastanın bağırsakları delinmiş, iltihap var, yeniden ameliyata alınmalı'' demesi üzerine 27 Ekim'de UÜ Tıp Fakültesi'ne götürdüğü eşinin gece yarısı üçüncü kez ameliyat edildiğini kaydeden Ertürk, şu iddialarda bulundu 
     ''Biga'da esnaf bir arkadaşımla görüşen doktor, şikayetçi olmamamız halinde hastanın tüm tedavi masraflarını üstleneceğini dolaylı olarak bana bildirdi, ancak kabul etmedim. Bu ihmalin hastane kayıtlarında farklı şekilde kapatılma yoluna gidileceği endişemle konunun soruşturulmasını arz ediyorum.'' Ertürk, AA muhabirine yaptığı açıklamada da, Biga'nın Kahvetepe Köyü'nde çiftçilik yaparak geçindiklerini, sosyal güvenceleri olmadığı için tedavi masraflarını cepten ödediklerini kaydederek, ''Kendi yağımızla kavruluyorduk, hayatımız alt üst oldu. Bugüne kadar harcadığımız paranın haddi hesabı yok. Doktorlar tedavinin daha uzun süreceğini, en az 10 milyar lira masrafımız olacağını söylüyorlar. Ne yapacağımızı bilemiyoruz'' dedi. 
     
     ''BEN ÇOK ÇEKTİM, BAŞKALARI ÇEKMESİN'' 
     Sevim Ertürk de, ''sezaryeni yapan doktorun hatası yüzünden'' anne olmanın sevincini yaşayamadığını, 4 aylık oğlu ''Kerem''e doyamadığını ifade etti. 
     Sezaryen öncesinde çok sağlıklı olduğunu, ancak başına gelenler yüzünden artık eski yaşamına dönememe endişesi taşıdığını vurgulayan Ertürk, ''Eskiden hiçbir sağlık sorunum yokken son 4 ayda üç kez bıçak altına yattım. Önümüzdeki hafta bir ameliyat daha olacağım. Bundan sonra en büyük korkum kendi işimi yapamamak. Doktorun cezalandırılmasını istiyorum. Ben çok çektim, başkaları çekmesin'' diye konuştu. 
     
     DOKTORLARIN GÖRÜŞÜ 
     Ertürk'ün ''gazlı bezi eşinin karnında unutmakla'' suçladığı Kadın Hastalıklar ve Doğum Uzmanı Dr. Mustafa Özbek ise iddianın doğru olmadığını savundu. 
     Özbek, ''Yok öyle birşey. Sezaryen sonrası hastanın karnında apse ve apseye bağlı bağırsak zedelenmesi oluştu. Biri burada, biri de UÜ'de olmak üzere hasta iki kez ameliyat edilerek, apsesi temizlendi, zedelenme tamir edildi'' dedi. 
     Biga Devlet Hastanesi Başhekimi Dr. Sebahattin Solak da, sezaryen sonrasında hastalarda bazı komplikasyonların görülebileceğini belirterek, hastanın ''karnında apse oluştuğu'' gerekçesiyle ameliyat edildiğini söyledi. 
     Hasta yakınının ameliyattan önce, kendisine ''Bazı doktorlara gittiğini, onların da karında gazlı bez unutulmuş olabilir dediklerini'' öne sürdüğünü, ancak sezaryeni yapan doktorun bunu doğrulamadığını kaydeden Solak, ''Benim gazlı bez olayıyla ilgili bilgim yok. Bana hastanın karnında sezaryen sonrası apse oluştuğu ve acilen ameliyat edilmesi gerektiği söylendi. Ameliyata giren hekim bu bilgiyi veriyorsa ona güvenmek durumundayım. Hatta ikinci ameliyatın son aşamasında ben de yardımcı oldum'' dedi. Bu arada, Biga Kaymakamı Ferhat Peşin, olayla ilgili soruşturma başlattığını bildirdi. 
     
</TEXT>
</DOC>
