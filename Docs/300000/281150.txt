<DOC>
<DOCNO> 281150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun03.html </URL>
<DATE> 2004/10/18/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
ABD'de kaçak göçmen faciası 6 ölü, 15 yaralı... 
</HEADLINE>
<TEXT>

     ABD'nin Arizona eyaletinde, kaçak göçmen taşıyan kamyonun sürücüsü, polis takibinden kurtulmaya çalışırken kaza yaptı. Kazada, 6 kişi hayatını kaybetti, 15 kişi ağır yaralandı. 
     Çalıntı olduğu bildirilen kamyonda en az 20 kaçak göçmenin bulunduğunu belirten polis yetkilileri, polis takibindeki kamyonun güney Arizona'nın Fort Huachuca bölgesi yakınlarında 145 kilometre hızla yol alırken kontrolden çıktığını kaydettiler. 
     Kamyonun aşırı hızla girdiği bir kavşakta zincirleme kazaya neden olduğunu ifade eden polis yetkilileri, 5 kişinin olay yerinde, bir kişinin de diğer yaralılarla birlikte ambulanslarla kaldırıldığı bir hastanede hayatını kaybettiğini belirttiler. Kazada, 15 kişi de ağır yaralandı. 
     Kaçak göçmen taşıdığından şüphelendikleri kamyonu takibe alan polislerin, müdahale için başka polis ekiplerinin yardımını beklerken kamyon sürücüsünün takipten kurtulmak amacıyla aşırı hız yapması sonucu kazanın meydana geldiği kaydedildi. 
     
</TEXT>
</DOC>
