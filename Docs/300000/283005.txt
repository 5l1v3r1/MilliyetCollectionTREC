<DOC>
<DOCNO> 283005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/ekonomi/eko01.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Parkeye 14 milyon euroluk yatırım 
</HEADLINE>
<TEXT>


NUR DAŞAR Brüksel 

Dünyanın en büyük MDF üreticisi Yıldız Entegre, Belçika lisanslı "Clic Sistem Laminat Parke"yi Brüksel'de tanıttı. Yıldız Entegre Yönetim Kurulu Üyesi Hakkı Yıldız, yıllık üretim kapasitelerinin 6 milyon metrekare olduğunu belirterek "İlk üretim tesisi için sekiz milyon euro yatırım yaptık. İkinci tesisin tüm görüşmeleri tamam. Altı milyon euro yatırımla kuracağımız bu tesis, 2005 temmuz ayında üretime geçecek ve yılda 12 milyon metrekare yatırım yapacak" dedi. 
Yıldız, AB standartlarında parke üretimi için yoğun bir şekilde çalıştıklarını, bunun için Berry Floor firmasıyla 20 yıllık anlaşma imzaladıklarını ifade etti. 

İthalata son 
Vario Clic Sistem adıyla piyasaya sunulacak olan yeni parke sisteminin kasım sonunda piyasada olacağını belirten Yıldız " Bu parkeyi bayilik sistemiyle Türkiye'nin tüm illerine dağıtmayı umuyoruz. Türkiye çapında 82 bayisi olacak. Türkiye'deki 2003 yılı laminat parke tüketimini 22 milyon metrekare ve bunun neredeyse yarısı ithal. Bizim amacımız öncelikle ithal parke girdilerini azaltmak ve bu üretimi gerçekleştiremeyen çevre ülkelere ihracat yapmak" dedi. 
2001 yılında özelleştirmeden İstanbul ve Kütahya Gübre'yi satın aldıklarını belirten Yıldız, "Grubumuzun iki lokomatif sektörü tarım ve orman ürünleri. 2003 yılı ciromuz ise 240 milyon dolar. 2001 ve 2003 yılları arasında 230 milyon dolar yatırım yaptık. 2004 yılının 9 aylık cirosu 275 milyon dolar. Yıl sonu tahminimiz ise 320 milyon dolar olacak. 2005 yılında devam eden 80 milyon dolar daha yatırımımız var" diye konuştu. 


</TEXT>
</DOC>
