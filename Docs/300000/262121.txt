<DOC>
<DOCNO> 262121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo24.html </URL>
<DATE> 2004/08/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Galatasaray'da Mondragon'dan 3 yıllık imza... 
</HEADLINE>
<TEXT>

     Galatasaray'ın Kolombiyalı Kalecisi Mondragon, kulübüyle olan sözleşmesini 3 yıl daha uzattı. 
     Florya Metin Oktay Tesisleri'nde gerçekleştirilen imza töreninde, Futbol Şube Sorumlusu Fatih Gökşen de hazır bulundu. 
     Gökşen, Mondragon ile 2007 yılına kadar yeni sözleşme imzaladıklarını ifade ederek, ''Kendisi sözleşmesiyle ilgili spekülasyonlar olduğu için imza töreni düzenlenmesini istedi. Mondragon, 3 yıl daha Galatasaray'ın kalecisidir, hayırlı olsun. Opsiyonu vardı, bunu kullanmadan sözleşmesini yeniledik. Başarılı bir dönem geçireceğimize inanıyorum. Ayrıca, Mondragon önceki sözleşmesine göre fedakarlık yaparak Galatasaraylı olduğunu da göstermiştir'' dedi. 
     Mondragon ise kulübüyle sözleşme imzalamaktan dolayı gerçekten çok mutlu olduğunu belirterek, ''Uzun zamandır beklediğim bir anı yaşıyorum. Her şeyden önce sayın başkanımıza, tüm yönetim kuruluna, tüm Galatasaray ailesi ve tüm taraftarlara teşekkür ederim. Burada bulunduğumuz 3 yıl içinde ailem ve eşime evimde gibi hissettirdiler. 3 yıllık değil, ömür boyu gibi gördüğüm bir kontrat imzaladım. Sadece 3 yıl değil, futbol hayatım boyunca burada Galatasaray'a bağlı kalmayı istiyorum. Burası benim ailem ve evim'' diye konuştu. 
     Bu sezon şampiyon olmaya mecbur olduklarını da vurgulayan Kolombiyalı kaleci, takımın hazırlık maçlarında olduğu gibi ligin başında da ne durumda olduğunu gösterdiğini ve mutlu sona ulaşacaklarına inandığını söyledi. 
     Mondragon, futboluyla ilgili kendisini kısa bir dönem eleştirebileceğini dile getirirken, ''Geçen sezonun son iki ayında iyi olmadığımı söyleyebilirim. Bu sene ise uzun yıllar birarada olduğumuz futbolcularla birlikteyiz. Çok iyi bir hava yakaladık'' dedi. 
     Oynadığı maçlarda bir ara sinirli olduğu dönem geçirdiğini kabul eden Mondragon, şöyle devam etti 
     ''Bir ara sinirli olmuş olabilirim, hep birlikte evlerden uzak kaldığımız, koşulların zor olduğu birkaç ay boyunca hepimiz sinirli olmuştuk. Bu kısa süre içinde değerlendirilmemem lazım. Ancak, sinirli bir görüntü verdiysem, özür dilerim.'' Mondragon, sezon öncesi kampına geç katılması ile ilgili bir soru üzerine de, ''Ülkemin futbol federasyonunun faksları doğrudan kulüp görevlimiz Mustafa Turgun beye gelmiştir. Her şey ortadadır, açıktadır, tartışılacak bir şey de yok'' yanıtını verdi. 
     Bu arada Fatih Gökşen, Saidou'nun sakat olduğunu hatırlatarak, teknik direktör Hagi'nin bu futbolcu ile sorunu olduğu şeklindeki haberlerin asılsız olduğunu söyledi. 

     
</TEXT>
</DOC>
