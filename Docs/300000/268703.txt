<DOC>
<DOCNO> 268703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sondun16.html </URL>
<DATE> 2004/09/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Rus komandoları okulu bastı ve katliam... 
</HEADLINE>
<TEXT>

     Tüm dünyanın kilitlendiği Osetya'daki rehine krizinin üçüncü gününde eylem kana bulandı. Bugün Rus özel güvenlik güçleri okula girdi, çıkan çatışmada kurtarma operasyonu katliama dönüştü, 150'den fazla kişi öldü, 400'ü aşkın yaralı var. 
     Kuzey Osetya'nın Beslan kentinde 53 saat süren eylemde rehin alınanların sayısının 1200 olabileceği açıklandı. 
     Rusya Devlet Başkanı danışmanı Aslambek Aslakhanov, çocuk ve yetişkin rehine sayısının toplam 1200 olabileceğini, bu rakamın yüzde 70'ini çocukların oluşturduğunu söyledi. 
     Beslan kentindeki rehine eylemi, 1 Eylül'de yeni öğretim yılının açılış törenini silahlı saldırganların basmasıyla başlamıştı. 
     Çatışma durduktan sonra okulda hala teröristlerin bulunduğu ve ellerinde yüze yakın rehine bulunduğu ortaya çıktı. Okuldaki rehine eylemi hala devam ediyor. Ölü ele geçen teröristlerden 9'unun Arap uyruklu olduğu ortaya çıktı ve eylemin El Kaide bağlantısı araştırılmaya başlandı. 
     
</TEXT>
</DOC>
