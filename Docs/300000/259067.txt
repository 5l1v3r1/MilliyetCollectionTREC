<DOC>
<DOCNO> 259067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonspo13.html </URL>
<DATE> 2004/07/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Yönetimden açıklama Gidecek listesini Del Bosque yaptı 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, takımdan gönderilen oyuncularla ilgili yönetim kurulunun kesinlikle teknik direktör Vicente Del Bosque'ye etkisi olmadığını söyledi. 
     Siyah-beyazlı takımın bugünkü idmanını izleyen Oktay, gazetecilerin gündeme ilişkin konulardaki sorularını yanıtladı. 
     Asbaşkan Kıvanç Oktay, teknik direktör Del Bosque'nin bu sezon takımda yer almayacak oyuncularla ilgili verdiği listeye kulüp yönetim kurulunca müdahale yapılıp yapılmadığı ile ilgili soru üzerine şunları söyledi 
     ''Kesinlikle Del Bosque'nin verdiği listeye yönetim kurulumuzun herhangi bir etkisi olmamıştır. Ben de bu haberleri hayretle okuyup, izliyorum. Ne Fatih Sonkaya, ne Mustafa Doğan, ne de başka bir oyuncumuzla ilgili yazılanlar doğru değildir. Hocamızın verdiği liste aynen uygulanmıştır. Biz bu konuda hocamıza tam yetki verdik. 'Yeniler, eskiler fark etmez, takımı siz kurun' dedik. Basında çıkan bu tür haberleri okuyunca üzülüyoruz. Hem takımda kalan oyunculara, hem de hocamıza bu yolla çok büyük haksızlık ediliyor. Bu tür haberlerle huzursuzluk yaratılıyor. Tekrar ediyorum, bizim oyuncular ve teknik kararlarla ilgili hocamıza yönetim olarak hiçbir etkimiz yoktur. Tamamen tüm yetki kendisinindir.'' 
     
     BAŞKA OYUNCU GİTMEYECEK 
     Takımdan başka bir oyuncunun gönderip gönderilmeyeceğiyle ilgili bir soru üzerine de Oktay, şöyle konuştu 
     ''Hayır. Karar verilmiş ve hocamızın listesi aynen uygulanmıştır. Size göre fazla, bana göre eksik olabilir. Mühim olan, oyuncuların teknik direktörün sistemine uygun olmasıdır. Hocamızın görüşüne göre de şu anki oyuncuların hepsi sistemine uygun futbolculardır. Basında bazı haberler okuyorum, hocamızın ne Sergen, ne de başka bir oyuncu ile ilgili negatif bir görüşü yoktur. Kendisi Sergen'den gayet memnundur. Bu tür haberler takımımızı ve futbolcularımızı yıpratmaktadır. Sonuç olarak hocamız sistemine göre takımını kurmuş ve çalışmalarını da bu yönde sürdürmektedir. Buna en güzel örnek de sezon başı herkesin gönderileceğine kesin gözüyle bakılan Kaan Dobra'nın takımda kalmış olmasıdır. Hocamız kendisini hem İstanbul'daki kampta, hem de yurtdışındaki hazırlıklarda izledikten sonra, kendi sistemine uygun olduğunu söylemiş ve kalmasını istemiştir. Biz de hocamıza tam yetki verdiğimiz için tamamen onun verdiği liste doğrultusunda çalışmalarımızı sonuçlandırdık.'' 
     
     JUANFRAN VE AHMET DURSUN 
     İspanyol futbolcu Juanfran'ın transferindeki gelişmelere de değinen Oktay, lig başlayana dek bu transferi çözümlemeyi planladıklarını söyledi. 
     Oktay, bir soru üzerine de eski oyuncuları Ahmet Dursun'un yeniden takıma dönmesiyle ilgili kararı teknik direktör Del Bosque'nin vereceğini söyledi. 
     
     YABANCI OYUNCU SAYISI 
     Yabancı oyuncu sayısının artırılması konusunda yapılan spekülasyonlara da değinen Oktay, şunları kaydetti 
     ''Şu anda bütün kulüpler transferlerini yapmış durumda. Son hafta böyle bir karar, bir çok kulübe haksızlık olur. Bir çok kulübün aldığı yerli oyuncuların yerine, yabancı futbolcu alma şansı olabilirdi. Bu nedenle şu an için böyle bir kararın alınacağını düşünmüyorum. Önümüzdeki sene olabilir. Biz de o zaman görüşümüzü bildiririz.'' 
     
</TEXT>
</DOC>
