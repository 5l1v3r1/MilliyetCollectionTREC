<DOC>
<DOCNO> 294417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun46.html </URL>
<DATE> 2004/12/03/ </DATE>
<TIME> 21.59 </TIME>
<AUTHOR>  </AUTHOR>
<HEADLINE>
Bob Dylan "Ben asla bir peygamber ya da kurtarıcı olmak istemedim" 
</HEADLINE>
<TEXT>

     ABD'de 19 yıl aradan sonra ilk kez bir televizyon kanalına konuşan 1960'ların efsanevi müzisyeni ''protest müzik öncüsü'' Bob Dylan, hayranlarının kendisini ''bir peygamber, bir kurtarıcı'' olarak gördüğünü ifade ederek, ''Ben asla bir peygamber ya da kurtarıcı olmak istemedim'' dedi. 
     CBS televizyonunun Pazar akşamı yayınlanacak ''60 Dakika'' programına konuşan Dylan, ''Belki bir Elvis olabilir ve bir Elvis olduğumu görebilirim. Ama bir peygamber mi Hayır'' diye konuştu. Dylan, ''Benim yaptıklarım sadece şarkılardan ibaret. Ne bir ayin, ne de başka bir şey. Şarkılarımı yakından inceleyecek olursanız, ne hiçkimsenin, ne de herhangi bir şeyin sözcülüğünü yaptığıma dair bir şey bulacağınıza inanmıyorum. Benim hakkımda başka şekilde düşünenler şarkılarımı duymamış olmalı'' dedi. 
     1960'ların müzik adamı Bob Dylan, Rolling Stone dergisinin ''Like a Rolling Stone'' isimli şarkısını en iyi rock parçası olarak seçmesini de önemsemezken, ''Bu haftaki sayıda öyle diyorlar, ama biliyorsunuz bu listeleri çok sık değiştiriyorlar. Ne kadar süre birinci kalacağımı kim söyleyebilir '' dedi. 
     63 yaşındaki besteci, ozan ve eski ''mızıka gitaristi'' 19 yıldır herhangi bir televizyona mülakat vermedi. Sanatçının, CBS'in de bağlı bulunduğu Viacom grubuna ait Simon Schuster yayınlarında çıkacak ''Chronicles Volume One'' isimli hatıra kitabının tanıtımı amacıyla konuştuğu belirtiliyor. 
     
</TEXT>
</DOC>
