<DOC>
<DOCNO> 252019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonyas16.html </URL>
<DATE> 2004/06/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bodrum'da eğlence yerleri kaçta kapanacak 
</HEADLINE>
<TEXT>

     Bodrum'da yeni master planının hazırlıkları kapsamında müzikli eğlence yerlerinin açılış ve kapanış saatleri, oluşturulan 4 ayrı bölgeye göre belirlendi. 
     Bodrum Belediye Meclisi, aldığı karar uyarınca gürültü kirliliğinin önüne geçmek amacıyla otel, bar, kafe, disko ve içkili restoran gibi müzikli eğlence yerleri 4 ayrı bölgeye ayrıldı. 
     Buna göre, müzikli eğlence yerleri Halikarnas Disko'dan Kale Meydanı'na kadar olan A bölgesinde saat 05.00, Otobüs Terminali'nden Marina'nın bitimine kadar olan B bölgesinde saat 03.00, şehir içindeki bazı caddeler ve Gümbet Kavşağı'na kadar olan çevre yolunu içeren C bölgesinde saat 02.00, diğer bölgelerin dışında kalan daha çok yerleşim birimlerinin bulunduğu yerleri oluşturan D bölgesinde ise saat 01.00'de kapanacak. 
     Gümbet ve Torba mahallelerinde de müzikli eğlence yerlerinin kapanış saatlerini belirlemek amacıyla bölge sistemi oluşturuldu. 
     Mecliste, eğlence yerleri ile ilgili kapanış saatlerinin belirlenmesinin yanı sıra bu işletmelerin müşteri yokken müzik yayını yapamayacağı kararı da alındı. 
     Teknelerin etrafı rahatsız edici müzik yayını yapamayacağı yönünde karar alan Meclis, bar, kafe, otel ve disko gibi yerlerin haricinde hiçbir işletmenin müzik yayını yapamayacağı, ayrıca tekel büfeleri, marketler ve açık içki ruhsatı olmayan yerlerin hiçbir şekilde açık içki satamayacağını karara bağladı. 
     Meclis, A bölgesinde yer alan işletmelerden yüzde yüz kapalı mekanda ses izolasyonu yaptırıp 31.12.2004 tarihine kadar müracaat ederek Bodrum Belediyesi'nden uygunluk raporu alanlara, 2005 yılında 24 saat açık kalma izni verilmesi yönünde karar aldı. 
     Kararlara uymayan işletmelere, birinci denetimde yazılı ikaz, ikinci denetimde 5 gün kapatma, üçüncü denetimde 10 gün kapatma dördüncü kez tekrarında ise işletme ruhsatının gözden geçirilerek iptali yönünde ceza verileceği kaydedildi. 
     
</TEXT>
</DOC>
