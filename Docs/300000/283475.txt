<DOC>
<DOCNO> 283475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonsiy18.html </URL>
<DATE> 2004/10/26/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Derviş, AB'yi uyardı Sabrımız sınırsız değil 
</HEADLINE>
<TEXT>

     CHP Milletvekili eski Devlet Bakanı Kemal Derviş, AB'den "çok açık ve olumlu" bir mesaja ihtiyaç olduğunu belirtirken, "Sabrımız sınırsız değil" uyarısını yaptı. ABD Büyükelçisi Eric Edelman ise 2 Kasım seçimleriyle Washington'da yönetime kim gelirse gelsin ABD'nin Türkiye'nin AB üyeliğini desteklemeye devam edeceğini belirterek, Türkiye'nin üyeliğinin güvenlik açısında taşdığı önemi vurguladı. 
     Kemal Derviş, Türk-Amerikan Derneği ve Amerikan Şirketler Derneğince Türkiye'nin AB süreci konusunda ortaklaşa düzenlenen "Büyük Beklentiler" konferansta yaptığı konuşmada, Türkiye'ye üyelik dışındaki herhangi bir önerinin kabul edilemez olduğunu söyledi. 
     AB'nin, dünyanın bu bölgesinde barış ve istikrar sağlamak için Türkiye'ye ihtiyacı bulunduğunu ifade eden Derviş, AB üyeliğinin Türkiye'nin diğer dostlarından kopacağı anlamına gelmediğini vurguladı. 
     Kemal Derviş, AB'nin Aralık ayında Türkiye'ye müzakere tarihini vermesi beklentisini dile getirirken, bazı Avrupa ülkelerinde yaşanan tartışmalara dikkat çekerek "biraz gerginim" dedi. Derviş, "Şimdi Avrupalı dostlarımızdan ihtiyacımız olan şey çok açık ve olumlu bir mesajtır" diye konuştu. 
     "Türkiye, büyük bir millettir ve sabrımızın sınıları var" diyerek AB'yi uyaran Derviş, Helsinki Zirvesi'nde kriterlerin yerine getirilmesi durumunda müzakerelerin "geçikmeksizin" başlayacağı kararını anımsatan Derviş, "Şimdi gerçek zamanı geldi. Açık bir mesaj bekleme hakkımız var" ifadesini kullandı. 
     
     ABD'NİN POLİTİKASI DEĞİŞMEYECEK 
     ABD Büyükelçisi Eric Edelman, ABD'de 2 Kasım seçimlerinin sonucu ne olursa olsun Washington'un Türkiye'nin AB üyeliğiyle ilgili politikasının değişmeyeceğini vurguladı. Son 41 yıldır ABD'de yönetimde olan dokuz başkanın hepsinin Türkiye'nin AB üyeliği hedefini desteklediğine dikkat çeken Edelman, Türkiye'ye bir tarih verilmesi halinde bunun Türkiye için bir kilometre taşı, ABD için ise bir zafer olacağını söyledi. 
     AB üyeliğiyle ABD'nin iyi bir müttefik ve dost olmak arasında bir çelişkinin bulunmadığını ifade eden Edelman, AB'nin birçok üyesinin ABD ile çok yakın bağlarının bulunduğuna işaret etti. Türkiye'nin AB üyeliğinin Avrupa ve dünyanın güvenliği için önem taşıdığını vurgulayan Edelman, AB liderlerinin Türkiye'nin önemi konusunda kamuoylarını bilgilendirmesi gereğine de işaret ederek Türkiye'nin başarısının, AB için büyük bir başarı olarak değerlendirilmesini istedi. 
     Edelman, AB üyeliğinin Türkiye için yararlarının hesap edilmeyecek kadar büyük olacağını da ifade etti. 
     Bu arada, Türk şoförlerinin Irak'taki güvenlik sorununa ilişkin bir soruyu yanıtlayan Edelman, bu konudaki kaygıları paylaştığını şoförler ve diğer çalışanların güvenliğini iyileştirmek için Türkiye ile birlikte çalışmalar yaptıklarını bildirdi. Irak'ta genel bir güvenlik sorunu yaşandığına işaret eden Edelman, güvenlik sorununun son dönemde iyileştiğini, daha da iyileşmesi için Türk hükümeti ve Irak hükümetiyle birlikte çaba gösterdiklerini söyledi. 
     
</TEXT>
</DOC>
