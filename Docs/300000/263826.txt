<DOC>
<DOCNO> 263826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonsiy04.html </URL>
<DATE> 2004/08/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Arafat Türkiye'den koruma istiyor 
</HEADLINE>
<TEXT>

     Filistin lideri Yaser Arafat, Türkiye'den siyasi destek istediklerini bildirerek, "Türkiye'den beklentimiz, Avrupa Birliği ile İslami perspektifte işbirliği yaparak İsrail'deki radikal grupların El Aksa'yı havaya uçurma tehditlerine karşı kutsal mekanları korumasıdır" dedi. 
     Amerika'nın Sesi Radyosu'nda Burçun İmir adıyla yer alan habere göre Arafat, Türkiye'den, halen devam etmekte olan insanı yardımın ötesinde siyasi destek bekliyor. 
     Arafat, Ramallah'taki işgal altındaki karargahında Türk Kızılay heyetini kabulü sırasında, El Aksa'ya yönelik tehditlere karşı Ankara'dan koruma istedi. Arafat, "Kudüs-i Şerif bir Türk ismidir. 
     Türkiye ile bizim tarihi ve dini bağlarımız var. Türkiye'den beklentimiz, Avrupa Birliği ile İslami perspektifte işbirliği yaparak İsrail'deki radikal grupların El Aksa'yı havaya uçurma tehditlerine karşı kutsal mekanları korumasıdır" diye konuştu. 
     
     "TÜRKİYE'YE TAM YETKİ" 
     Arafat, İsrail'deki fanatik Yahudi grupların El Aksa'ya yönelik tehditlerinin uluslararası camia tarafından kabul edilemeyeceğine dikkat çekti. Filistin lideri, bu kutsal mekanları korumak için "Türkiye'ye tam yetki verdiğini" duyurdu. 
     Radikal grupların bu tür bir saldırıyı gerçekten yapıp yapamayacağına dair bir soruya ise Arafat "Niyet varsa bir yolu da vardır. 1969'da El Aksa'yı ateşe verdiklerini unutmayın. Bu olay İslam Konferansı Örgütü'nün kurulmasına yol açmıştı. Şimdi ben de İslam Konferansı Örgütü'nü ve Türkiye'yi bu tarihi sorumluluğu üstlenmeye çağırıyorum" dedi. 
     
</TEXT>
</DOC>
