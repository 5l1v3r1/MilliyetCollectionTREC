<DOC>
<DOCNO> 286885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonsiy07.html </URL>
<DATE> 2004/11/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Erdoğan iddiadan uçak kazanmış 
</HEADLINE>
<TEXT>

     MAN'dan bir otobüs, Hyundai'den iki otomobili hediye olarak alan, Airbus anlaşması karşılığında istediği hediye uçak yerine Maybach otomobil alabilen Başbakan Recep Tayyip Erdoğan'ın, işadamlarından uçak talebinin İstanbul Büyükşehir Belediye Başkanlığı döneminde başladığı öğrenildi. 
     Fransızlarla Airbus uçaklarının alımına ilişkin anlaşmanın imza töreninde kamu demirbaşına kaydedilmek üzere orta menzilli uçak istemesi olayı, Erdoğan'ın bu konuda belediye başkanlığı dönemine giden bir davranış biçimini ortaya çıkardı. Başbakan Recep Tayyip Erdoğan'ın, Fransızlardan Airbus ihalesi karşılığında hediye olarak talep ettiği VIP uçağı, "Pazarlık marjı kalmadığı" için verilmemiş, ancak Almanya Başbakanı Gerhard Schroeder'in girişimi üzerine yaklaşık 1.5 trilyon lira değerinde Maybach otomobil Türkiye'ye hediye edilmişti. 
     
     UÇAK İDDİASI 

     Edinilen bilgilere göre Erdoğan'ın işadamlarından uçak talebi belediye başkanlığı döneminde başladı. Erdoğan, ünlü armatörlerinden Kahraman Sadıkoğlu ile "kazanması halinde uçak talep edeceği" bir iddiaya girdi. Erdoğan, iddia sonucu Sadıkoğlu'ndan küçük bir uçak kazandı. Erdoğan, Sadıkoğlu'ndan kazandığı uçağı, İstanbul Büyükşehir Belediye Başkanlığı hizmetinde kullandı. Erdoğan'ın Sadıkoğlu'ndan kazandığı uçağın halen Büyükşehir Belediye Başkanlığınca kullanıldığı belirtildi. 
     Erdoğan'ın yine belediye başkanlığı döneminde birçok ihalede işadamlarından belediyenin sabit sermayesine katılması ve hizmet amacıyla kullanılması için ek talepte bulunduğu ve küçük ya da büyük promosyon aldığı öğrenildi. 
     Benzer talepler yine belediye demirbaşlarına kayıt için Ankara Büyükşehir Belediye Başkanı Melih Gökçek tarafından da yapılmış ve gerçekleşmişti. 
     İddiada kazanması dışında uçak talebinde başarılı olamamasına karşın Erdoğan, diğer araçlar konusunda istediklerini aldı. Erdoğan, geçtiğimiz haftalarda MAN Evolution 2003 projesi çerçevesinde üretilen Fortuna modeli otobüslerin tanıtım töreninde bir otobüs maketi yerine gerçek otobüs istemiş ve bir MAN otobüsü hediye almayı başarmıştı. 
     Başbakan Erdoğan, Güney Kore'deki incelemeleri sırasında Hyundai firmasının yine hediye olarak iki limuzini Türkiye'ye hediye etmesini sağlamıştı. Bizzat firma yetkililerince Türkiye'ye getirilerek Başbakanlığa hediye edilen bu iki limuzinden halen biri Dışişleri Bakanlığı'nca yurtdışından gelen konukları ağırlamak amacıyla kullanılıyor. Diğerinin ise birkaç kez Başbakan Erdoğan'ın eşi Emine Erdoğan tarafından kullanıldığı iddiası basına yansıdı. 
ANKA 

     
</TEXT>
</DOC>
