<DOC>
<DOCNO> 284707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonyas09.html </URL>
<DATE> 2004/10/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Tuğba Özay'a bu kez taminat davası... 
</HEADLINE>
<TEXT>

     
     Bahri KARATAŞ İZMİR, DHA 
     

İZMİR Adnan Menderes Havalimanı'nda görevli polislere hakaret ettiği gerekçesiyle 3 ay hapis cezasına çarptırılıp, cezası 1 milyar 386 milyon lira paraya cezasına çevrilen Tuğba Özay hakkında bu kez tazminat davası açıldı. Şikayetçi olup Özay'ın ceza almasını sağlayan bir başkomiser ile iki polis memuru, bu kez olay nedeniyle psikolojik rahatsızlık yaşadıkları gerekçesiyle Tuğba Özay aleyhine toplam 30 milyar liralık manevi tazminat davası açtı. 
     Özay hakkında açılan ceza davasının sonuçlanmasının ardından Havalimanı Koruma Şube Müdürlüğü'nde görevli Başkomiser Tibet Kurtulan, polis memurları Hüseyin Ümit ve Suha Canpolat, yaşanan olayın etkisiyle psikolojilerinin bozulduğu gerekçesiyle avukatları İlhan Avcı, aracılığıyla, manken Tuğba Özay'dan toplam 30 milyar lira manevi tazminat istemiyle mahkemeye başvurdu. Başkomiser Tibet Kurtulan, mahkemeye verdiği dilekçede, Tuğba Özay'ın kontrol noktasında kendisine ve polislere hakeret ettiğini söyleyerek, "Alaycı bir şekilde Ah başkomisermiş' diye güldü. Size kim olduğunuzu göstereceğim. Şimdi başbakanı arayacağım', diye ağıza gelmeyecek hakaretler yağdırdı. Kemerini çıkartıp bize doğru fırlattı. Bunu orada bulunan herkes gördü. Bizlere çok iğrençsiniz, allahınızdan bulun. Size iyilik yaptım. Gözünüze dizinizde dursun' diye sözler sarfetti. Bu sözler bana ve meslektaşlarıma karşı ağır hakaretttir. Toplum içinde bizleri küçük düşürdü. Uzun süre psikolojik tedavi gördük. Bu olay bizi çok yıprattı. Mesleğimizi yapamaz olduk. Basında fotoğraflarımız çıktı. Herkes tarafından tanınmaya başlandık. Halka mal olmuş bir sanatçının bu sözleri sarfetmesi hiç yakışmıyor'' dedi. Davacı diğer iki polis de dilekçelerinde aynı gerekçeleri öne sürdü. 
     Tuğba Özay'ın avukatlığını yapan Tarkan'ın avukat sevgilisi Bilge Öztürk, dava dilekçesinin henüz kendilerine ulaşmadığını, bu yüzden şimdilik bir şey söyleyemeyeceklerini vurguladı. 
     
     OLAY NASIL OLMUŞTU 
     İzmir'de yerel televizyon kanalının düzenlediği Mrs. and Mr. Ege Güzellik Yarışması'nda jüri üyeliği yapan manken Tuğba Özay, 9 Eylül 2003 günü 10.15 uçağıyla İstanbul'a gitmek için Adnan Menderes Havalimanı'na geldi. Manken Özay'ın, İç Hatlar Terminali'ne girerken geçtiği, güvenlik cihazı sinyal verdi. Bunun üzerine görevli polis memurları Özay'dan üzerindeki metal eşyayı bırakıp yeniden geçmesini istedi. İkinci geçişinde de cihazın sinyal vermesi üzerine, belindeki metal tokalı kemeri çıkarması istenen Özay iddiaya göre bağırmaya başladı. Başkomiser Tibet Kurtulan ile polis memurları Özay'dan şikayetçi oldu. İzmir 7'nci Asliye Ceza Mahkemesi'nde Resmi sıfatlılara görevlerinden dolayı sövme, hakaret' iddiasıyla yargılanan ve suçlamayı kabul etmeyen Tuğba Özay, önce 3 ay ve 346 milyon lira ağır para cezasına çarptırdı. Mahkeme bunu toplam 1 milyar 386 milyon 913 bin lira ağır para cezasına çevirip ertelemedi. Özay'ın avukatı kararı temyiz edeceklerini söyledi. 
     Tuğba Özay, İstanbul 9'incu Asliye Ceza Mahkemesi'nde de benzer suçtan yargılanıp 2 ay hapis cezasına çarptırılmıştı. 
     
</TEXT>
</DOC>
