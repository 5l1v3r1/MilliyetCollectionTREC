<DOC>
<DOCNO> 290471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonspo22.html </URL>
<DATE> 2004/11/20/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Hagi ''Trabzon maçından sonra takıma acayip birşeyler oldu'' 
</HEADLINE>
<TEXT>

     Galatasaray Teknik Direktörü Gheorghe Hagi, beraberlikle sonuçlanan Malatyaspor maçından sonra oyuncularına çok sert tepki gösterdi. 
     Rumen çalıştırıcı, maçtan sonra düzenlediği basın toplantısında ilk olarak rakibini tebrik ederken, ''Malatyaspor maça çok konsantre çıktı, disiplinli oynadı ve iyi bir maç çıkardı. Çok üzgünüm, kızgınım, son dönemde ne olduğunu şu anda kendi kendime açıklayamıyorum'' dedi. 
     Galatasaray gibi bir takımın ilk yarıda kötü oynamasının mümkün olmadığını belirten Hagi, şöyle devam etti ''Bazı oyuncular sahada bile yoktular. Soyunma odasında kendilerine de söyledim zaten. Bir şeyler oldu, onu da benim keşfetmem lazım, ondan sonra da bakacağız. Bizde Trabzon maçından sonra acayip bir şeyler oldu, onu da benim keşfetmem gerekiyor. Bu hafta neler olacağına bakacağız.'' 
     
     ''OLAY PSİKOLOJİK DEĞİL'' 

     Hagi, kötü futbolun nedeninin ne psikoloji, ne de fiziksel bir açıklamasının bulunmadığını kaydederek, takımdaki bazı oyuncularını doymuşlukla suçladı. 
     ''Bazıları doymuş, kendilerinden memnunlar. Kasım ayına geldik, az kaldı tatil geliyor'' diyen Rumen çalıştırıcı, ''Ben böyle görüyorum, hata da yapabilirim ama, her gün onları idmanda görüyorum ve bambaşkalar. Bunun bana göre herhangi bir açıklaması mümkün değil, maçın son 20 dakikasında değil, ilk 15 dakikada koşamaz hale geldiler, taktiği uygulamaz hale geldiler, nefes alamayan oyuncuları gördüm bu olamaz'' şeklinde konuştu. 
     İsim olarak oyuncu veremeyeceğini anlatan Hagi, ''Birinci devrede onlar için utanmaya yakın bir şey, çok ayıp bir şey. İlk 15 dakikada koşamaz hale gelmelerini kimse bana açıklayamaz. Sahada adeta yürüyorlardı'' dedi. 
     Hagi, geçtiğimiz haftalarda bütün gazetelerde oruç meselesinin konuşulduğunu, ancak bunu reddettiğini belirterek, ''Bana göre böyle bir problem yok. Çünkü nasıl olsa yemek yiyorlar, diğer takımlar da oynuyor, onlar koşuyor'' yorumunda bulundu. 
     
     OPERASYON İMASI 

     Hagi takımla ilgili operasyon yapacağı imasında da bulunarak, yarın her şeye tekrardan başlayacaklarını söyledi. 
     ''Kadromuzda 23 oyuncumuz var, neler olacağını göreceğiz. 17 yaşındaki bir genç oyuncu da diğerlerinden daha iyi oynayabiliyor'' diyen Rumen teknik adam, haftada bir defa pazardan pazara oynarken, böyle bir şeyi anlamanın mümkün olmadığını ve bütün oyuncuların kendine bir kez daha bakmalarının gerektiğini kaydetti. 
     Maçta ikinci yarıya iyi başladıklarını gol bulduktan sonra girdikleri pozisyonları değerlendiremediklerini anlatan Hagi, maçı 3-4 oyuncu eksik oynamaları nedeniyle galibiyete ulaşamadıklarını belirtti. 
     Hagi, takıma takviye isteyip istemeyeceği konusunda ise ''O konuyu konuşmak için çok erken, önümüzde 4 maçımız daha var. Transfer ancak Ocak ayında gündeme gelebilir'' ifadesini kullandı. 
     Takımına güvendiğini ve 11 hafta iyi futbol oynadıklarını hatırlatan Hagi, bu dönemde neler yapabileceklerini gösterdiklerini, kaydederek, ''Bana göre ben de hata yaptım. Kadroda 23 oyuncum var, bunu daha önce görmem gerekiyordu'' dedi. 
     Hagi, Romanya Cumhurbaşkanı Iordenescu'nın milli takımın başına geçmesini istemesi hakkında ise ''Herkes kendi ülkesini sever, Cumhurbaşkanına teşekkür ederim. Böyle bir düşüncede olduğu için, böyle bir şey varsa bir tek şey söyleyebilirim, benim burada çok işim var, sadece burayı düşünüyorum'' diye konuştu. 
     
     HERGÜN ANTRENMAN 

     Hagi, yarın takımına idman yaptıracağını belirtirken, bu konuyla ilgili bilgi almak isteyen gazetecilere, ''İdman yarın sabah, her gün idman var'' yanıtını verdi. 
     Galatasaraylı futbolcu Volkan ise kayıpları mutlaka telafi etmek zorunda olduklarını kaydederek, ''Malatyaspor karşısında istediğimiz sonucu alamadık ve kötü bir futbol ortaya koyduk. Bana görev verildiği zaman elimden geleni yapmaya çalışıyorum. Ama bugün attığım gol yetmedi. Keşke daha iyi olabilseydim ve galip gelebilseydik'' diye konuştu. 
     
     KOCAMAN ''ÖNDEYKEN FARKI AÇABİLİRDİK'' 

     Malatyaspor Teknik Direktörü Aykut Kocaman ise Galatasaray karşısında daha önce puan kaybettikleri maçlara benzer hatalar yaptıklarını söyledi. 
     Maçın ilk yarısında kendilerinin ikinci yarıdaysa Galatasaray'ın etkili gözüktüğünü ifade eden Kocaman, ''Galatasaray karşısında galibiyeti kaçırdık demek istemiyorum. Daha önce puan kaybettiğimiz maçlara benzer bir görüntü çizdik. Galatasaray karşısında beraberlik iyi gözükebilir ama önde olduğumuz sırada bu farkı daha da açabilirdik. Galatasaray belki oyunu zaman zaman bizim sahamıza yıktı, ancak bunu pozisyona çeviremedi'' diye konuştu. 
     
</TEXT>
</DOC>
