<DOC>
<DOCNO> 275150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonyas03.html </URL>
<DATE> 2004/09/26/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Domates ilaç gibi 
</HEADLINE>
<TEXT>

     DHA 
DOMATESİN bağırsak hareketi ve safra kesesinin çalışmasına olumlu etki yaptığını anlatan Doç. Dr. Neriman İnanç, "Domates, cilde güzellik ve canlılık verir. Bu nedenle de, birçok güzellik maddesinin yapımında domates kullanılır'' dedi. Doç. Dr. İnanç, romatizma rahatsızlığı olanlara da bol bol domates yemelerini önerdi. 
     Erciyes Üniversitesi Atatürk Sağlık Yüksek Okulu Beslenme ve Diyetetik Bölümü Başkanı Doç. Dr. Neriman İnanç, bol vitamin kaynağı olan domatesin, beslenmede önemli yerinin olduğunu ve eskiden bu yana halk arasında birçok hastalığa karşı ilaç olarak kullanıldığını söyledi. 
     Domatesin bağırsak hareketi ve safra kesesi çalışmasına katkı sağladığını ifade eden Neriman İnanç, "Ancak, çiğ domatesin hazmı zordur. Mide ve bağırsak rahatsızlığı olanlar, asit etkisi nedeniyle domatesi çiğ yememeli. Bunun yerine haşlanmış domates yenilmeli. Romatizma rahatsızlığı olanlar ise, bol domates tüketmelidir. Domates idrar söktürür, böbrekleri çalıştırır. Domates suyu ayrıca cilde güzellik ve canlılık verir. Bu nedenle domates, birçok güzellik maddesinin yapımında da kullanılır.'' 
     
</TEXT>
</DOC>
