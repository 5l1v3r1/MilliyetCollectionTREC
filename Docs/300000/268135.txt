<DOC>
<DOCNO> 268135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko14.html </URL>
<DATE> 2004/09/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hisarcıklıoğlu Devletten hiçbir şey istemiyoruz. Engeli kaldırsın yeter 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, insanlara iş bulabilmenin çözümünün yatırım olduğunu belirterek, ''Biz devletten para, hiçbir şey istemiyoruz. Engeli kaldır, kural koy. Bu kural, herkese fırsat eşitliği yaratsın. Bu kuralı da denetle ama sen sahada hem oyuncu, hem hakem olma'' dedi. 
     Hisarcıklıoğlu, düzenlediği basınla sohbet toplantısında, Başbakan Recep Tayyip Erdoğan'ın bir miting sırasında, kişi başına geliri 1500 doların altındaki illerin teşvik edileceğini söylediğini kaydederek, şunları kaydetti 
     ''Dünyada artık gelişmiş ülkelerde toptancı zihniyet anlayışla teşvik politikaları yapılmıyor. Teşvik politikasının yapılabilmesi için sanayi envanterinin olması gerekir. Bugün maalesef Türkiye'de sanayi envanteri yok. Günlük ve anlık bunu izliyor olmak lazım. Bunun sorumlularından biri de biziz. 
     Sanayi envanterinin ardından coğrafi konum, arazi yapısı ve hava şartları dikkate alınarak yatırım haritası çıkartılması önemlidir. Teşvik politikasının hangi sektörlere verileceği, önümüzdeki dönemde önü açık olacak sektörlere teşvik verilmesi de önemli. 1500 doların altındaki bütün illerde bütün sektörler teşvik ediliyor.'' TOBB Barometre anketinde, işadamlarının yüzde 80'inin iyimser olduğunun ortaya çıktığını kaydeden Hisarcıklıoğlu, ''Bu Türkiye için, yatırım yapmak için müthiş bir ortam. Türk iş alemi ben yatırım yapmaya hazırım, önümü iyi görüyorum diyor. Siyasilere mesaj... Bu bir iktidar için de ülke için de bulunmaz bir fırsat'' diye konuştu. 
     Hisarcıklıoğlu, teşviklerde elektrik geri ödemelerinin çalışmadığını savunarak, bunun ödememek üzerine kurulan bir sistem ve bürokrasi olduğunu, sonuçta bu işin rüşvet mekanizmasının kapısını açacağını iddia etti. 
     Hisarcıklıoğlu, ''Başbakan Bakanlar Kurulu'nda söylediklerimi anlatınca bunu düzeltiyorlar. Kademeli elektrik indirimi değil, tamamı yüzde 50'ye tabii olacak. Eski kurulu tesisler de elektrik indiriminden faydalanacak. Fark kalkıyor'' diye konuştu. 
     
     YATIRIM ORTAMININ İYİLEŞTİRİLMESİ 
     TOBB Başkanı Hisarcıklıoğlu, Türkiye'de siyasi istikrarın getirdiği bir güvenin söz konusu olduğunu belirterek, şöyle dedi 
     ''Sayın Başbakan'ın iş alemine her ortamda vermiş olduğu olumlu mesajlar var. Bu olumlu mesajları da yatırımcı alıyor. Peki bununla ilgili ortam müsait mi dediğiniz zaman, 2002 seçiminden bu yana yatırım ortamını iyileştirme kapsamında yapısal çok büyük değişikliğin olmadığı gözümüzün önünde. 
     Yatırım Ortamını İyileştirme Koordinasyon Kurulu'nun almış olduğu kararların birçoğu hayata geçirilememiş. Ortamda yapısal hiçbir değişiklik olmamış. Ekonomideki yapısal reformlar yapıldı mı 
     3 Kasım seçimleri öncesinde AK Parti'nin ekonomideki seçim beyannamesine bakın. Aslında Türkiye'de yapılması gerekenleri bu belge söylüyor. Ben o sırada Siyasal Bilgiler Fakültesi'nde 3 partinin ekonomik programını incelettirdim. Hocalar Ak Parti'nin ekonomik hazırlığına 77, CHP'ye 47 ve DYP'ye 21 puan verdiler. Seçim öncesinde AK Parti, ekonomideki yapısal reformlar açısından zihinsel ve yazılı olarak hazırdı.'' 
     Türkiye'de ana muhalefet partisinin de ikna edildiği takdirde yapısal reformlara destek verdiğini kaydeden Hisarcıklıoğlu, ''Türkiye'de bulunmaz bir fırsat var. İktidar ben bunları yapacağım diyor. Sivil toplum ve meslek kuruluşları ben buna destek olurum diyor. Ana muhalefet partisi destek veriyor, ama Türkiye'de bunlar bir türlü gerçekleşemiyor'' diye konuştu. 
     Başbakan'ın 15 Mart'ta yapılan Yatırımcı Konseyi Toplantısı'nda yabancı yatırımcılara ekonomideki yapısal reformların değişeceğiyle ilgili taahhütte bulunduğunu belirten Hisarcıklıoğlu, ''Biz bunları Mart'ta çağırdığımızda ne cevap vereceğiz '' diye sordu. 
     
     ''ADALET ÇALIŞMIYOR'' 
     Türkiye'de hukuk sisteminin çalışmadığını ve adil olmadığını savunan Hisarcıklıoğlu, ''Adalet çalışmıyor. Bürokrasiden şikayet ediyorlar, biz de her ortamda ediyoruz. Hukukun çalışıyor olması lazım. Maalesef o da çalışmıyor'' diye konuştu. 
     Hisarcıklıoğlu, Türkiye'de 5 milyon işsize iş bulabilmek için 250 milyar dolara ihtiyaç olduğunu vurgulayarak, her yıl istihdam piyasasına girenler için de Türkiye'de 35 milyar dolar yatırım yapılması gerektiğini, devletin 5 milyar dolarına karşın özel sektörün ülkenin geleceğine 20 milyar dolar yatırım yaptığını söyledi. 
     Geçen yıl 200 bin kişinin işsizler ordusuna katıldığını belirten Hisarcıklıoğlu, şunları kaydetti 
     ''Bu insanlara iş bulabilmenin çözümü yatırım. Yatırımı müteşebbis yapacak. Bu ülke, müteşebbisin önünü açmak, herkes buna yardımcı olmak durumunda. Biz devletten para, hiçbir şey istemiyoruz. Engeli kaldır, kural koy, bu kural herkese fırsat eşitliği yaratsın. Bu kuralı da denetle. Ama sen sahada hem oyuncu, hem hakem olma. İstediğimiz bu, başka hiçbir şey değil. Bunu yap, o zaman Türk özel sektörü seni layık olduğun yere getirecek. Senin işsizine iş bulacak.'' Hisarcıklıoğlu, 4 milyon 160 bin kişinin 316 milyon lirayla geçindiğini, bunu yukarı çekebilmek için yatırımı ortamını açmak gerektiğini belirtti. 
     Cari işlem açığının çözümünün yine yabancı yatırım olduğunu vurgulayan Hisarcıklıoğlu, diğer ülkelerin bunu doğrudan yabancı yatırımla, Türkiye'nin ise sıcak parayla karşıladığını ve sıcak paranın en ufak tedirginlikte yurt dışına kaçtığını söyledi. 
     
     EUROCHAMBERS TOPLANTISI 
     Hisarcıklıoğlu, Avrupa Ticaret ve Sanayi Odaları Birliği'nin Eurochambers Ekim'de Viyana'da düzenleyeceği toplantıda, odalar birliği başkanlarının bir araya geleceğini belirtti. 
     Yunanistan Odalar Birliği Başkanı olan Eurochambers Başkan Vekili başkanlığında Türkiye'de başkanlık divanı toplantısı yapılacağını da bildiren Hisarcıklıoğlu, ''Burada AB'ye ve onların kamuoyuna mesaj vereceğiz'' dedi. 
     Hisarcıklıoğlu, Yunanistan Odalar Birliği ile turizm işbirliği anlaşmasını İstanbul'da imzalayacaklarını bildirdi. 
     2007 Dünya Odalar Kongresi'nin İstanbul'da yapılacağını belirten Hisarcıklıoğlu, Eurochambers'ın 2005 yılı ilk toplantısının da Nisan'da Türkiye'de gerçekleştirileceğini ve Eurochambers'da, eski İKV Başkanı Meral Gezgin Eriş'in odalar birliği başkanı olmayan tek yönetim kurulu üyesi olduğunu hatırlattı. 
     Hisarcıklıoğlu, AB üyesi ülkelerin ABD'yle rekabette her yıl yüzde 2-3 geride kaldığını ifade ederek, ''Bunun en önemli nedeni genç nüfusun olmayışı. Bugün bilişim sektöründe 20-30 yaş grubu var. Bu nüfus bizde var, Avrupa'da yok. Aslında onların en büyük açığı olan bilişim sektöründeki insan kaynağı potansiyeli bizde mevcut'' diye konuştu. 
     
</TEXT>
</DOC>
