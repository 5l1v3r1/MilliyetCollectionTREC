<DOC>
<DOCNO> 295818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun35.html </URL>
<DATE> 2004/12/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ukrayna normale dönüyor, muhalefet ablukayı kaldırıyor 
</HEADLINE>
<TEXT>

     Ukrayna'da muhalefet, parlamentoda siyasi krize çözüm bulunmasının ardından, devlet başkanlığı ve hükümet merkezine uygulanan ablukayı bu akşamdan itibaren kaldıracağını açıkladı. 
     Sosyalist lider Oleksandır Moroz, ablukanın yerel saatle 19.00'dan TSİ 19.00 itibaren kaldırılacağını açıkladı. Bu kararla devlet başkanlığı binasının yanı sıra hükümet merkezi önündeki otobüs ve barikatlar kaldırılacak. 
     Bu arada, Ukrayna parlamentosunun devlet başkanının yetkilerini kısıtlamayı ve seçim yolsuzluklarını asgariye indirmeyi amaçlayan anayasal ve seçim reformu paketini kabul etmesinin ardından, AB Ortak Savunma ve Dış Politika Yüksek Temsilcisi Javier Solana, karardan dolayı Ukraynalı milletvekillerini kutladı. 
     Solana, kararın 26 Aralık'ta seçimin ikinci turunun düzenlenmesinin yolunu açtığını belirterek, ''Çok mutluyum. Sanıyorum, 26 Aralık'ta seçimin ikinci turunun yapılması için gereken önemli kararların tamamı alınmıştır'' ifadesini kullandı. 
     Solana, bundan sonra yapılması gerekenin, seçim kampanyasını düzenlemek ve gözlemcileri görevlendirmek olduğunu da söyledi. 
     
</TEXT>
</DOC>
