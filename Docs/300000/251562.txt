<DOC>
<DOCNO> 251562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/spor/axspo02.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TAMAMEN DUYGUSAL 
</HEADLINE>
<TEXT>


Başkan Aziz Yıldırım, "Daum duygusal biri. Acaba Milli Takıma faydalı olabilir miyim diye bir düşüncesi vardı. Bu sorunu çözdük. Onun için anketler yapılıyor. Fenerbahçeliler katılsın, Hitzfeld'e oy atsın" dedi 

YUSUF KOBAL 


'Hedeften sapma yok' 
FENERBAHÇE Kulübü Başkanı Aziz Yıldırım, Teknik Direktör Daum'u kesinlikle bırakmayacaklarını söyledi. Yıldırım, "Daum ile yeni sezon hazırlıkları, beklentileri ve Almanya Milli Takımı Teknik Direktörlüğü konusunu konuştuk. Alman teknik adamla 1 yıllık daha anlaşmamız, 1 yıl da opsiyonumuz var. Biz kendisinden o da bizden memnun olduğunu söyledi. Daum geldiğinde bir hedef konuldu, bu hedeften sapma yok" ifadelerini kullandı. 

'Geri göndermeyiz' 
BAŞARISIZ takımların Daum gibi bir hocayı istemesinin normal olduğuna değinen Aziz Yıldırım, "Biz Daum'un gitmesini istemiyoruz. Gelse bize gitmek istediğini söylese bile kabul etmeyiz. Daum duygusal biri, Almanya Milli Takımı olduğu için üzerinde baskı oluşturulması 'Acaba faydalı olabilir miyim' diye bir düşüncesi vardı. Almanya'da anketler yapılıyor. Tüm Fenerbahçeliler bu anketlere katılsın, Hitzfeld için oy kullansın" dedi. 

'İki ismi alamadık' 
YILDIRIM, tüm transferlerin Daum'un verdiği listeye göre yapıldığını vurgulayarak, "Bize 8 - 10 kişilik alternatifli liste sundu. Bu listeden sadece Gökdeniz ve İbrahim Toraman alınamadı" dedi. Fenerbahçe başkanı, "Sol beke adam lazım, alacağız. Daum'un Rüştü konusunda hiçbir isteği yok. Zaten Rüştü için tavrımız belli, kendisinin gelmesi lazım. İbrahim Toraman'ı Daum o kadar para verilmesine karşı çıktığı için almadık" diye konuştu. 

Alex'e özel maç 
"BREZİLYA Milli Takımı'nın maçlarının bitmesinin ardından Alex 3 - 5 gün içinde takıma katılacak. 31 Temmuz'da özel bir maç oynayacağız. Alex de bu maçta forma giyecek. Kiminle oynayacağımız daha sonra belli olacak. Meksika'da bir takım ve River Plate, Ortega'yı almak istiyor. Bu ayın içinde netleşir. Biz ona 11 milyon dolar ödemedik. O FIFA'nın verdiği ceza. Biz verdiğimiz paraları geri almaya bakıyoruz." 

'Havuzu ben kurdum' 
"Geldiğim gün küfürler kavgalar vardı. Bugün hepsi unutuldu. Havuzu sayın Ulusoy kurmuş oldu. Havuzda başarıya endeksli birşey yok. Avrupa'da Norveç, İsveç ve Türkiye dışında hiçbir ülkede federasyon yayın hakkına karışmıyor. Kulüpler veya kulüpler birliği pazarlık yapıyor. Her kulüp anlaşma yaptıktan sonra havuza pay ayırıyor. Başarıya göre, medyadaki reytinge göre pay alıyorlar. Biz de bunu istiyoruz." 

Konu kapanmıştır 

'Pazarlık olayı' 
TEKNİK Direktör Daum, Almanya'da yapılan anketlerde adının Milli Takım hocalığı için geçmesinden dolayı gururlandığını söyledi. Alman hoca, "Ancak ben Fenerbahçe'de mutluyum. Gelecek sezonda büyük hedeflerimiz var. Kafamı Avrupa'da başarı için yoruyorum. Hem beyin hem kalben buradayım. Artık ne Alman basınına, ne de Türk medyasına bu konuyla ilgili açıklama yapacağım" dedi. Daum sözleşmesinin uzatılması konusunda yönetimle görüştüğünü de kaydetti, "Bu bir pazarlık olayıdır. Ayrıntılar konuşuluyor" diye konuştu. 

Federasyona sitem 
ALMAN çalıştırıcı, yabancı oyuncu kontenjanı konusuna da değindi, "Şaşırdığım bir nokta Galatasaray'ın, Avrupa'da mücadele ederken sekiz olan yabancı kontenjanının Fenerbahçe'nin Avrupa'da mücadele edeceği zaman 6'ya düşürülmesi" dedi. Daum, transferde istediği oyuncuların bazılarının alındığını ifade ederek, "Transfer zorlaştı. Futbolda gelirlerin azaldığının bazı oyuncular ve menajerler farkında değil. 1-2 oyuncu daha alacağız. Çok iyi bir kaleciyi de kadromuza dahil edeceğiz" ifadelerini kullandı. 

Almanya'yı böldü 
ALMANYA'NIN Bild Gazetesi, "Daum mu, yoksa Hitzfeld mi Rudi'nin görevini kim üstlenecek " başlığını attı. Gazete, Almanya Futbol Federasyonu DFB Başkanı Gerhard Mayer - Vorfelder'in hem Daum'u, hem de Bayern Münih'in eski teknik direktörü Ottmar Hitzfeld'i bu görev için düşündüğünü yazdı. 
HABERDE Mayer-Vorfelder'in eşinin Daum'u desteklediği de belirtildi. Berliner Kurier Gazetesi de, "Kokain kontu milli takım teknik direktörü olabilir mi " başlığıyla verdiği haberde, Mayer'in "Daum olağanüstü bir hoca" sözlerine yer verdi. B.Münih menajeri Uli Hoeness ise Daum'un şansının az olduğunu belirtti. 

Pierre'e davet 
PİERRE van Hooijdonk, Luis Figo ve Laureus vakıfları tarafından yardım amaçlı olarak organize edilen "ALLSTARS'04"e davet edildi. 12 Temmuz'daki maçta Zidane, Roberto Carlos, Beckham, Figo, Ronaldinho, Buffon, Henry, Vieri, Shevchenko, Trezequet, Edgar Davis ve Totti gibi yıldızlar da yer alacak. 

Selam şampiyon 

2003 - 04 sezonunun şampiyonu Fenerbahçe, yeni sezon hazırlıklarına dün başladı. Teknik Direktör Christoph Daum, Samandıra Tesisleri'nde toplanan futbolcularla çalışma öncesi bir toplantı yaptı. Sabahki çalışmayı Koch yönetiminde düz koşu ile tamamlayan Sarı - Lacivertliler akşam topla buluştu. Antrenmana Alex, Serhat, Van Hooijdonk ve Petkov katılmadı. Bu arada bireysel oyuncu geliştirme ve rehabilitasyon antrenörü Gunnar Gerisch'in yerine İrfan Saraloğlu getirildi. 

Deniz çıkmazı 
GENÇLERBİRLİĞİ kulübünün, Fenerbahçe'ye transfer olan Deniz için 1 milyon Euro tazminat davası açacağı bildirildi. Başkan İlhan Cavcav, gurbetçi futbolcunun Fenerbahçe'ye gitmeden önce kendileriyle protokol imzaladığını belirterek, "Deniz'e avans bile verdik. Artık hakkımızı aramak için mahkemeye gideceğiz" diye konuştu. Bu arada başkent ekibinin Deniz'e 275 bin, menejerine ise 50 bin dolar ödediği, tazminatın dışında ayrıca bu paraların da geri isteneceği kaydedildi. 




</TEXT>
</DOC>
