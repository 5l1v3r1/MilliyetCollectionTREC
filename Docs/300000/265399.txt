<DOC>
<DOCNO> 265399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/spor/axspo03.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben Allah değilim 
</HEADLINE>
<TEXT>


Galatasaray Teknik Direktörü Hagi, mucizeleri sadece Allah'ın yaratabileceğini söyledi, "Ben giderken Avrupa'da olan takım döndüğümde kötü bir haldeydi. Bunun sorumlusu ben değilim" diye konuştu 

ERHAN TELLİ 


Fırtına gibi esti 
SÜPER Lig'in ikinci haftasında Gaziantepspor yenilgisinin ardından Galatasaray'daki geleceği tartışılmaya başlanan Teknik Direktör Hagi, sessizliğini bozdu. Florya'da basın toplantısı düzenleyen Rumen hoca, "Ben Allah değilim. Allah olmadığım için her şeyi bir anda değiştiremem. Mucizeleri sadece Allah yapabilir. Sadece zamana ihtiyacımız var" diye konuştu. 

'Koltuğa yerleşmedim' 
TEKNİK Direktör Hagi, Galatasaray'da beş yıl futbol oynadığını hatırlatarak, "Ben ayrılırken bu takım Avrupa'daydı ve önemli bir konumdaydı. Döndüğümde Galatasaray'ı kötü bir durumda buldum. Bunun sorumlusu ben değilim" dedi. Geçtiğimiz sezonun sonunda kendisini ispat ettiğini iddia eden Rumen hoca, görev yaptığı süreç içinde daha koltuğuna yerleşemediğini de söyledi. 

'A'dan Z'ye atlamayın' 
LİG yarışının uzun bir maraton olduğunu hatırlatan Gheorghe Hagi, şu anda bulundukları konumu A'ya benzetti. Genç teknik adam, "Çok ilginç bir şekilde aradaki harfler atlanıyor. Herkes Z'yi konuşuyor. Başta basın olmak üzere herkes çok acele ediyor. Hedefim takımı Avrupa'daki yerine geri getirmek. Benimle ilgili yorumlar yapmak için 8 - 10 ay geçmesi gerekir" dedi. 

'Ciddiyet istiyorum' 
GALATASARAY Teknik Direktörü, kendisi için en önemli şeyin idmanlardaki kansantrasyon ve ciddiyet olduğunu ifade etti. Hagi şunları söyledi "Bir futbolcu Florya'dan içeriye girer girmez, futboldan başka bir şey düşünmeyecek. Herkesin kafası idmanda olacak. Ümit Karan'ı bu yüzden kovdum. Yönetimle görüştüm, kendisinin bir günlük parasını kesecekler." 

'Birileri işi karıştırıyor' 

TEKNİK Direktör Gheorghe Hagi, gönderileceği yolundaki iddiaların arkasında bazı güçlerin olduğunu iddia etti. Rumen hoca, "Geldiğim ilk günden bu yana birileri ortalığı karıştırıyor. Bunlar Galatasaray'a zarar vermek isteyen insanlar. Kimler olduğunu bilmiyorum, bilsem söylerim. Ancak bu olayı kontrol edemiyorum. Herkese verilen zaman bana da verilmeli" diye konuştu. 

'Kişiliğime saygı olsun' 

HAGİ, medyada yapılan eleştirilerin hakarete ulaşmaya başladığını da ileri sürdü. Rumen çalıştırıcı, "Bunları kaldırabilmek kolay değil. Taraftar, yönetim ve takım beni istiyor, bazıları h l memnun değil. Futbolcu olarak ilk geldiğim zaman da hakkımda çok şey söylenmişti. Sonra herkes benden özür diledi. Kişiliğime saygı istiyorum. Gerçi bazı eleştirilere çok gülüyorum" dedi. 

Bülent-Saidou kadroda yok 

GALATASARAY, Çaykur Rizespor ile bugün Ali Sami Yen Stadı'nda oynayacağı zorlu 90 dakikanın son hazırlığını dün basına kapalı yaptığı tek antrenmanla tamamladı. Hagi, antrenmandan kovduğu Ümit Karan'ı kadroya alırken, idman eksiği bulunan Saidou ile Bülent'i listeye almadı. Çalışmaya dizinde ağrıları bulunan Petre katılmadı. 


</TEXT>
</DOC>
