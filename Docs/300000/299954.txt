<DOC>
<DOCNO> 299954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonspo30.html </URL>
<DATE> 2004/12/22/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Bursaspor 3 - İstanbulspor 1 
</HEADLINE>
<TEXT>

     Futbolda Türkiye Kupası 2. kademe maçında Bursaspor, İstanbulspor'u 3-1 yenerek 3. tura yükseldi. 
     7. dakikadaki İstanbulspor atağında, sağ kanattan hareketlenen Ramadan, topu penaltı noktasına doğru gönderdi. Pozisyonu iyi izleyen Yordanov, kaleci Serdar'dan önce topu kafayla filelere gönderdi 1-0. 
     47. dakikada Bursaspor'un ani gelişen atağında Frasineanu, ceza alanı çizgisi üzerinden topu kaleye gönderdi. Kaleci Mehmet'ten dönen topu Okan, düzgün bir vuruşla rakip kaleye gönderdi 1-1. 
     73. dakikada Bursaspor öne geçti. Egemen'in pasıyla ceza alanı dışında buluşan Fatih, topu düzgün bir vuruşla filelerle buluşturdu 2-1. 
     77. dakikada Bursaspor, farkı 2'ye çıkardı. Orta alandan aldığı pasla sağ kanattan hızla hareketlenen Korhan, ceza alanına girdikten sonra topu penaltı noktasına doğru gönderdi. Boş pozisyonda bekleyen Frasineanu, plase vuruşla skoru 3-1 yaptı. 
     Bursaspor, bu skorla bir üst tura yükseldi. 
     
     KÜNYE 

     

Stat Atatürk. Hakemler Mustafa Sağlam x, Ufuk Şepik x, Asım Yusuf Öz xxx. Bursaspor Serdar xx, Serdar Kurtuluş xx, Ünsal xxx, Miu xxx, Egemen xxx, Yakup x, Orhan x, Çetin xx Dk. 71 Fatih xx , Korhan xx Dk. 83 Turgut , Okan xxx Dk. 89 Kemal , Frasineanu xx. İstanbulspor Mehmet xx, Abdullah xx Dk. 76 Gökmen x , Yalçın xx, Bushi xx, Yordanov xxx, Serhat xx, Beyhan xx Dk. 58 Aytekin x , Ramadan xx, Cem x, Musa xx, Saffet xx. Goller Dk. 7 Yordanov, Dk. 47 Okan, Dk. 73 Fatih, Dk. 77 Frasineanu. Sarı Kartlar Dk. 37 Yalçın, Dk. 61 Bushi, Dk. 84 Musa İstanbulspor , Dk. 60 Korhan, Dk. 89 Kemal Bursaspor .      
     ''KUPADAN BİRİNCİ SÜPER LİGİ TAKIMINI ELEMEK BİR ZEVK'' 

     Bursaspor Teknik Direktörü Hüseyin Kalpar, Türkiye Kupası 2. kademesinde İstanbulspor'u 3-1 yenerek bir üst tura çıkmanın sevincini yaşadıklarını belirterek, ''Kupadan Birinci Süper Ligi takımını elemek bir zevk'' dedi. 
     Kalpar, maçın ardından yaptığı açıklamada, golü erken yemelerine karşın oyun disiplininden kopmadıklarını, özellikle ikinci yarıda çok iyi mücadele ederek, sahadan rahat bir skorla galip ayrıldıklarını söyledi. 
     Futbolcularının zor hava ve saha koşullarına rağmen büyük özveri ve istekle mücadele ettiğini anlatan Kalpar, ''Maçı daha da farklı kazanabilirdik. Hedefimiz olan Birinci Süper Ligi'ne yeniden çıkabilmek için bu tür maçları kazanmaya ihtiyacımız var. 2. Lig A Kategorisi'nde iyi gidiyoruz, kupada da yolumuza devam ediyoruz. Kupadan da Birinci Süper Ligi takımını elemek bir zevk'' diye konuştu. 
     İstanbulspor Teknik Direktörü Erol Tok da, maçın ilk yarısında iyi oynadıklarını, 7. dakikada öne geçmelerine karşın skor üstünlüğünü koruyamadıklarını kaydetti. 
     Bursaspor karşısında genç oyunculara şans verdiğini anlatan Tok, ''İki kulvarda mücadele edecek bir kadroya sahip değiliz. Takımdan ayrılacak oyunculardan sonra nasıl bir takım oluşacağını görmek için oynamayan futbolcularımıza şans verdik'' dedi. 
     
</TEXT>
</DOC>
