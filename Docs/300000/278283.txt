<DOC>
<DOCNO> 278283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yasam/axyas02.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
En küçük 'ırkçı' 
</HEADLINE>
<TEXT>


Manchester'da Türk bir baba ile oğluna hayatı zindan eden henüz 14 yaşındaki İngiliz çocuğa, mahkeme bir dizi 'yasaklama' getirdi 

DIŞ HABERLER SERVİSİ 

İngiltere'nin Manchester kenti mahkemesi, 14 yaşındaki Aaron Blinkho adlı çocuğu, 9 ay boyunca komşusu Türk aileye karşı gerçekleştirdiği ırkçı saldırılar nedeniyle çeşitli yasaklamalarla cezalandırdı. 
Savcılık, Blinkho'nun Kasım 2003'ten Temmuz 2004'e kadar, ismi açıklanmayan Türk ailenin fertlerine toplam 32 saldırı gerçekleştirdiğini belirtti. Polis dosyasında Blinkho'nun Türk ailenin oğluna defalarca kesici silahla saldırdığı, ailenin evine havalı tüfekle ateş açtığı, arabalarına zarar verdiği, ailenin 35 yaşındaki babasına sürekli 'Türk p ' diye bağırdığı kaydedildi. 
Yargıç, anti - sosyal davranış durumu teşhisi konan çocuğun, daha önce işlediği uyuşturucu bulundurma ve saldırı suçlarını da gözönünde bulundurarak, genç sanığa bir dizi yasaklama getirdi. 
Buna göre, Blinkho İngiltere'nin hiçbir yerinde ırkçı içerikli küfür edemeyecek, kamusal alanlarda ikiden fazla arkadaşıyla bir araya gelemeyecek ve silah taşıyamayacak. Blinkho, yasaklara uymazsa gözetim altına alınacak ve 5 bin pound para cezasına çarptırılacak. 


</TEXT>
</DOC>
