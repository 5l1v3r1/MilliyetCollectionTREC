<DOC>
<DOCNO> 296186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun36.html </URL>
<DATE> 2004/12/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Rumlara göre Annan yeni girişime hazırlanıyor 
</HEADLINE>
<TEXT>

     BM Genel Sekreteri Kofi Annan'ın, 2005 yılında Kıbrıs sorununun çözümü yönünde yeni girişimde bulunmak amacıyla ön hazırlık yaptığı ve BM Kıbrıs ofisinin yeniden faaliyete geçirilmesi için ödenek talep ettiği bildirildi. 
     Kıbrıs Rum gazeteleri, Annan'ın ''BM Genel Kurulu'nun Beşinci Komitesi'ne, Kıbrıs Özel Temsilcisi'nin bürosunun masrafları için, diyaloğun yeniden başlaması hedefiyle yarım milyon dolarlık ödenek talebinde bulunduğunu'' yazdı. 
     Rum basını, Annan'ın yeni girişiminin başlaması için, Avrupa Birliği'nin 17 Aralık zirvesinde Türkiye için alacağı kararın düğüm noktası olduğunu belirtti. 
     Haberlere göre, BM Genel Sekreteri Kofi Annan, BM Genel Kurulu Beşinci Komitesi'ne sunduğu raporda, ''şu anda yeni bir girişimin başlaması için uygun temel olmamasına rağmen, gerekli olduğunda Kıbrıs sorununun bütünsel çözümünü amaçlayan müzakerelere kısa süre içerisinde çağrı yapabilmek ve yanıt verebilmek için iyi niyet misyonunun hazırlıklılığını korumak istediğini'' kaydetti. 
     Annan raporunda, ''Gerekli olması durumunda 2005 yılında Kıbrıs sorununa hemen ve yeniden katılacak konumda bulunulması için, BM tarafından hazırlıklı olunmasını belirler'' ifadesine yer verdi. 
     Girişimin başarıya ulaşmasında, siyasi partiler ve sivil toplum örgütleri arasındaki görüşmelere önem verdiğine işaret eden Annan, BM girişiminin uluslararası toplum ve bölgedeki ilgili ülkelerce desteklenmesini şart koşuyor. 
     
</TEXT>
</DOC>
