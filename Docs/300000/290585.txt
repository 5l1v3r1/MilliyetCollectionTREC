<DOC>
<DOCNO> 290585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/spor/yozer.html </URL>
<DATE> 2004/11/21/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Çaresizlik 
</HEADLINE>
<TEXT>



Bir takım düşünün ki, 90 dakika içinde ilk şutunu 50. dakikada atıyor. Ve bir takım düşünün ki, rakibin kelepçesini çözecek önlem geliştirmediği gibi, kayıtsız şartsız da teslim bayrağını çekiyor. Bu takım tabii ki Galatasaray. Ligin en kolay çözülen takımı olan Galatasaray, dün de Malatyaspor önünde değil üç puan almak, bir puanı bile zor kurtardı. 
Ancak Malatyaspor'un da kesinlikle hakkını vermek lazım. Maç boyunca üstün olan taraf onlardı. Gole yakın taraf onlardı. Fırsatları kaçıran onlardı. Futbolu, futbol gibi oynayan taraf onlardı. Ancak ikinci yarıdaki tempo düşüşleri, yorgunlukları ve hücumda süratli adamları olmayışları, galip gelmelerine engel oldu. 
Sarı - Kırmızılılar'da anlaşılmaz çok şey vardı. Öncelikle takımı ateşleyecek tek oyuncu yoktu. Bu kadar duyarsız oyunda, takımda tek bir futbolcu bile ayağa kalkıp, silkinip, takımını sırtlayacak yeteneği gösteremedi. Herkes birbirine baktı, herkes yarışırcasına pas hatası yaptı. Doğru dürüst top süremediler, faul bile yapamadılar. Hele bir ilk yarıları var ki, evlere şenlik. Böylesine kötü bir futbol, inanın 3. Lig'de bile yok. Orta sahayı geçmekte aciz olan Galatasaray'da, kulübe dahil, herkes el birliği etmişçesine Malatya'nın golünü bekledi. Ve sonunda da istedikleri oldu. Hagi, 45 dakika boyunca Galatasaray sol kanadına önlem almadı. Malatyaspor buradan yirmiye yakın atak geliştirdi. Ve bütün gol pozisyonları ve gol de bu kanattan geldi. Bu kadar aksayan Hakan Ünsal - Baliç ikilisini sahada bekletmek, ya da oyun içinde değişikliğe gitmemek neyin sabrı anlayamadım. Hagi'nin aklı ancak ikinci yarıda başına geldi. Böylesine kötü yenilen golün altından kalkıp, öne geçmesi mucizeydi. Zaten olmadı da. Zaten hiç hak etmediler. 

İkiz kardeşler 
Hakan Şükür - Necati ikilisi, dün gösterdi ki, giderek yeni bir sorun ortaya çıkaracak. Hakan Şükür ile Necati 18'in içinde kol kola oynuyorlar. Hele bir hava topuna ikisinin birden çıkması çok ilginçti. Bu ikiz kardeşlikle hangi gol pozisyonu gelir ki Hakan hiç pozisyon bulamadı, Necati bir kez fırsat yakaladı. 
Galatasaray seyircisi maç öncesi pankart asıyor, kendi oyuncularının Milli Takım'a alınmaması nedeniyle Ersun Yanal'ı suçluyor. Herhalde sahadaki futbola bakınca, o pankartı toplayıp, çantaya koydular. Zaten bir daha da çıkarmadılar. Eğer Milli Takım'a futbolcu verilemiyorsa, bunun sorumlusu Ersun Yanal değil, yine Galatasaray'dır. Her rakip Hagi'nin taktiğiyle çelik çomak gibi oynuyor. Ve maalesef Hagi, h l kafasının dikine gidiyor. 


</TEXT>
</DOC>
