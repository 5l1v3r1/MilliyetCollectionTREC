<DOC>
<DOCNO> 272686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonsiy19.html </URL>
<DATE> 2004/09/17/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Sağlık Bakanı'ndan vatandaşlara 112 çağrısı... 
</HEADLINE>
<TEXT>

     Sağlık Bakanı Recep Akdağ, vatandaşların 112 Acil Sağlık Hizmetleri'ni başka amaçlarla aramamasını isteyerek, ''Ankara, İzmir ve İstanbul'da toplam günlük çağrı 160 bin, gerçek vaka toplamı ise 600. Lütfen bu konuda hassas olalım'' dedi. 
     Akdağ, Kaya Ramada Otel'de düzenlediği basın toplantısında, 112 Acil Sağlık Hizmetleri ile ilgili çalışmaları anlattı. 
     İstasyon sayısı 2002 yılında 417 iken, bugün 800'lere çıktığını kaydeden Akdağ, amaçlarının bunu 2005 yılının sonuna kadar bin 300'lere ulaştırmak olduğunu söyledi. 
     Ambulans sayısının 617'lerden binlere çıktığını ifade eden Akdağ, vakaya ulaşma süresinin de il merkezlerinde ortalama 8 dakikaya düştüğünü bildirdi. 
     Türkiye genelinde il ve ilçelerde vakaların yüzde 90'ına ilk 10 dakika içinde ulaştıklarını belirten Akdağ, kırsalda da hedeflerinin vakaya makul sürede ulaşmak olduğunu kaydetti. 
     Şu an 350 ilçede 112'nin faal olmadığını dile getiren Akdağ, gelecek yıl buraların hepsinde faaliyete geçmeyi planladıklarını söyledi. 
     Bakan Akdağ ayrıca, komuta merkezlerinin teknolojik altyapılarının güçlendirilmesi, yenidoğan bebekler için özel donanımlı ambulansların hizmete sokulması ve merkez ile ambulans arasında online veri aktarılmasını da hedeflediklerini dile getirdi. 
     
     ''HALKIN HASSASİYETİYLE İLGİLİ'' 
     Konuşmasında, 112'ye gelen günlük çağrı ve gerçek vaka sayılarına da işaret eden Akdağ, şöyle dedi 
     ''Örneğin Diyarbakır'da günde 10 bin çağrı geliyor. Gerçek vaka sayısı 30, Erzurum'da bu sayı 18 bin çağrıya karşı 35 vaka. Ankara İzmir ve İstanbul'da toplam günlük çağrı 160 bin, gerçek vaka toplamı ise 600. 112'yi başka amaçlarla kullanmamalıyız. Lütfen bu konuda hassas olalım. 112'ye ihtiyacı olan bizim annemiz, babamız, çocuğumuz veya yakınımız olabilir. Asla bu hattı gereksiz yere işgal etmeyelim. Bunu önlemek için mevzuatta ve altyapıda birtakım çalışmalar yapıyoruz ama gene de bu halkın hassasiyetiyle ilgili bir konu. Trafikte ambulanslara yol verilmesi konusunda hassasiyetlerimizi toplumca artırmalıyız. Olay mahalliyle ilgili adresi detaylı vermeli ve olay yerini iyi tarif etmeliyiz.'' Konuşmasında, son 1 yıl içinde medyada yer alan ambulans haberlerinden örnekler de veren Akdağ, hem 112 acil servis merkezlerinde çalışmanın, hem de ambulans şoförü olmanın çok zor bir iş olduğunu söyledi. 
     
     SORULAR 
     Soruları da yanıtlayan Akdağ, 112'nin gereksiz yere aranmasını önlemek için caydırıcı birtakım mevzuat tedbirleri alacaklarını, gerekirse belli cezalar verilmesi konusunda da çalışmalar yapılacağını dile getirdi. 
     Bakanlığının logosunun değiştirilmesine ilişkin bir soru üzerine de Akdağ, ''şu anda değiştirelim'' diye bir kararları bulunmadığını, ancak sıcak bir logo oluşturmayı amaçladıklarını söyledi. 
     Akdağ, bir soru üzerine, TCK tasarısının neden geri çekildiğinin sebebini net olarak bilmediğini söyledi. 
     
</TEXT>
</DOC>
