<DOC>
<DOCNO> 285607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/siyaset/siy02.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Koray Aydın'a rüşvet suçlaması 
</HEADLINE>
<TEXT>


TÜRKER KARAPINAR Ankara 


Bodrum'da müteahhitlik yapan Celalettin Güçlü, Türkiye Jeotermal Vakfı Başkanı Mehmet Ali Doğan hakkında, "dolandırıcılık, rüşvet vermek ve ihaleye fesat karıştırmak" iddiasıyla suç duyurusunda bulundu. Güçlü, Doğan'ın, 1999'da Malatya'da yapılan bir ihaleyle ilgili dönemin Bayındırlık Bakanı Koray Aydın'a 8.6 trilyon liralık çeki rüşvet olarak verdiğini öne sürdü. 
Avukatı aracılığıyla 27 Ekim'de suç duyurusunda bulunan Güçlü, dilekçesinde, 2003'te bir iş karşılığında Ali Rıza Pekşen'den 110 ve 215 milyar lira değerinde 2 çek aldığını ancak karşılıksız çıktığını belirtti. Bunun üzerine çeklerde imzası bulunan Doğan'la temasa geçtiğini kaydeden Güçlü, 200 milyar lirası peşin, 200 milyar lirası da sonra ödenmek üzere Doğan'la anlaştığını ancak 200 milyar lirayı aldıktan sonra kalan parayı alamadığını öne sürdü. 
Güçlü, yeniden görüştüğü Doğan'ın kendisine, "Pekşen'in elindeki 8.6 trilyon liralık çekin aslında Bayındırlık Bakanlığı'ndan 1999'da aldığım Malatya'da yapılacak alt yapı işinin rüşveti olarak verildi. Bu kişi de size borçlanıp çeklerin ikisini kullanmış. Bu nedenle tamamını ödemek istemiyorum" dediğini iddia etti. Güçlü dilekçesinde, bu şekilde söz konusu kişinin ihaleye fesat karıştırdığını ve Aydın'a rüşvet verdiğini ifade ettiğini öne sürdü. 


</TEXT>
</DOC>
