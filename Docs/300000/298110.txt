<DOC>
<DOCNO> 298110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/spor/spo05.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Johansson'a kırmızı kart 
</HEADLINE>
<TEXT>


UEFA Başkanı'nın "Televizyondaki hakem yorumları durdurulmalı. Arkadaş arkadaşa böyle yapar mı Herkes birbirine destek olmalı" uyarısına, medyatik hakemlerimizden yanıt geldi 

CEMAL ERSEN 


Tepki çeken açıklamalar 
UEFA Başkanı Johansson'un, MİLLİYET'e yaptığı açıklamalar spor camiasında bomba etkisi yarattı. Johansson'un, ekranlarda yorumculuk yapan eski hakemleri eleştirmesi ve "Bu yorumlar durdurulmalı. Acaba bu kişiler kendi yaptıkları hataları hiç hatırlamıyorlar mı Arkadaş arkadaşa böyle yapmaz" sözleri, medyatik hakemler Ahmet Çakar, Bülent Yavuz ve Ali Aydın'ın tepkisini çekti. 

'Kimseyi eleştirmeyelim' 
AHMET Çakar, Johansson'un popülarist politika yaptığını iddia etti. Çakar, "Hakemlere şirin görünmeye çalışıyor. Toplum doğruyu bilmek istemez mi Hakem kararlarını analiz etmeyeceksek, futbolcuyu da eleştirmeyeceğiz demektir. Şimdi ben soruyorum. Ne işi var 20 küsür yıldır UEFA başkanlığında. Neyin hesabını yapıyor, neyi kovalıyor. Ben çocuktum o UEFA başkanıydı, ben torun sahibi olacağım o hala başkan" dedi. 

'Yorumlarımda rahatım' 
ESKİ teknik direktör ve futbolcuların meslekdaşlarını eleştirdiğini hatırlatan Ali Aydın, "Yanlış birşey yapmıyoruz" dedi. Aydın, "Kişilik haklarına saldırmadan, ahlaki sınırı aşmadan kararlar yorumlanabilir. Ne hakem yöneticisi oldum, ne hakem yetiştirdim. 7-8 yıl yöneticilik yapıp, evlatlarını eleştirenler var. Kim ne derse desin Erman Toroğlu ve Ahmet Çakar bu ülke insanına oyun kurallarını öğretti" diye konuştu. 

'Herkes kendinden sorumlu' 
MHK eski Başkanı Bülent Yavuz ise Johansson'un söylediği tarzda yorumculuk yapmadığını iddia etti. Yavuz şunları söyledi "Benim yorumlarım eğitimle ilgili. Kimseyi karalamıyorum, yargılamıyorum. Diğer yorumcular beni ilgilendirmiyor. Herkes kendinden sorumlu. Ben kamuoyunu kurallarla ilgili bilgilendiriyorum. Pozisyonların tekrar tekrar gösterilmesi sağlıklı yorum yapılması içindir." 


</TEXT>
</DOC>
