<DOC>
<DOCNO> 284557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/spor/spo02.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un derbi reçetesi 
</HEADLINE>
<TEXT>


Alman hoca oyuncularından doksan dakika boyunca her şeye kulaklarını tıkamalarını istedi, "Ne rakip oyuncularla, ne hakemle, ne de seyirciyle tartışmaya gireceksiniz. Sadece işinizi yapacaksınız. Galibiyet böyle gelir" talimatını verdi 

YUSUF DURSUN 


Kaset izlettirdi 
FENERBAHÇE Teknik Direktörü Christoph Daum dün oyuncularıyla özel bir görüşme yaptı. Toplantı öncesi Beşiktaş'ın oynadığı son iki maçın görüntülerini izlettiren ve rakibin eksik yönlerini anlatan Alman hoca, final konuşmasında galibiyetin anahtarını verdi, nelere dikkat etmeleri gerektiğini söyledi. Daum öncelikle İnönü Stadı'nın yeni atmosferinden etkilenmemeleri konusunda oyuncularını uyardı. 

'Faturası ağır olur' 
LİGDE zor bir dönemece girdiklerini belirten tecrübeli çalıştırıcı, "Yarın bugün ne rakip oyuncularla, ne hakemle, ne de seyirciyle en ufak bir tartışmaya gireceksiniz, futbolun dışında hiçbir şeyle uğraşmayacaksınız. Eğer bu kuralları çiğnerseniz faturasını ağır ödersiniz. Sahada sadece mücadele edin, gücünüzü gösterin. Kulaklarınızı her şeye tıkayacaksınız" ifadelerini kullandı. 

Yönetim kalkanı 

BAŞKAN Aziz Yıldırım ve yöneticiler derbiye tam kadro gidecekler. Yıldırım ve arkadaşları önce Samandıra Tesisleri'ne gelecekler, daha sonra takım otobüsüyle İnönü Stadı'na hareket edecekler. Fenerbahçe Yönetimi, futbolcular stada girene kadar adeta çevrelerinde kalkan görevi yapacaklar, Beşiktaşlı taraftarlardan gelebilecek herhangi bir tepkiyi de önlemeye çalışacaklar. 

Köşeye sıkıştı 

Kararsız Daum 
YUSUF KOBAL 

SARI - Lacivertliler, Beşiktaş maçının hazırlıklarını dün tamamladı. Teknik Direktör Daum'un son çalışmada Tuncay ve Fabiano arasında yine kararsız kaldığı öğrenildi. Taktik antrenmanda önce Brezilyalı oyuncuyu deneyen, ardından Tuncay'a şans veren Alman hocanın, tercihini orta sahayı kalabalık tutmak için Fabiano'dan yana kullanması bekleniyor. 

Süper prim 
GRİP olduğu için önceki günkü çalışmaya katılmayan Teknik Direktör Christoph Daum dün iğne olup antrenmana çıktı. Başkan Aziz Yıldırım ve yönetici Murat Özaydınlı da idmana gelerek futbolculara moral verdi. Bu arada yönetimin Beşiktaş ve Lyon maçlarını kazanmaları halinde Sarı-Lacivertli futbolculara 500 bin dolar prim vereceği öğrenildi. 

'Rekor stres yaratmamalı' 

LİGDE dokuz haftadır üst üste kazanan ve Beşiktaş'ı yenmesi halinde en iyi başlangıç rekorunu kıracak olan Fenerbahçe'nin İkinci Başkanı Nihat Özdemir, aşırı hırsın strese dönüşmemesi gerektiğini söyledi. Özdemir, "Biz rekor peşinde değiliz. Ligde kazanmak da var, kaybetmek de. Bu uzun maratonda her an, her şey değişebilir. Ancak hedefimiz kazanmak ve Lyon'a moralli gitmek. Futbolcularımız, çıkacak her türlü sonucun ligin seyrini fazla etkilemeyeceğini bilmeli ve rahat davranmalı" diye konuştu. 

Bu oyun kızdıracak 

DÜNYACA ünlü bilgisayar oyunu şirketi SEGA'nın piyasaya sürdüğü yeni bir futbol oyunu, Fenerbahçeliler'i kızdıracak gibi görünüyor 


Souness'ı kullandılar 
MEHMET ÇİFTÇİ 

"Football Manager 2005" adlı oyunda, Galatasaray'ın eski Teknik Direktörü İskoç Graeme Souness'ın, takımının 1996 yılındaki Türkiye Kupası zaferi sonrasında Fenerbahçe Şükrü Saracoğlu Stadı'nın ortasına Sarı - Kırmızılı bayrağı diktiği ve aylarca tartışılan ünlü sahnesi de yer alıyor. 

Başkan kızdırıyor 
OYUN, iki ezeli rakip arasında oynanacak kupa maçı öncesi Fenerbahçe Başkanı'nın Souness'a yönelik, "Bu sakat adam bir takımı yürütecek ne beceriye, ne de teknik kapasiteye sahip" sözleri ile başlıyor. Bu sözlere kızan İskoç hoca, futbolcularından intikamını almalarını istiyor. Galatasaraylı futbolcular da kupayı kazanıyor. Oyun, Souness'ın dev bayrağı sahanın ortasına dikmesi ile sona eriyor. 

6-0 hatırası 

FENERBAHÇE Dergisi'nin Kasım sayısında Sarı - Lacivertli taraftarları özel bir hediye bekliyor. Dergi iki yıl önce 6 Kasım tarihinde Galatasaray karşısında elde edilen 6-0'lık galibiyeti hatırlatan özel bir bayrak hazırladı. Kasım sayısında ayrıca Pierre van Hooijdonk'un yeni doğan kızı Fay ile olan özel fotoğrafları da bulunuyor. 


</TEXT>
</DOC>
