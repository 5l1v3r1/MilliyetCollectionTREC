<DOC>
<DOCNO> 296811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun35.html </URL>
<DATE> 2004/12/11/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Talat Kıbrıs sorunu AB değil, Birleşmiş Milletler sürecidir 
</HEADLINE>
<TEXT>

     KKTC Başbakanı Mehmet Ali Talat, ''Kıbrıs sorunu, Avrupa Birliği değil, Birleşmiş Milletler sürecidir'' dedi. 
     Yakın Doğu Üniversitesi'nin YDÜ kampus içinde yaptırdığı iki konuk evi, bu akşam düzenlenen törenle, Başbakan Talat ile Başbakan Yardımcısı ve Dışişleri Bakanı Serdar Denktaş tarafından hizmete açıldı. 
     Başbakan Talat, törende, Kıbrıs sorununun, tarihinde bu kadar fazla dünya meseleleriyle ilişkili hale gelmediğine işaret ederek, AB zirvesinin bildiri taslağında sürekli değişiklikler yapıldığını, hepsinde de Kıbrıs'la ilgili birtakım öngörülerin yer aldığını kaydetti. 
     Kıbrıs sorununu, dünyada bu kadar tartıştıran süreçlerin bugüne kadar olmadığını ifade eden Başbakan Talat, ''Kıbrıs sorunu, Avrupa Birliği değil Birleşmiş Milletler sürecidir. Ama buna rağmen, bir başka dünyaya, AB dünyasına Kıbrıs sorunu girdi. Tabi Kıbrıs AB'nin parçasıdır ama Kıbrıs sorunu BM'nin bir süreciydi ve öyle olmalıydı'' dedi. 
     
     SERDAR DENKTAŞ ''SİYASİ MALZEME HALİNE GETİRMEMELİYİZ'' 
     Başbakan Yardımcısı ve Dışişleri Bakanı Serdar Denktaş da kendisinden önce yapılan konuşmalarda YÖK'ün KKTC üniversitelerine yönelik tutumunun eleştirilmesine değinerek, ''Bizim Kıbrıs Türk halkı olarak Türkiye ile kavgamız olamaz'' dedi. 
     Kurumların zaman zaman farklı ve yanlış tutumlarının olabileceğini kaydeden Bakan Denktaş, ''Bunlar tartışılır ve düzeltilir. Ama o hatayı fırsat bilerek, Anavatan'dan dinlenince yanlış anlaşılacak hiçbir konuyu siyasi malzeme haline getirmemeliyiz'' dedi. 
     İçinden geçilen sürecin, Türkiye ile daha da sıkı bir işbirliği içinde hareket etmelerini öngördüğünü vurgulayan Serdar Denktaş, şöyle konuştu 
     ''YÖK, günü geldiğinde hatalı karar da alabilir, bize göre. Ama unutmayalım, şu anda üniversitelerimizde okuyan talebelerin diplomalarının tanınmasının bir nedenidir aynı zamanda YÖK. Bugün bu noktaya gelmemizin ana nedenidir, Anavatan Türkiye'nin bugüne kadar yapmış olduğu yardımlar. Bunları şimdi bir anda göz ardı ederek, 'ben Kıbrıs Türkünün kimliğine sahip çıkacağım' diyerek, elbette çıkacağım ama bunun için Türkiye'ye karşı neredeyse halkımızı kışkırtarak bir yere varmak oy toplamak uğruna da olsa mümkün değildir. Bu olmamalıdır.'' 
     
     ÖĞRENCİLERİN MUHACERET KONUSU 
     Serdar Denktaş, ''Türkiye'den KKTC'ye gelen üniversite öğrencilerinin yıl sonuna kadar ikamet izinlerini çıkarmazlarsa sınır dışı edilecekleri'' yönünde kendisine sorular sorulduğunu ifade ederek, böyle bir şeyin söz konusu olmadığını söyledi. 
     Türkiye'den KKTC'ye çalışmak için gelenlerin kayıt altına alınması amacıyla, çalışma izni konusunda yapılan çalışmanın ayrı bir konu olduğunu ve öğrencileri kapsamadığını kaydeden Denktaş, öğrencilerin üniversiteye kayıt yaptıkları anda ikamet kaydının da yapılmış kabul edilmesi görüşünde olduklarını, bu konuda çalışma yaptıklarını bildirdi. 
     
</TEXT>
</DOC>
