<DOC>
<DOCNO> 281877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy12.html </URL>
<DATE> 2004/10/20/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Türkiye, 'kirli ülkeler' listesinden çıkamıyor 
</HEADLINE>
<TEXT>

     'Kirli ülke' olmaktan kurtulabilmek için en az 6 puana ulaşmak gerekiyor Uluslararası Saydamlık Örgütü’nün 2004 yılı yolsuzlukla mücadele raporunda, Türkiye 146 ülke arasında 77'inci sıraya yerleşti. Türkiye’nin geçtiğimiz yıl 3.1 olan yolsuzlukla mücadele endeksi de, bu yıl tekrar 3.2'ye yükseldi. 
     Raporda, Finlandiya yolsuzlukla mücadelede en iyi durumdaki ülke olarak, 10 üzerinden 9.7 puanla ilk sırayı aldı. Finlandiya’yı Yeni Zelanda, Danimarka ve İzlanda takip etti. 
     
     Türkiye sıralamanın gerisinde 
     Son yıllarda kirli ülkeler’ arasında ön sıralarda yer alan Türkiye'nin durumunda ise hafif bir düzelme var, ancak yine de kirli ülkeler’ listesinden çıkamıyor. 
     Ülkelerin yolsuzlukla mücadelesine 10 üzerinden puan veren uluslararası iş ve finans çevreleri, Türkiye'nin yolsuzlukla mücadelesine 3.2 puan verdi. 
     Türkiye’nin 2001 yılında 3.6 olan endeksi 2002'de 3.2'ye, 2003'te 3.1'e düşmüştü. Endeks bu yıl tekrar 3.2'ye yükseldi. Geçtiğimiz yılki düşüşte banka hortumlamaları önemli rol oynarken, yükselişte Avrupa Birliği'yle ilgili çalışmalar ve yine bankacılık alanındaki gelişmeler etkili oldu. 
     Listedeki 146 ülke arasında 77'inci sırada yer alan ve hala kirli ülke’ statüsünde olan Türkiye’nin temiz ülke’ olması için en az 6 puana ulaşması gerekiyor. 
     Avrupa'da Romanya dışında sıralamanın bu kadar gerisinde olan başka bir ülke bulunmuyor. Milletvekili dokunulmazlığından, yargıda kirlenmeye ve toplumun yolsuzluğa bakışına kadar birçok sorun Türkiye’nin listenin ön sıralarına yerleşmesine engel oluyor. 
     Toplumsal Saydamlık Hareketi Derneği Başkanı Erciş Kurtuluş, yolsuzluk endeksinde Türkiye’nin alt sıralarda yer almasının nedenlerinden birinin temiz toplum için gerekli toplumsal ahlakın giderek zayıflaması ve yolsuzluklara ortak olmanın toplumda utanılacak bir davranış olarak algılanmamaya başlanması’ olduğunun altını çizdi. 
     
</TEXT>
</DOC>
