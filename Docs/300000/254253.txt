<DOC>
<DOCNO> 254253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/dunya/dun04.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'ye 30 milyon dolar 
</HEADLINE>
<TEXT>


WASHINGTON Milliyet 


Avrupa Birliği'nin Kuzey Kıbrıs'a destek planını açıklaması ardından, Washington da Kıbrıs Türklerinin iktisadi tecridine son verecek adımları hızlandırıyor. 
ABD Dışişleri Sözcüsü Richard Boucher, önceki gün bir soru üzerine, bu aşamada açıklanacak bir paket olmadığını, ancak yakın zamanda bu konuda bilgi vermeyi umduğunu söyledi. Ancak ABD Senatosu Tahsisler Komitesi, daha önce Kıbrıs için ayrılmış olan fonun 30 milyon dolarlık 43 trilyon TL kısmının, yeni bir onay sürecine tabi olmaksızın Kuzey Kıbrıs'a mali yardım olarak verilmesinin benimsendiğini duyurdu. Bu rakamın "çok küçük" olduğunu kabul eden diplomatik kaynaklar ise, "Önemli olan izolasyonu kaldırma sürecini başlatmak. Gerisi gelir" diyerek 30 milyon doların daha ziyade "sembolik" önem taşıdığını vurguluyorlar. 
Öte yandan, ABD Temsilciler Meclisi'ndeki Türkiye Dostları Grubu'nun eş başkanları, Ed Whitfield, Robert Wexler ve Kay Granger önceki gün KKTC'nin Washington Temsilciliği'ni ziyaret ettiler. 


</TEXT>
</DOC>
