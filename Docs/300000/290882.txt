<DOC>
<DOCNO> 290882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonspo11.html </URL>
<DATE> 2004/10/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Hidayet, Miami Heat maçında sayı atamadı... 
</HEADLINE>
<TEXT>

     Amerikan Profesyonel Basketbol Ligi NBA takımlarından Orlando Magic'e bu sezon transfer olan milli basketbolcu Hidayet Türkoğlu, takımının, deplasmanda Miami Heat'a 95-89 yenildiği hazırlık maçını, sayı atamadan tamamladı. 
     Türkoğlu, 19 dakika oyunda kaldığı karşılaşmada sayı bulamazken 4 ribaund aldı ve 2 da top çaldı. 
     Orlando Magic forması altında ilk hazırlık maçında 15 sayı atarak iyi bir başlangıç yapan Hidayet, son iki hazırlık maçında hücumda tutuk bir performans sergiledi. 
     Orlando Magic'de Dwight Howard, 17 sayı ve 10 ribaund, Steve Francis 17 sayı, 6 ribaund ve 8 asist, Jameer Nelson da 17 sayı ve 1 ribaundla takımın en skorer isimleri oldular ancak yenilgiyi engelleyemediler. 
     Miami Heat'in All-Star pivotu Shaquille O'Neal'ın oynamadığı karşılaşmada, 18 sayı ve 11 ribaundla Udonis Haslem ile 18 sayı, 3 ribaund ve 5 asistle Dwyane Wade takımlarına galibiyeti getiren isimler oldular. 
     Bu arada, NBA'de TSİ yarın sabaha karşı, İbrahim Kutluay'ın takımı Seattle Supersonics ile Phoenix Suns arasında hazırlık maçı yapılacak. 
     
</TEXT>
</DOC>
