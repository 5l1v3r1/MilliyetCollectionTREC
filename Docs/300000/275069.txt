<DOC>
<DOCNO> 275069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonsiy01.html </URL>
<DATE> 2004/09/26/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Erkan Mumcu Hasan almaz basan alır 
</HEADLINE>
<TEXT>

     DHA 
ANTALYA'da, TEBİAT tarafından düzenlenen 6'ıncı Ekonomi Zirvesi'ne katılan Kültür ve Turizm Bakanı Erkan Mumcu, toplantının ardından AKP'li Büyükşehir Belediyesi'ni ziyaret etti. Başkan Menderes Türel ile yarım saat görüşen Mumcu, ihale ve tahsisleri kastederek, "Kimsenin kayrılması yok. Hasan almaz, basan alır. En yüksek teklifi veren ihaleyi alır'' dedi. 
     Büyükşehir Belediyesi'nde Başkan Menderes Türel ile birlikte basın toplantısı düzenleyen Kültür ve Turizm Bakanı Erkan Mumcu, düşüncelerinin ne olduğunu turizm tahsislerinde ispat ettiklerini söyledi. Turizm konusunda ne yapmak istediklerini defalarca dile getirdiğini belirten Bakan Mumcu, "Karakolda doğru söyleyip, mahkemede şaşan kişilerden değiliz. Turizm tahsislerinde, ne yapmak istediğimizi herkes gördü. Tahsislerden önce herkesin ağzında bir kamyon dedikodu vardı. Ama sonunda dedikodu, edenlerin gırtlaklarına, hatta kulaklarına kaçtı. Baştan söylediğimizi yerine getirdik, açık ve şeffaf. Hasan almaz, basan alır. Kimsenin kayrılması, kimsenin gözetilmesi falan yok'' diye konuştu. 
     Bu konuda şüphesi olanları yarışmaya davet eden Mumcu, "Yarışmasız iş yapmam. Yarışmaya tüm dünyayı davet ederim. En yüksek rekabeti sağlarım. Cumhuriyet tarihinde de bunu benden başka kimse yapmadı. İşte yaptığım ortada. Hazinenin satışa çıkarıp 600 milyara satamadığı yeri, 1,7 trilyona tahsis ettik. Bu süre içinde konuşacak, başka işi olmayan haysiyet düşmanı çok adam var. Onlar konuşacaktır. Ama biz işimize bakarız. Burada yapılan iş devlet sırrı falan değil. Herşeyimiz açık. Kim neyi öğrenmek istiyorsa, öğrenebilir'' şeklinde konuştu. 
     
     BAKAN SERT ELEŞTİRDİ 
     Turizmde yapılan uygulamalara karşı çıkanları sert bir dille eleştiren Erkan Mumcu, şunları söyledi "Elinden oyuncağını aldığımız bazı kişiler, bağırıyor. Biz turizmi varetmek için çalışıyoruz. Nasıl 1980'li yıllarda Özal, bu planlamaları yaparken bazı çevreler bağırıp çağırıyorlarsa, ne yazık ki aynı dil, aynı üslupla, aynı ahlak dışı yöntemle karşı çıkmaya devam ediyorlar. 70'lerde boğaz köprüsüne, 80'lerde turizm planlamasına karşı çıkanlar, şimdi Antalya Lara'daki tahsisler için söylüyorlar. Yapanlar da aynı kişiler.'' Antalya'yı turizmde ileriye fırlatacak projeyi hazırladıklarını ifade eden Bakan Mumcu, sözlerini şöyle tamamladı "Antalya'nın 20 ile 30 yıl sonrasını planlıyoruz. Antalya'yı ileriye götürmeyi hedefliyoruz. Lara'da bir kıyım yaşanıyor. Biz bu kıyımdan kurtarmaya çalışıyoruz. Bundan sonra planlı bir şehir olacak. Bir takım baronların keyfine göre planladıkları bir yer olmayacak. Türkiye için çok önemli olan bu yeri kimsenin keyfine emanet etmeyeceğiz. Biz geriye dönük konuşmak istemiyoruz. Oradaki yağma, hukuk dışı davranışlar, imar planlarıyla ortadadır. Herkesin keyfine göre ruhsat verdiği yağma dönemi bitmiştir.'' 
     
</TEXT>
</DOC>
