<DOC>
<DOCNO> 270936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/soneko04.html </URL>
<DATE> 2004/09/11/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TOKİ, 1.5 milyar lira peşinle konut satacak... 
</HEADLINE>
<TEXT>

     Toplu Konut İdaresi TOKİ , Ankara-Eryaman'da VII. Etap'ta yapacağı 2 bin 600 konuttan 384'ünü ''alt gelir grubu''na tahsis etti. 
     TOKİ'den verilen bilgiye göre, gerçekten alt gelir grubunda bulunan kişilerin konutları alabilmesi için, başvurular ilk kez belediye ve kaymakamlık aracılığıyla toplanacak. Başvuruların toplaması için, Etimesgut Kaymakamlığı ve ilçe belediyesi, ortak bir komisyon oluşturacak. Başvurular 4-29 Ekim günleri arasında toplanacak. Komisyonun Kasım'da yapacağı değerlendirmelerin ardından hak sahibi olabilecekler 1 Aralık'ta ilan edilecek. Başvuruların konut sayısından fazla olması halinde, 10 Aralık'ta hak sahipliği ve konut seçme sırası kurası çekilecek. Gelecek yılın Temmuz ayında teslim edilmesi planlanan konutların satışına ilişkin sözleşmeler, 19 Ocak'a kadar imzalanacak. 
     
     EMEKLİ, DUL VE YETİM MAAŞI OLANLAR DA BAŞVURABİLECEK 
     Verilen bilgiye göre, Ankara ili sınırları içinde oturan, kendine, eşine ve velayeti altındaki çocukları üzerine konutu olmayan, daha önce TOKİ'den konut veya konut kredisi almamış, Devlet İstatistik Enstitüsü Hane Halkı Bütçe Anketi sonuçlarına göre belirlenen yüzde 20-40'lık gelir diliminde olan kişiler söz konusu konutlardan almak için başvurabilecek. 
     Bu kişilerden, maaş bordrosu, emekli-dul-yetim maaş belgesi, BAĞKUR'a tabi iseler gelir vergisi beyannamesi, tarımsal gelire sahip olanlardan da yıllık gelire esas belge ile gelirlerini belgelemeleri istenecek. 
     
     PEŞİNAT 1.5 MİLYAR LİRA 
     Satış ile ilgili bankacılık hizmetlerine Zirat Bankası aracılık edecek. İki oda ve bir salon olmak üzere yaklaşık 62 metrekare büyüklüğündeki konutların satış bedelleri, 28.6-30.8 milyar lira arasında belirlendi. Konut almaya hak kazananlardan konut bedelinn yüzde 5'i kadar, 1 milyar 432 milyon lira ile 1 milyar 545 milyon lira arasında peşinat istenecek. Bedeli 180 ay vade ile ödenecek konutların başlangıç taksitleri 152-154 milyon lira arasında belirlendi. Taksit tutarları her yıl Ocak ve Temmuz aylarında, memur maaş artış oranına göre artırılacak. Konutların peşin alınması halinde herhangi bir indirim yapılmayacak. 
     Haziran ayında ihalesi tamamlanan VII. etap kontlarının inşaatı yüzde 10 seviyesinde bulunuyor. 
     Alt gelir grubundakilerin konut sahipi yapılması amacıyla, yerel yönetimler ile işbirliğine gidilerek Konya'da 600, Sivas'ta 400-600, İstanbul'da da 600 civarında konut üretilmesi planlanıyor. 
     
</TEXT>
</DOC>
