<DOC>
<DOCNO> 293307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/yazar/bila.html </URL>
<DATE> 2004/11/30/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
AB'nin sınavı 
</HEADLINE>
<TEXT>


Avrupa Birliği'nin, 17 Aralık'ta yapacağı zirve, Türkiye'den çok Avrupa için bir sınav niteliği taşıyacaktır. 
Türkiye hakkında verilecek karar, Avrupa Birliği'nin objektif mi yoksa subjektif ölçüler mi kullandığını ortaya koyacaktır. Bu aynı zamanda AB'nin iyi niyet sınavı anlamına da gelecektir. 
Türkiye'ye bugüne kadar söylenen, AB ile müzakerelerin başlamasının Kopenhag kriterlerini yerine getirmesine bağlı olduğudur. Bu kriterlerin objektif olduğu ve aday ülkelerin tümü için geçerliliğini koruduğudur. 
Bu kriterlerin yerine getirilip getirilmediğini ise teknik bir çalışmayla AB Komisyonu'nun saptayacağı belirtilmiştir. 
Bugünkü duruma baktığımızda 
Avrupa Birliği Komisyonu, son raporunda Türkiye'nin Kopenhag kriterlerini yerine getirdiğini tespit ve ilan etmiştir. Böylece Türkiye'nin üzerine düşeni yaptığı AB Komisyonu tarafından kabul edilmiş olmaktadır. Siyasi karar vericilerin ise, Komisyon raporunu esas alacakları açıklandığına göre, AB'nin 17 Aralık'ta Türkiye'ye, koşulsuz bir müzakere tarihi vermesi gerekmektedir. 
Bu, Türkiye açısından bir hak, AB açısından ise bir yükümlülük niteliği kazanmıştır. Aksi bir durum AB'nin kendi ölçülerine, değerlerine ve hukukuna aykırı davranması anlamı taşıyacaktır. 
Bugüne kadarki süreçte AB'nin Türkiye'ye karşı haksız bir tutum içinde olduğu da unutulmamalıdır. Kopenhag kriterleri içinde olmamasına karşın Kıbrıs konusu bir özel koşul olarak Türkiye'nin önüne getirilmiştir. Türkiye ve Kıbrıs Türkü bu koşulları da yerine getirmiş olmasına karşın, AB verdiği sözleri tutmamıştır. Sonuç, AB'nin taleplerine aykırı karar veren Kıbrıs Rumları lehine olmuş ve Türk tarafının iyi niyeti adeta cezalandırılmıştır. 
Türkiye'nin Kopenhag kriterlerini yerine getirdiği, özel koşullara da uyduğu gerçeği karşısında hala 17 Aralık'a kadar Türkiye'den yeni ödünler almaya yönelik politikalar sırıtmaktadır. Artık, Türkiye'ye müzakere konusunda koşulsuz net bir tarih verilmeden, Ankara'dan yeni ödünler beklemek büyük haksızlık olur. Özellikle Kıbrıs Rum Yönetimi'nin bu yöndeki baskıları AB tarafından destek görmemelidir. 
Elbette, Türkiye açısından çözülmesi gereken sorunlar vardır. Ancak bu sorunların niteliği AB'nin tarih vermesine engel değildir. Bazı sorunların da müzakere süreci içinde çözüleceği kabul edilmelidir. Bugün AB üyesi olan bazı ülkelerin Kopenhag kriterleri kapsamındaki sorunlarını bile müzakere başladıktan sonra ele aldıkları, hatta üye olmalarına karşın bazı sorunları çözüme kavuşturamadıkları da bilinen bir gerçektir. 
17 Aralık artık AB için bir sınavdır. 



</TEXT>
</DOC>
