<DOC>
<DOCNO> 280499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/ekonomi/eko01.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin Başbakanı Jiabao Piyasaları şaşırtabiliriz 
</HEADLINE>
<TEXT>


Çin Başbakanı Wen Jiabao, ülkenin para birimi yuanla ilgili olarak hiç beklenmedik bir biçimde önlem alabileceklerini söyledi 

EKONOMİ SERVİSİ 

Çin Başbakanı Wen Jiabao, yuanda ne zaman ve ne şekilde bir reform yapacakları konusunda mali piyasaları şaşırtabileceklerini söyledi. Başbakan'ın bu sözleri Çin'in bu konuda atacağı adımı tahmin etmeye çalışan piyasalar için bir uyarı olarak yorumlandı. 
Parlamentonun yıllık toplantısının önceki günkü oturumunda konuşan Jiabao, "Bizim hedefimiz kurun piyasanın arz ve talebine göre belirlenmesidir. Şu anda öyle çalışıyoruz. Ama ne gibi önlemlerin ne zaman alınacağı konusuna gelince hiç beklenmedik biçimde olabilir" dedi. 
Çin yuanın dolara oranını 8.28 gibi dar bir alanda tutma politikası, ticaret yaptığı ABD ve diğer ülkelerin tepkisini çekiyor. Çin, yuan üzerinde bir hareketten spekülatörlerin yararlanmasını istemiyor. Ancak yuanın değerleneceği beklentisiyle şimdiden 10 milyonlarca doların Çin'e girdiği tahmin ediliyor. 

'Sorumlu davranıyoruz' 
Çin Ulusal Halk Meclisi'nin yıllık toplantısının ardından düzenlenen basın toplantısında gazetecilerin sorularını yanıtlayan Jiabao, bazı kimselerin yuanın değerinin artırılmasını şiddetle istediklerini, ancak değer artışının beraberinde getirebileceği sorunları tam olarak göremediklerini belirtti. Jiabao, Çin'in sorumluluğunu bilen bir ülke olduğunu söyledi. 
Başbakan ayrıca, Çin'in, parasının değer artışı ve kur oluşum sistemi konusunda, sadece kendi çıkarlarını değil, komşu ülkeleri ve tüm dünyada meydana gelebilecek etkileri de göz önünde bulundurması gerektiğini kaydetti. Çin'in, yuan kurunun piyasa için daha esnek olmasını sağlamak amacıyla, kur reformu ile ilgili planları incelemekte olduğunu ifade eden Başbakan Jiabao, "Çin ekonomisinde yaşanan sorunların çözümü zaman gerektiriyor" dedi. 


</TEXT>
</DOC>
