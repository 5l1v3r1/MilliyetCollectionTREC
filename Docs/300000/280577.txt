<DOC>
<DOCNO> 280577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/yazar/cemal.html </URL>
<DATE> 2005/03/15/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
O kafa 
</HEADLINE>
<TEXT>


"Ağzımızla kuş tutsak, bizi Avrupa Birliği'ne almazlar " lobisi 17 Aralık'a kadar hep aynı şarkıyı söylemişti 
"Uğraşmayın, tarih vermezler " 
Düş kırıklığına uğradılar. 
Çünkü, Türkiye 17 Aralık'ta AB'den bal gibi müzakere tarihi aldı. 
Şimdi ise bu lobinin içinden daha farklı sesler duyuluyor. Ağız değiştirmeye başladılar. 'Negatif enerji'yi daha farklı bir üslupla yayıyorlar. 
Fransa'nın en az on yıl sonraki referandumunu, AB'nin bize karşı bazı alanlarda sergilediği çifte standartları öne sürenler, yeni bir şarkı tutturdular. "Madem garanti değil " şarkısı bu... 
Garanti olmayan nedir 
AB üyeliği... 
Madem Türkiye'nin AB üyeliği garanti değil, o zaman biz de üstümüze düşen bazı şeyleri neden yapalım ki Ne diye yapıyoruz ki 
Kafa bu. 
Türkiye'nin Avrupa yolunu kesmek isteyenler, topa bir yandan Kıbrıs'ta vurup açıkça asker kışkırtıcılığı yaparken, öbür yandan "Madem garanti değil " şarkısıyla suyu bulandırma çabasındalar. 
Madem AB garanti değil. 
O zaman n'apalım 
Kıbrıs'ı çözmeyelim. 
Kıbrıs'ta efelenelim. 
Madem üyelik garanti değil. 
O zaman ne yapalım 
Kürtçe'ydi, Kürtlerin kimlikleriydi vesaire bunlarla fazla uğraşmayıp ipe un serelim en iyisi uygulamada bütün bunları yatıralım. 
Madem üyelik garanti değil. 
O zaman ne yapalım 
Alevilere fazla yüz verilmesin. Alevi kimliğiydi, din dersleriydi, Diyanet İşleri'nin yapısıydı gibi konular toplumu gerer, böler. 
Madem garanti değil. 
Ne yapalım o zaman 
Hukuk devleti alanında fazla ileri gitmeyelim, frene basalım. Yoksa devlet idare edilemez hale gelir askeriyle polisiyle işin içinden çıkamayız. Baksanıza polis daha şimdiden yakınmaya başladı bile... 
Madem üyelik garanti değil. 
O zaman ne yapalım 
Ekonomide bu kadar liberalleşme hayra alamet değil. Borçlar bizi boğmaya başladı. Biraz sol vurup yüzümüzü devletçiliğe dönebiliriz. IMF'ye bu kadar yüz verilmez. Borçları ertelemek, konsolidasyon, sermayeye yeni vergi neden akla gelmesin ki 
Madem AB garanti değil. 
Ne yapalım o zaman 
Amerika, Irak'ta Kürt devletinin peşinde o zaman Amerika'ya mesafe koyalım. AB de bu bakımdan farklı değil, ayrıca garanti değil. Onun da her dediğini evet demek zorunda değiliz. Başka dünyalar mı yok Rusya'sıyla, İran'ıyla, Çin'iyle Orta Asya'ya, Doğu'ya açılmak neden akla gelmesin. 
İşte kafa bu 
Madem garanti değil kafasının şimdilerde tutturduğu şarkı böyle. Üstelik 'koro'yu genişletmeye başladılar. Batı'yı sevmeyen, Amerika ve Avrupa karşıtı ne kadar unsur varsa, koroya kabul ediliyor. 
Hatta o kadar ileri gidiyorlar ki, Erbakan Hoca'nın Milli Görüşü'nü bile üstelik parantez içinde radikal İslam diye tarif ederek yeni koroya dahil edebiliyorlar, Bir zamanlar 'Humeyni kafası'nı Amerika'ya meydan okuduğu için sevmiş olanlar yapıyor şimdi bunu... 
Geniş cepheciler 
Bu koro özünde 'Kızılelma Koalisyonu'nu oluşturuyor. Bir yandan bilinçli bir çekirdeği var bu korunun, bir de yol arkadaşları... Yazık olan, CHP içinde de bu sulara savrulan unsurların bulunması... 
Hiç kuşkunuz olmasın 
Bu kafa çıkmaz yoldur. 
Bu kafa, Türkiye'nin Avrupa yolunu kesip içine kapatmak, şimdiki Suriye gibi tapon bir üçüncü dünya ülkesi haline getirmek isteyenlerin kafasıdır. Bu kafa, Türkiye'yi karıştırabilir ama kurtaramaz. 
Herhangi bir şansı yoktur. 
Bu kafa geleceği geçmişte arayanların, bu kafa bütün ömürleri siyaseten düş kırıklıkları içinde geçmiş olan ve siyaseten kıytırıklaşmanın acısını yaşamış olanların son bir çırpınışı sayılabilir. 
Türkiye'nin elinde bir yol haritası var. Bu harita, Türkiye'nin Cumhuriyet devrimi ile büyük bir sıçrama yapan iki yüz yıllık modernleşme - Batılılaşma sevdasına, tarihine uygun bir haritadır. 
Bu çerçeve içinde Avrupa Birliği projesi de yer alır. Bu bir uygarlık, bu bir çağdaşlık projesidir. 
Atatürk'ün yoludur 
Bu projenin gerçekleştirilmesi, bilmem hangi ülkenin on yıl sonraki referandumuna bağlı değildir ve olamaz. "Madem AB garanti değil " diyenlere kulak vermeyin. 
Onlar zaten bu projeye karşı. 
Kararlılıkla yolunda yürüyen, reformlarını birer birer gerçekleştiren bir Türkiye, günün birinde AB'ye dönüp gerektiğinde "Neşen bilir " demesini de bilecektir çünkü... 



</TEXT>
</DOC>
