<DOC>
<DOCNO> 252922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/siyaset/axsiy01.html </URL>
<DATE> 2004/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Baykal kırıcıydı 
</HEADLINE>
<TEXT>


CHP yöneticileri, muhaliflerin gizli toplantı yapmaları ya da deklarasyon yayımlamaları durumunda ihraç mekanizmasının işletileceğini belirtti 

Ezelhan Üstünkaya Ankara 


CHP'nin jandarma barikatı altında yapılan 12. Olağanüstü Kurultayı'ndan sonra gözler, parti içindeki muhaliflerin önde gelen ismi Kemal Derviş'e döndü. Önceki kurultayda 973 oyla genel başkan seçilen Deniz Baykal'ın bu kez 781 oyla güven tazelemesi, "liderliği tartışmaya açıldı" yorumlarına neden oldu. Dün akşam bir grup milletvekiliyle buluşan Derviş, Baykal'ın muhaliflere "çapulcu" suçlaması yöneltmesini "kırıcı" bulduğunu söyledi. Derviş, ayrıca "Solu, sosyal demokrasiyi nasıl bütünleştiririz, buna bakmalıyız. Kurultayın buna hiçbir olumlu katkısı olmadı" dedi. 
Kurultayın önemli bir sonucu, İstanbul Milletvekili Derviş'le Baykal'ın yollarının kesin olarak ayrılması oldu. Kurultaydan önce delegelere "Oylamaya katılmayın" çağrısı yapan Derviş, salonu terk ederek Baykal'a karşı dolaylı yoldan "güvensizlik" kararını gösterdi. 

511 "dolaylı hayır" 
Milletvekillerinin yumruklaştığı kurultaya, Divan Başkanlığı'nın açıkladığı sonuçlara göre, oy hakkına sahip toplam 1293 delegenin 235'i katılmadı. Kurultaya gelen 1058 delegenin 262'si de oylamaya katılmadı, Baykal'a ret oyu verenlerin sayısı da 14 oldu. 
Böylece, Baykal'ın genel başkanlığına doğrudan ya da dolaylı onay vermeyen toplam delege sayısı 511 oldu. Açık oylama sırasında Baykal ekibinin "çetele tutması" da, partide yakında yaşanabilecek ihraçların işaretini verdi. 
Oylama sırasında Baykal'a güvensizlik oyu veren ya da oylamaya katılmayan delegelerin isimlerini Yüksek Disiplin Kurulu Başkanı İsmet Çanakçı tek tek not etti. Parti yönetimi, bu kurultayın muhaliflerle yol ayrımı konusunda son dönemeç olduğunu, bundan sonra gizli toplantı yapmaları ya da deklarasyon yayımlamaları durumunda ihraç mekanizmasının işletileceğini belirtti. 
Muhaliflerse, tüzük kurultayı talebiyle genel merkeze verdikleri imzalarla ilgili incelemenin bitmesini beklemeye başladı. İnceleme sonunda bazı imzaların geçersiz sayılması ve tüzük kurultayı için gereken sınırın altına düşülmesi durumunda tüzük kurultayı yapılamayacak. Parti içi mücadele yollarının kapanması durumunda da muhalifler son olarak toplu istifa yoluna gidebilecek. 

Basın protesto etti 

BAYKAL, gece yarısı biten kurultayda basın mensupları tarafından da protesto edildi. Kurultayı basına kapatan Baykal, kurultay bitiminde açıklama yapacağını belirterek, gazetecileri yanına çağırdı. Salona alınmamalarını protesto eden basın mensupları da, Baykal'ın bütün gün görüntü almaya çalıştıkları tel örgülerin bulunduğu yerde açıklama yapmasını istedi. Baykal, bu talebe "Ben oraya gitmeyeceğim, onlar buraya gelecek" şeklinde tepki gösterince, gazeteciler de Baykal'ı protesto etti. CHP Genel Sekreter Yardımcısı Algan Hacaloğlu'nun "Çağrıldığınız yere geleceksiniz" sözleri üzerine de basın mensupları, "Biz çağrıldığımız her yere gitmiyoruz" karşılığını verdi. Makam arabası tel örgülerin önünde bekletilen Baykal da, burada görüntü vermemek için, özel kalem müdürü Nesrin Baytok'un eşinin aracıyla arka kapıdan gitti. 

Kovalamaca yaşandı 

JANDARMA güçlerinin perdeleme sistemi kullanması nedeniyle cep telefonları otel ve çevresinde kullanılamadı. Salondan bilgi almaya çalışan basın mensuplarıyla, kendileriyle konuşan görevli ya da delegeleri saptamaya çalışan parti yöneticileri arasında tam anlamıyla "kovalamaca" yaşandı. Baykal'a yakın delegeler de gazetecilere "Bunlar hep sizin yüzünüzden" diye tepki gösterdi. 


</TEXT>
</DOC>
