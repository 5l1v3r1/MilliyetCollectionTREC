<DOC>
<DOCNO> 289395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/guncel/gun02.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüp bebek, sosyal güvenceye alınsın 
</HEADLINE>
<TEXT>


ABD ve AB'de tüp bebek giderlerini devletin karşıladığını belirten AKP'li Şahin, ''Türkiye'de de tüp bebek uygulaması sosyal güvenlik kapsamına alınmalı" dedi 

ANKARA Milliyet 

AKP Gaziantep Milletvekili Fatma Şahin, Başbakan Recep Tayyip Erdoğan'a sunduğu raporda, tüp bebek uygulamasının sosyal güvenlik kapsamına alınmasını istedi. Tüp bebek uygulamasının Türkiye'de 52 merkezde gerçekleştirildiğini kaydeden Şahin, buna karşın çocuksuz çiftlerin 2 - 3 bin doları bulan maliyeti nedeniyle bundan yararlanamadığını belirtti. Şahin, dünyanın birçok yerinde tüp bebeğin "zorunlu sağlık sorunu" kabul edildiğine dikkat çekti. ABD ve AB ülkelerinde tüp bebek giderlerinin devlet tarafından zorunlu sigorta kapsamında değerlendirilerek karşılandığını anlatan Şahin, Kanada'da yıllık 15 bin dolara kadar olan kısırlık giderlerinin gelir vergisinden düşüldüğünü ifade etti. Şahin, sözlerini şöyle sürdürdü 

Estetik operasyon gibi 
"Literatürde tüp bebek uygulamasının zorunlu sağlık sorunu olarak kabul görmesine karşılık, Türkiye'de estetik operasyon gibi değerlendirilmesi ve zorunlu sağlık sigortası kapsamı dışında tutulması, anlaşılır bir şey değildir." 
Şahin, Tüp Bebek Bilim Kurulu'nun 1992 ve 2004'te aldığı 2 tavsiye kararında, "kısırlığın bir hastalık olarak kabul edilmesi ve bu tedavide kullanılan tıbbi ve cerrahi yöntemlerle ilaç, sarf malzemesi, tetkik ve tahlillere ait giderlerin yanında tüp bebek uygulaması giderlerinin de devlet bütçesinden karşılanması" görüşüne yer verildiğini anımsattı. 
Danıştay'ın da 2001'de "kısırlık teşhisi konulan ve tüp bebek yöntemiyle çocuk sahibi olabileceği sağlık raporuyla belgelenen davacının üremeye yardımcı tedavi merkezine sevkinin gerektiği" yönünde karar verdiğine işaret eden Şahin, "Gerek Tüp Bebek Bilim Kurulu tavsiye kararları, gerekse Danıştay kararları bütün çıplaklığıyla ortada dururken, bunu kulak arkası etmek doğru olmadığı gibi esasen artık mümkün de değil" dedi. 
Uygulamanın sosyal güvenlik kapsamına alınması amacıyla Sağlık Bakanlığı ile Maliye Bakanlığı nezdinde girişimlerde bulunulduğunu anlatan Şahin, Sağlık Bakanlığı'nda bu yönde bir çalışma başlatıldığını bildirdi. 2005 bütçesine tüp bebek konusunda ek ödenek konulmasını isteyen Şahin, sosyal devlet anlayışı ve tıp teknolojisinin elverdiği imkanlar ölçüsünde, çocuksuz her çiftin tüp bebek uygulamasından yararlanmasının hak olduğunu belirtti. Bunun devlete düşen en kutsal görevlerden biri olduğunu savunan Şahin, "AKP misyonu, çocuksuz ailelere çocuk zevkini tattırmalıdır" diye konuştu. 

Doğu illeri pilot bölge seçilmeli 

Şahin, raporunda şu önerilere de yer verdi 
Tüp bebek uygulaması sosyal güvenlik kapsamına alınırken, özellikle Doğu ve Güneydoğu Anadolu pilot bölge olarak seçilmeli. Devlet imkanlarının elvermediği yerde değişik fonlardan yaralanılmalıdır.SSK ve BAĞKUR, Sağlık Bakanlığı'yla eşgüdümlü olarak bu konuda üzerine düşeni yapmalı.Üremeye yardımcı tedavi yöntemleri merkezleri, bakanlığın yakın gözetiminde ve denetiminde olmalı. Bu konudaki yasal boşluklar doldurulmalı. 



</TEXT>
</DOC>
