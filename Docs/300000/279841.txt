<DOC>
<DOCNO> 279841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur49.html </URL>
<DATE> 2004/10/13/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Kemal Uzan hakkında gıyabi tutuklama kararı... 
</HEADLINE>
<TEXT>

     Gıyabi tutuklama kararları uyarınca aranan Kemal ve Murat Hakan Uzan'ın da aralarında bulunduğu 7 sanığın, ''Adabank'a ait bilgi ve belgeleri sakladıkları'' iddiasıyla yargılanmalarına devam edildi. 
     Şişli 4. Asliye Ceza Mahkemesi'ndeki duruşmaya, Kemal Uzan, Murat Hakan Uzan, Bahattin Uzan ve Mustafa Akar katılmadı. 
     Hakan Uzan'ın ihzarına karar veren mahkeme, adres tespiti yapılamayan ve savunması alınamayan Kemal Uzan'ın gıyaben tutuklanmasını, ifadesi alındıktan sonra serbest bırakılmasını kararlaştırdı. 
     Mahkeme, eksikliklerin giderilmesi için duruşmayı erteledi. 
     
     İDDİANAME 
     Şişli Cumhuriyet Başsavcılığı'nca hazırlanan iddianamede, Adabank A.Ş'nin yeni yönetiminin şikayeti üzerine soruşturma başlatıldığı ve Adabank A.Ş.'nin bilgisayar kayıtları ile bilgi ve belgeleri ihtiva eden bilgisayarların back-up kasetlerinin bulunamadığı öne sürülüyor. 
     İddianamede, bu nedenle Kemal Uzan, Murat Hakan Uzan, Bahattin Uzan, Azmi Yılmaz, Selahattin Bal, Mustafa Akar ve Suat Gusinali'nin, 4389 sayılı Bankalar Kanunu'nun 22 4. maddesi uyarınca ''yetkili mercilerin ve denetim görevlilerinin istedikleri bilgi ve belgeleri vermemek'' suçundan 1 ile 3'er yıl arasında hapis ve 3'er milyar liraya kadar ağır para, ayrıca TCK'nın 525 b maddesinde düzenlenen ''bilgileri otomatik işleme tabi tutulmuş bir sistemi veya verileri kısmen veya tamamen tahrip etmek'' suçundan 2 ile 6'şar yıl arasında hapis ve 20'şer milyon lira para cezasına çarptırılmaları isteniyor. 
     
</TEXT>
</DOC>
