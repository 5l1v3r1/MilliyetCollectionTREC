<DOC>
<DOCNO> 262246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/guncel/gun02.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı ilaca 5 ayrı fiyat 
</HEADLINE>
<TEXT>


Roche'un kanser ilacını Emekli Sandığı'na SSK'dan bile yüksek fiyata sattığını açıklayan Başesgioğlu'na göre, Sağlık Bakanlığı sorumlu 

ANKARA Milliyet 

Çalışma ve Sosyal Güvenlik Bakanı Murat Başesgioğlu, Roche firmasının Neorecormon adlı kanser ilacını farklı alıcılara 5 ayrı fiyattan sattığını açıkladı. SKK'nın pazarlık şansı olmamasını Kamu İhale Yasası'na dayandıran Başesgioğlu, firmanın farklı fiyat uygulamasının hukuksal açıdan sıkıntılı yönlerinin olup olmadığının incelenebilmesi için Başbakanlık Teftiş Kurulu'nun devreye sokulmasını istedi. 

'88 milyona da var' 
Başesgioğlu, dün basın toplantısında, geçen yıl SSK hastanelerinin toplam 9500 Neorecormon ilacı aldığını, 2004'te toplu ihaleyle bu rakamın 11 bin 700 kutuya çıktığını ifade etti. 
Çalışma ve Sosyal Güvenlik Bakanı Başesgioğlu, aynı ilacın perakende fiyatının 349 milyon lira olduğu dönemde depolara 88 milyon, özel hastaneye 173 milyon, SSK'ya 230 milyon, Emekli Sandığı'na da 341 milyon liradan satıldığını açıkladı. 
Kamu İhale Yasası nedeniyle SSK'nın ilaç alımında pazarlık imk nı kalmadığını savunan Başesgioğlu, şunları söyledi 
"Yasadan önce yüzde 30 dolayında iskontolu alım yapılabiliyordu... Eprex adlı ithal ilacın dışında Neorecormon'un Türkiye'de alternatifi yok. Roche'un tekel olması nedeniyle, ihalede rekabet oluşmadı. Vakıf üniversiteleri ilaç alırken pazarlık yapıyor ama yasa bize esneklik vermiyor." 

Sorgulama yapılacak 
İlaç fiyatlarını Sağlık Bakanlığı'nın belirlediğini dile getiren Başesgioğlu, yüksek fiyattan bu bakanlığı sorumlu tuttu. Başesgioğlu, "Sağlık Bakanlığı'nın belirlediği fiyat üzerinden ihaleye çıkıldı... İlacın perakende fiyatı 349 milyon lira. Emekli Sandığı 341 milyon liradan aldı. Depoya 88 milyon, özel üniversite hastanesine 173, SSK'ya da 231 milyon liradan veriliyor. Bu 3 farklı fiyatın sorgulaması yapılacaktır" dedi. 


</TEXT>
</DOC>
