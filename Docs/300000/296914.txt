<DOC>
<DOCNO> 296914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/ekonomi/eko04.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeksin ilacı AB'de saklı 
</HEADLINE>
<TEXT>


Senet bazında sert dalgalanmalar yaşanabilir. 17 Aralık'ta olumsuz bir gelişme olmayacağı beklentisi güçlenirse endeks dirençlerini zorlayacak 

Zeynep Candan Aktaş 

Oldukça hareketli geçen haftada Hollanda'nın Avrupa Birliği'den sorumlu Bakanı Türkiye'de temaslarda bulundu. Halen, Başbakan Recep Tayyip Erdoğan ve Dışışleri Bakanı Abdullah Gül de Brüksel'de temaslarını sürdürüyor. 
Hafta başından beri 3. taslak metin oluşturuldu. AB'nin Güney Kıbrıs'ın tanınması ve imtiyazlı ortaklık anlamına gelebilecek ifadeleri ile görüşmelerin ucunun açık olması isteği Türk hükümeti tarafından reddedildi. Bunun üstüne hazırlanan yeni taslakta imtiyazlı ortaklık ve müzakerelerin ucunun açık olması fikri terkedilirken Kıbrıs konusu da taslağa girmedi. 

Yeni taslak olabilir 
Ancak uzmanlar daha görüşmelerin devam ettiğini ve 17 Aralık'a kadar olan süreçte birçok yeni taslak ortaya çıkabileceğini ifade ediyorlar. Bu gelişmeler yaşanırken İstanbul Menkul Kıymetler Borsası da perşembe günü 22.233 puana geriledi. Ardından Türkiye lehine yaşanan gelişmeler alımları güçlendirince 23.013 puan test edildi. 22.943 puandan gerçekleşen kapanış ile haftalık değer kaybı 0.28 seviyesinde kaldı. Haftanın diğer önemli olayı ise Türk Hava Yolları'nın işlem görmeye başlamasıydı. 
Toplam 29.385 yatırımcıya satılan 35 milyon lot hisse, şirketin yüzde 23'ünü oluşturuyor. Önümüzdeki hafta Avrupa Birliği tansiyonu giderek yükselecek. IMF ile sürdürülen görüşmelerin de 17 Aralık'tan önce sonuçlandırılması bekleniyor. Bu arada 14 Aralık'ta FED'den de 0.25 puanlık bir faiz artırımı bekleniyor. Bu gelişmelerin borsaya yansıması senet bazında sert dalgalanmalar şeklinde olabilir. Endekste ise eğer 17 Aralık'ta çok olumsuz bir gelişme yaşanmayacağı beklentisi güçlenirse dirençlerin zorlanması beklenebilir. 
Destekler 22.200 ve 21.700'de iken dirençler 23.200 ve 23.700 seviyesinde bulunuyor. 
Bol kazançlı haftalar dileğiyle. 



</TEXT>
</DOC>
