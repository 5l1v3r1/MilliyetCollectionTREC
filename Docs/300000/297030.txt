<DOC>
<DOCNO> 297030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonsiy05.html </URL>
<DATE> 2004/12/12/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan Bundan sonra gereğini 25 AB üyesi ülkenin yapması lazım 
</HEADLINE>
<TEXT>

     Başbakan Recep Tayyip Erdoğan, Kopenhag siyasi kriterlerinin gereklerini yerine getirdiklerini belirterek, ''Masanın üzerinde herhangi bir şey kalmadığına göre, bundan sonra gereğini 25 AB üyesi ülkenin yapması lazım'' dedi. 
     Erdoğan, Türk-Fransız Ticaret Derneği tarafından İstanbul'da düzenlenen yemekli toplantıda, Türkiye'nin son 2 yıl içinde büyük bir değişim rüzgarını arkasına alarak, dünyada yıldızı parlayan ülkelerden biri haline geldiğini söyledi. 
     Türkiye'nin OECD ülkeleri arasında en hızlı büyüyen ülkelerden biri olduğuna işaret eden Erdoğan, enflasyonda, dış ticarette, turizmde, mili gelir artışında, yabancı sermayenin ülkeye girişinde muazzam bir devinim yaşandığını kaydetti. 
     İktidarlarının ilk 2 yılında demokratik hayata yaptıkları yatırımların, dünyanın bütün gelişmiş ülkelerinde olduğu gibi semeresini ilk önce ekonomik alanda vermeye başladığını belirten Erdoğan, yapılan reformların bizzat AB ülkelerindeki dostları tarafından ''sessiz devrim'' olarak nitelendirildiğini kaydetti. 
     
     ''MÜZAKERE KARARINI HEP BİRLİKTE BEKLİYORUZ'' 

     AB'nin 17 Aralık'ta müzakere kararını beklediklerini belirten Erdoğan, ''Burada da duygusal davranamayız. Ama devlet adamlığının da kendine yakışan bir ciddiyetinin olduğunu bugüne kadar edindiğimiz tecrübelerle, bugüne kadar gördüklerimizle, yakın siyasi tarihi incelediğimizde bunu görüyor, bunu biliyor, bunu böyle anlıyoruz'' diye konuştu. 
     Kopenhag siyasi kriterleri ne ise bunları yerine getirmenin bilinci içinde son 2 yılı geçirdiklerini, yasa ve anayasa değişikliklerini iktidarı ve muhalefetiyle birlikte gerçekleştirdiklerini anlatan Erdoğan, şunları söyledi 
     ''Sorduk, bir eksiğimiz var mı Şunu da yaparsanız çok isabetli olur. Peki, onu da hallettik. Başka var mı Şunu, şunu da hallederseniz çok daha iyi olur. Onu da hallettik ve en son aşamada bize 6 tane yasa değişikliğini söylediler. Onları da hallettik ve genişlemeden sorumlu sayın Verheugen, artık daha önemli görevde bulunuyor biliyorsunuz, 'var mı başka bir şey' dedik. Tüm dünya basınının önünde şu ifadeyi kullandı 'artık masa üzerinde herhangi bir şey kalmadı'. Masanın üzerinde herhangi bir şey kalmadığına göre bundan sonra gereğini 25 AB üyesi ülkenin yapması lazım. O da nedir Birincisi, Türkiye'ye koşulsuz tam üyelik hedefinin belirlenmesi, bunun 17 Aralık'ta ifade edilmesidir. İkincisi, ikinci bir karara gerek kalmaksızın Türkiye'yle müzakere sürecinin başlatılmasıdır. Üçüncüsü ise Kopenhag siyasi kriterlerinin içinde yer almayan yeni bir siyasi kriteri bizim önümüze getirmemeleridir. Bunu niye söylüyorum. Maç başladı 1963'te, bugüne geldik. Maçın içerisinde oyun kuralları değişmez ki. Maçı yapıyoruz. Maç esnasında şu kadar kusurlu hareketten birini yaparsan penaltıydı ama değişti. Penaltı eskiden şöyle oluyordu ama şimdi şöyle olursa olacak. Bu olmaz, bunun devlet ciddiyetiyle bağdaşır yanı yoktur.'' 
     
</TEXT>
</DOC>
