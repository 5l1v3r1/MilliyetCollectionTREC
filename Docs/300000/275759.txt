<DOC>
<DOCNO> 275759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonyas17.html </URL>
<DATE> 2004/09/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Boşanma nedeni Metresler .. 
</HEADLINE>
<TEXT>

     Çin'de boşanmaların arttığı ve boşanma nedenlerinin başında metreslerin geldiği bildirildi. 
     Resmi rakamlara göre, Çin'in güneyindeki Guangzhou şehrinde geçen yılın Ekim ayı ile Mart ayları arasında 4996 çift boşandı. Bu, bir önceki yılın aynı dönemine göre 1.3'lük artışa denk geliyor. 
     Guangzhou Günlüğü gazetesinin haberine göre, boşanmaların yüzde 60'ından fazlası erkeklerin metres tutmaları veya başka bir kadına aşık olmalarından kaynaklanıyor. Haberde, bunun şehirde hızla yaygınlaşan bir eğilim olduğu ifade edildi. 
     
     VİAGRA'YA ''YEŞİL IŞIK'' 
     Bu arada, iktidarsızlık ilacı olan Viagra'nın Çin'deki satışı kolaylaştırıldı. 
     Çin Sağlık Bakanlığı, ülkede 2000 yılından beri sıkı kontrol altında satılan ilacın büyük şehirlerdeki eczanelerde satılmasına izin verdi. 
     Halkın Günlüğü gazetesinin Sağlık Bakanlığı ve Devlet Gıda ve İlaç İdaresi tarafından ortaklaşa yayınlanan genelgeye dayanarak bildirdiğine göre, daha önce sadece üroloji ve damar hastalıkları bölüm başkanlarına verilen yetki bundan sonra farklı bölümleri ve daha alt düzeydeki doktorları da kapsayacak. 
     Viagra ile ilgili olarak Çin'de yapılan klinik denemelere 36 hastanede 2000'den fazla hasta katıldı. Çin'de iktidarsızlık sorunu bulunanların ortalama 22 ay sonra doktora gittikleri, bu sürenin Batı ülkelerinde 6 ay olduğu bildirildi. 
     
</TEXT>
</DOC>
