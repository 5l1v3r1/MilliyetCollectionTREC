<DOC>
<DOCNO> 259303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko40.html </URL>
<DATE> 2004/07/30/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Halkbank ve Ziraat'te halka arz gündemde... 
</HEADLINE>
<TEXT>

     Hazine Müsteşarlığı, Pamukbank'ın, Halkbank'a devrinin zamanında ve etkin bir biçimde yürütülmesini sağlayacak kurumsal ve mali düzenlemelerin Ağustos sonuna kadar uygulamaya konulması ve devrin Ekim sonuna kadar tamamlanmasının hedeflendiğini bildirdi. 
     Hazine Müsteşarlığı'ndan yapılan yazılı açıklamada, kamu sermayeli bankalarda bugüne kadar sağlanan gelişmelerin değerlendirilmesi, yeniden yapılanma ve önümüzdeki döneme ilişkin özelleştirme yol haritalarının belirlenmesi amacıyla başlatılan strateji çalışmasının tamamlandığı bildirildi. 
     Hazine açıklamasında, bu çalışmada, Ziraat Bankası ve Halkbank'ın yeniden yapılanma ve özelleştirme stratejilerinin bütüncül bir yaklaşımla ele alınmadığı, Pamukbank ile ilgili stratejinin de ayrıca irdelendiği kaydedildi. 
     Açıklamada, Halkbank ve Pamukbank ile ilgili olarak, kamu kesimine maliyeti en aza indirmek, her iki bankadaki değeri korumak ve yeni değerler ortaya çıkarmak bakımından, bu iki bankanın entegrasyonunun en uygun seçenek olduğunun saptandığı belirtilerek, Pamukbank'ın Halkbank'a devri sonrası önemli kazanımlar elde edileceği vurgulandı. Açıklamada söz konusu kazanımlar şöyle sıralandı 
     ''Banka müşterileri, kapsamlı ürün yelpazesi, geliştirilmiş hizmetler ve ülke çapında daha güçlü bir dağıtım ağından faydalanacaklardır. Rasyonel şube dağılımı gerçekleştirilmesi yoluyla operasyonel maliyetlerde iyileşme sağlanacaktır. Personel yapısı, yeni hizmetleri etkin bir biçimde sunacak niteliğe kavuşacaktır. Halkbank'ın teknolojik altyapısı daha güçlü hale gelecektir. Birleşme sonrasında Halkbank'ın edindiği kazanımlar sayesinde sektördeki rekabetçi yapı güçlenecektir. 
     Yeni banka, modern ve farklı ürünler sunarak bireysel müşteriler ve KOBİ müşterileri için tercih edilen bir banka olmayı ve en etkin uygulama süreçleriyle yüksek verimlilik düzeylerine ulaşmayı hedefleyecektir.'' 
     
     DEVRİN EKİM SONUNA KADAR TAMAMLANMASI HEDEFLENİYOR 
     Hazine açıklamasında, Pamukbank'ın Halkbank'a devrini düzenleyen kanun tasarısının 16 Temmuz 2004 tarihinde TBMM'de kabul edildiği hatırlatılarak, Halkbank'a devir öncesi Pamukbank'ın finansal açıdan yeniden yapılandırılacağı ve bu kapsamda özkaynak açığının giderileceği vurgulandı. 
     Halkbank bünyesindeki nakit dışı tahvillerin tedrici bir biçimde piyasada işlem gören kağıtlara dönüştürüleceği de ifade edilen açıklamada, Pamukbank'ın Halkbank'a devrinin zamanında ve etkin bir biçimde yürütülmesini sağlayacak kurumsal ve mali düzenlemelerin Ağustos sonuna kadar uygulamaya konulması ve devrin Ekim sonuna kadar tamamlanmasının hedeflendiği bildirildi. 
     
     ZİRAAT BANKASINDAKİ HEDEFLER 
     Açıklamada, Ziraat Bankası'nın ise öncelikle uygulamakta olduğu finansal ve operasyonel yeniden yapılandırma programını sürdürerek mali yönden güçlü, likiditesi yüksek ve karlı konumunu koruyacağı vurgulanarak, şöyle denildi 
     ''Bu çerçevede Ziraat Bankası, geniş bir müşteri tabanının temel finansal ihtiyaçlarını karşılamayı, satış ve dağıtım faaliyetlerini güçlendirmeyi ve şube ile personel verimliliğinde sektörde daha yüksek seviyelere ulaşmayı hedefleyecektir. Bu süreçte, yönetişim yapısı uluslararası en iyi uygulamalara paralel hale getirilecek, risk ve kredi yönetimi güçlendirilecek, izleme ve kontrol fonksiyonları merkezileştirilecek ve şube ağı yeniden yapılandırılacaktır. 
     Her iki bankanın aktif ve pasif yapısı içerisinde kamu ayrıcalıkları ve yükümlülükleri, yeniden yapılandırma sürecinde tedrici bir biçimde azaltılacak ve bu bankaların mali bünyesi kamu ile ilişkiler bakımından ticari bir baza oturtulacaktır.'' 
     
     HALKBANK VE ZİRAAT'TE HALKA ARZ 
     Açıklamada, bu aşamada yapılan değerlendirmelerin ve mevcut piyasa koşullarının, Halkbank ve Ziraat Bankası hisselerinin önümüzdeki dönemde halka arz yöntemiyle bireysel ve kurumsal yatırımcılara sunulmasının uygun olacağını gösterdiği de kaydedildi. 
     Hazine açıklamasında, belirlenen strateji çerçevesinde hazırlanan dönüşüm planının uygulamasını izlemek ve koordine etmek amacıyla, Ziraat ve Halkbank bünyesinde yönlendirme komitesi ve proje uygulama grupları oluşturulacağı da bildirildi. 
     
</TEXT>
</DOC>
