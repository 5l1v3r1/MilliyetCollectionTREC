<DOC>
<DOCNO> 259364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonspo36.html </URL>
<DATE> 2004/07/30/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Del Bosque Bu sezon oyunu sağ ve sol kanatlara yaymak istiyoruz 
</HEADLINE>
<TEXT>

     Beşiktaş Teknik Direktörü Vicente Del Bosque, yeni sezon hazırlık dönemi için yaptıkları çalışmaların takıma çok faydalı olduğuna inandığını belirterek, ''40 günde, istediğimiz takımın temellerini atmaya başladık'' dedi. 
     İspanyol çalıştırıcı, medyadaki Beşiktaş yazarlarına BJK Nevzat Demir Tesisleri'nde verdiği yemekte yaptığı açıklamada, ilk günlerde istediği takımı göremediğini, ancak yapılan çalışmalardan sonra belli bir seviyeye ulaştıklarını kaydetti. 
     Del Bosque, ''İlk günlerde istediğim takımı göremedim ama 40 gün çok faydalı oldu bizim için. İstediğimiz takımın temellerini atmaya başladık. Çok çalıştık. Yavaş yavaş daha da gelişeceğimize inanıyorum'' dedi. 
     
     ''PROFESYONEL OLAN, SEMPATİMİZİ KAZANIR'' 
     40 günlük hazırlık döneminin ardından elindeki geniş kadroyu düzenlemek için bazı futbolcuları takımdan gönderdiğini kaydeden İspanyol teknik adam, bu konuda aldıkları kararlarda çok hassas davranması gerektiğini söyledi. 
     Bütün futbolculara aynı mesafede olduğunu anlatan Bosque, ''Bizim için ne favori ne de düşman olanlar vardır. Kendini en çok profesyonel gösteren, bizim sempatimizi kazanır. Dramatik kararlar vermek istemedim. Kulübü zarara sokmak da istemedim. Genç ve yaşlı ayrımı yapılmadan, iyi oynayan bir oyuncunun takımda kalması gerektiğini düşünüyorum'' diye konuştu. 
     Takımdan gönderilen isimlerin geçen sezon da takımda direkt olarak yer bulamayan futbolcular olduğuna dikkati çeken Del Bosque, Sinan örneğini vererek, ''Veysel ve Carew'in takıma katılmasıyla, takıma girmesi zorlaştı. O büyük bir potansiyel ama oynaması zordu'' dedi. 
     
     FUTBOLCULARA TAVSİYELER 
     Ekibiyle birlikte oldukça profesyonel bir ortamdan geldiklerini anlatan Del Bosque, Real Madrid'de bu konuda edindikleri birikimleri Beşiktaş'a aktarabileceklerini ifade ederek, futbolculara şu tavsiyelerde bulundu 
     ''Futbolcu, kendi doğallığını hiçbir zaman kaybetmemeli. Ne kadar büyük olursa olsun, futbolu sokakta öğrendiğini unutmamalı. Kendilerini tanrılaştırmamalılar.'' 
     
     ''MÜCADELEYİ KANATLARA YAYMAK İSTİYORUM'' 
     Elde ettiği teorik bilgilere göre Beşiktaş takımının geçen sezon bütün mücadelesini orta alanda verdiğini anlatan İspanyol çalıştırıcı, takımın orta alandaki hakimiyetini kaybetmeden, oyunu kanatlara yaymayı düşündüklerini ifade etti. 
     Geçen sezon eldeki mevcut futbolcular nedeniyle bu tarz bir oyunun seçilmiş olma ihtimalinin yüksek olduğunu belirten Del Bosque, kanatlarda sadece Kaan Dobra ve İbrahim Üzülmez'in ön plana çıktığını söyledi. 
     İspanyol teknik adam, ''Geçen sezon eldeki oyuncular nedeniyle takımın iskeleti orta alana ayarlanmış. Biz orta alandaki hakimiyeti kaybetmeden, oyunu daha sağa ve sola yaymak istiyoruz'' diye konuştu. 
     
     ''4'LÜ DEFANS DAHA MANTIKLI'' 
     Del Bosque, Beşiktaş'ın yeni sezondaki savunma kurgusunun 4 futbolcudan oluşacağını söyledi. 
     Savunmadaki sistemlerden çok takımın bir sistemi nasıl uyguladığının önemli olduğunun altını çizen Del Bosque, bu konuda bir saplantı olmaması gerektiğini vurgulayarak, ''Sistemler arasında çok fark yok. Herkes bunun çok ölümcül bir konu olduğunu düşünüyor. Sistemden daha önemli olan oyuncuların karakteristikleridir. 4'lü defansın büyük bir kulüp için daha mantıklı, estetik ve uygun olduğunu düşündük'' diye konuştu. 
     
     ''ŞAMPİYONLUĞUN KİLİDİ BÜYÜK MAÇLAR DEĞİL'' 
     Del Bosque, Birinci Süper Lig'de şampiyonluğun kilidini derbi maçlardan çok diğer takımlarla yapılan maçların açacağına inandığını söyledi. 
     İspanyol çalıştırıcı, ''Büyük maçlar şampiyonluğun kilidi olarak düşünülüyor. Bence büyük olmayan takımlarla yapılan mücadelelerde şampiyonluk kaybediliyor. Galatasaray ve Fenerbahçe'ye karşı kazanıp diğerlerini kaybetmek, hiçbir sonuç getirmez'' dedi. 
     
     ''TRANSFERE İHTİYAÇ VAR MI '' 
     İspanyol teknik adam, kendi tasarrufunun dışında yönetim kurulunun aldığı futbolcuların kaliteli oyuncular olduğunu, son transferleri Carew'in de yönetimin önceden düşündüğü isimlerden biri olduğunu kaydetti. 
     Del Bosque, ''Transfere ihtiyaç var mı '' sorusuna, ''Yapabilirsek, evet. Hiçbir zaman bir takım 'hazırız, tamam' demez. Bütün takımlar transfer imkanı bulduğunda kadrosunu güçlendirir'' yanıtını verdi. 
     
</TEXT>
</DOC>
