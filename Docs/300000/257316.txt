<DOC>
<DOCNO> 257316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun34.html </URL>
<DATE> 2004/07/22/ </DATE>
<TIME> 18.42 </TIME>
<AUTHOR>  </AUTHOR>
<HEADLINE>
Talat Paris'te "KKTC ekonomisi gelişirse Kıbrıs sorunu çözülür" 
</HEADLINE>
<TEXT>

     KKTC Başbakanı Mehmet Ali Talat, Kıbrıs Türklerine yönelik siyasi ve ekonomik izolasyonun kaldırılması gerektiğini belirterek, KKTC'nin ekonomik gelişmesinin, Kıbrıs sorununun çözümünü de kolaylaştıracağını söyledi. 
     Talat, Fransa'nın Avrupa işlerinden sorumlu Bakanı Claudie Haignere ile yaptığı görüşmeden sonra, Yabancı Gazeteciler Derneği'nde CAPE basın toplantısı düzenledi. 
     Fransız Bakan'la yaptığı görüşmenin çok olumlu ve yararlı geçtiğini kaydeden Talat, ''KKTC'ye yönelik izolasyonun kaldırılması konusunda BM Güvenlik Konseyi üyesi Paris'in gerekli desteği vereceğine inandığını'' bildirdi. 
     Talat, görüşmede AB Komisyonu'nun mali ve ticari konularda hazırladığı tüzüklerin kabul edilmesi konusunda Fransa'nın desteğini istediğini söyledi. 
     KKTC'nin şu andaki önceliğinin resmen tanınmak olmadığını ifade eden Talat, ''Şu anda beklentimiz, çözüm elde edilene kadar siyasi ve ekonomik izolasyonun kaldırılmasıdır. Referandumda evet diyen Kıbrıslı Türkler, artık çözüm istemeyen taraf olarak gösterilemezler. Çözüme evet diyen Türklerin cezayı da çekmesi makul ve anlaşılır bir durum değil'' dedi. 
     
     AB'DEN BEKLENTİLER 
     KKTC'nin AB ile serbest ticaret yapmak istediğini kaydeden Talat, AB ülkelerinin KKTC ile doğrudan uçak seferlerine de başlaması çağrısında bulundu. 
     Talat, KKTC'ye doğrudan uçak seferi olmaması nedeniyle, çok uzun ve pahalı olduğu gerekçesiyle yabancı turistlerin de Türk kesimine gelmekten çekindiğini ifade etti. 
     KKTC Başbakanı Talat, ''Ekonomimizin teknik ve idari yapısını AB standartlarına çıkarmak istiyoruz'' dedi. 
     BM planıyla ilgili referandumdan sonra tüm dünyanın KKTC'ye bakışının tamamen değiştiğini belirten Talat, Avrupa'da yaptığı temaslardan anlayış gördüklerini söyledi. 
     Talat, KKTC'nin çözüm konusundaki çabalarının devam edeceğini de bildirdi. 
     KKTC'deki Türk askeri ve Türk göçmenlerle ilgili bir soru üzerine Talat, BM planında bu konulara ilişkin düzenlemelere atıfta bulundu ve Rumların, plana hayır diyerek, Türk askeri ve göçmenlerinin azaltılmasını da engellediğini kaydetti. 
     Talat, ''30 yıldır adada yaşayanların KKTC'yi terk etmesinin insani bir davranış olmadığını ve Avrupa değerlerine aykırı ırkçı bir tutum olduğu'' söyledi. 
     AB'nin Türkiye ile tam üyelik müzakerelerine başlayıp başlamamasına ilişkin bir soru üzerine de Talat, ''Böyle bir seçeneği düşünmek bile istemiyorum. Müzakerelerin başlamaması, Kıbrıs sorununun çözümüne olumsuz etki yapar'' dedi. 
     
</TEXT>
</DOC>
