<DOC>
<DOCNO> 297049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonspo09.html </URL>
<DATE> 2004/12/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İbrahim Kutluay En büyük arzum 2010'da kupayı havaya kaldırmak... 
</HEADLINE>
<TEXT>

     Amerikan Profesyonel Basketbol Ligi NBA takımlarından Seattle Supensonics takımında forma giyen A Milli Basketbol Takımı kaptanı İbrahim Kutluay, 2010 Dünya Şampiyonası organizasyonunun Türkiye'de yapılacak olmasını ''müthiş bir olay'' olarak değerlendirdi. 
     İbrahim Kutluay, Türkiye Basketbol Federasyonu'nun resmi internet sitesine yaptığı açıklamada, bu gelişmenin Türkiye ve Türk basketbolu için çok büyük bir gurur olduğunu vurgulayarak, şöyle dedi 
     ''Emeği geçen herkesi kutluyorum. Türkiye'nin bu dev organizasyonun altından başarıyla kalkacağından hiç kuşkum yok. 2001'de verdiğimiz başarılı sınavın bir benzerini 2010'da da vereceğimizi düşünüyorum. Önemli olan organizasyondaki başarımızı saha içerisine de taşımak olacak. 2001'de yakaladığımız tarihi başarıyı 2010'da da tekrarlamak en büyük isteğimiz. Gelişen Türk basketbolu için 2010 büyük bir başarı ve büyük bir fırsat.'' 
     
     ''2010'DA OYNAMAK İSTERİM'' 
     Daha uzun yıllar basketbol oynamak arzusunda olduğunu ifade eden İbrahim, ''Allah izin verir ise 2010 yılında yine milli takım kaptanı olarak sahaya çıkmak ve yetişmekte olan çok yetenekli genç kardeşlerimle birlikte mücadele etmek isterim'' dedi. 
     İbrahim, çok iyi bir neslin yetiştiğini ve bu oyuncuların milli takıma büyük güç katacaklarını belirterek, şöyle devam etti 
     ''2010'da final oynamak bizim için asla hayal değil. En büyük arzum ise 2010 yılında milli takım kaptanı olarak o büyük kupayı havaya kaldırabilmek ve daha sonrasında kariyerimi noktalamak. Bunu başarabilecek potansiyelde ve güçte olduğumuza inanıyorum.'' 
     
     ''LAKERS MAÇINDA SAHADA OLACAĞIM'' 
     Seattle Supersonics'de hazırlık maçlarında çok bir performans sergiledikten sonra tam sezon açılırken şanssız bir sakatlık yaşadığını hatırlatan İbrahim, şöyle dedi 
     ''Sezon başından bu yana takımım gerçekten müthiş bir grafik çiziyor. Şu anda NBA'in en iyi ve en formda takımı durumundayız. Bu nedenle de antrenör tabii ki kadroda değişiklikler yapmak konusunda tedbirli davranıyor. Ancak NBA uzun bir maraton ve takıma katkı yapma sırası bana da gelecek. Şimdi çok iyi durumdayım ve sahalara dönmeye hazırım. Şehre ve takıma tamamiyle ısındım. Sanıyorum salı akşamı oynayacağımız Lakers maçında sahada olacağım.'' 
     
     ''FENERBAHÇE'Yİ GURURLA İZLİYORUM'' 
     İbrahim, Fenerbahçe'nin bu sezon Türkiye Basketbol Ligi'nde yakaladığı çıkışla ilgili de ''Bu sene bir Fenerbahçeli olarak takımımın aldığı sonuçları ve yaptığı çıkışı gurur ve mutlulukla izliyorum'' dedi. 
     Fenerbahçe'nin, Aydın Örs gibi bir antrenörü takımın başına getirerek zaten ne kadar iddialı olduğunu gösterdiğini anlatan İbrahim, açıklamasını şöyle tamamladı 
     ''Sezon başından bu yana da istikrarlı bir şekilde hem ligde hem de Avrupa'da başarılı sonuçlar alıyorlar. Türkiye Ligi'ni iyi bilen yabancı oyuncular transfer etmeleri akılcı bir seçimdi. Bunun yanı sıra genç ve iyi seçilmiş Türk oyunculara sahipler. Açıkçası ben Fenerbahçe'nin sonuna kadar şampiyonluk yarışının içerisinde olacağını düşünüyorum. Ayrıca Beşiktaş'ın da geçtiğimiz sezon olduğu gibi bu sezon da güçlü bir ekip olduğunu gözlemliyorum. Hep söylediğim gibi üç büyükler basketbolda mutlaka başa güreşmeli. İşte o zaman salonlardaki seyirci sayısı da televizyon yayınlarına olan ilgi de basketbolun futbol ile olan rekabet gücü de artar.'' 
     
</TEXT>
</DOC>
