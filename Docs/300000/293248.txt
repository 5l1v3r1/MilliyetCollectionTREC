<DOC>
<DOCNO> 293248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/guncel/gun01.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'liye 'Zümrüt kalkanı' 
</HEADLINE>
<TEXT>


İçişleri Bakanlığı, AKP'li Belediye Başkanı'na 'Zümrüt Apartmanı soruşturması'nı reddetti 

KEREM PULGAT, ZAFER SAMANCI Konya DHA 

İçişleri Bakanlığı, Konya'daki Zümrüt Apartmanı'nın çökmesinde sorumlu olduğu iddia edilen 3 belediye yetkilisi hakkında soruşturma izni verdi, 2 dönemdir başkanlık yapan AKP'li Selçuklu Belediye Başkanı Adem Esen hakkındaki soruşturma talebini ise reddetti. 
Konya 3. Ağır Ceza Mahkemesi'ndeki duruşmaya "tedbirsizlik, dikkatsizlik, meslekte emir ve kaidelere riayetsizlik sonucu" 92 kişinin ölümüne neden oldukları iddiasıyla tutuklu yargılanan Fenni Mesul Ali Vedat Kaya, taşeron İsmail Hakkı Canlıer ile tutuksuz sanık Proje Sorumlusu Halil İbrahim Elliki katıldı. 

İçişleri Soruşturmayın 
Mahkeme, İTÜ'den istenen bilirkişi raporunun beklenmesine, Kaya ve Canlıer'in tutukluluk hallerinin devamına karar vererek duruşmayı erteledi. Kaya'nın avukatı Fahri Ercan'ın Selçuklu Belediye Başkanı Adem Esen ve belediye yetkilileri hakkında soruşturma izni verilmesi talebini yanıtlayan İçişleri Bakanlığı, Esen'le ilgili talebi reddetti. 

'Başkan da sorumlu' 

Mahkeme sonrası açıklama yapan müdahil avukatlardan Orhan Tulukçu, şunları kaydetti 
"Bina imar tadilatı, ilgili kanuna aykırı yapılmış. Bununla ilgili kararı da 10 yıl önce Selçuklu Belediye Meclisi vermiştir. Dönemin tüm belediye meclis üyeleri ve o dönem belediye başkanlığı görevini yürüten İsmail Öksüzler de soruşturma kapsamına alınmalı. 1994'te apartmanın ilk ruhsatı alındı. Ruhsatlar 6 yılda bir yenilenir. 2000'de Esen döneminde ruhsat yenilendi. Esen de, Öksüzler ve o dönemin meclis üyeleri kadar suçludur, yargılanması gerekir." 


</TEXT>
</DOC>
