<DOC>
<DOCNO> 288075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy16.html </URL>
<DATE> 2004/11/11/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
CHP'li Koç, lokanta tartışmasını değerlendirdi Kurgulu bir plan 
</HEADLINE>
<TEXT>

     CHP Grup Başkanvekili Haluk Koç, TBMM üyeler lokantasında meydana gelen olayı ''Sistemli, kurgulu bir plan TBMM çatısı altında eyleme dönüştü'' diye değerlendirerek, ''Turpun büyüğü daha heybede. Bunlar şimdilik küçük, turpun büyüğü heybede...'' dedi. Koç, TBMM Başkanı Bülent Arınç'tan bu konuda resmi açıklama beklediklerini bildirdi. 
     Koç, dün TBMM Üyeler Lokantası'nda yaşanan tartışmada yer alan Balıkesir Milletvekili Orhan Sür, Malatya Milletvekili Muharrem Kılıç ve bir grup CHP Milletvekili ile birlikte Parlamento'da bir basın toplantısı düzenledi. TBMM tarihinde ilk kez böyle birşey yaşandığını belirten Koç, bunun ''Basit, irade dışı, sıradan bir olay'' olarak algılanmasının sakıncalı ve yanlış olacağını söyledi. Olaya, ''Sistemli, planlı, kurgulu bir uygulamanın halkası'' olarak bakmak gerektiğini ifade eden Koç, şunları söyledi 
     ''İki yıldan bu yana önemsenmeyen bazı olaylar dün TBMM çatısı altına taşındı. Dün ilahi söylenmesine arkadaşlarımızın müdahalesi üzerine kabaran bir taşkınlık ortaya çıkıyor ve olay çarpıtılarak, Yavuz hırsız ev sahibini bastırır misali olay CHP'nin tüm üyelerine, hükmi kişiliğine, özünde temsil ettiği Cumhuriyet'in temel değerlerine dönük bir saldırı haline geliyor. Sistemli, kurgulu bir planın TBMM çatısı altında eyleme dönüştürülmesi, olay bu. Hiç basit bir şey değil.'' 
     
     ''SUSKUNLUĞU ANLAMLI'' 

     Koç, CHP milletvekillerinin lokantada ''Fiziki saldırıya uğradıktan'' sonra Grup Yönetimine gelerek olayı anlattıklarını ve durumu Genel Başkan Deniz Baykal'a aktardıklarını bildirdi. Daha sonra TBMM Başkanı Bülent Arınç'ı telefonla arayarak olayı anlattığını bildiren Koç, ''Şaşkınlığını ifade etti. Bilgisi olmadığını söyledi. Daha sonra bir temasımız olmadı, o saatten bu saate kadar olan gelişmelerle ilgili sayın Bülent Arınç'ın CHP'ye bir bilgi vermediğini söylemek istiyorum'' dedi. 
     Koç, yaşananların ciddi olduğunu ifade ederek, ''Bunun karşısında TBMM Başkanı'nın suskunluğu anlamlıdır'' diye konuştu. TBMM Başkanı Arınç'ın resmi bir açıklamasını beklediklerini bildiren Koç, ''TBMM Başkanı Bülent Arınç'ı dün yaşananlarla ilgili olarak bulunduğu sorumluluk noktasında göreve davet ediyorum'' dedi. 
     Olaydan sonra ''Alışılagelmedik bir şekilde'' Başbakan Recep Tayyip Erdoğan'ın TBMM Genel Kurulu'na geldiğini savunan Koç, ''Bu ikinci, belki üçüncü kez oluyor. Önceden planlı mıydı, değil miydi bilmiyorum... Bu olaylar yaşandıktan sonra mı Sayın Başbakan TBMM'ye gelme ihtiyacı hissetti, bunu da bilmiyorum'' diye konuştu. Bu konuda dün akşam Genel Kurul'da yaptığı konuşmadan sonra hiçbir AK Parti yetkilisinin kürsüye çıkarak açıklayıcı bir konuşma yapmadığını da ifade eden Haluk Koç, ''Bunun yorumu çok açık. Ortada açık bir suç var. Bu suça karşı savunma geliştirmenin zorluğunu yaşadılar. Suçluluğun telaşı içindeydiler'' dedi. 
     
     ''NE GİBİ BİR KOVUŞTURMAYA TABİ OLACAKLAR '' 

     Dün Atatürk'ün ölüm yıldönümü dolayısıyla yapılan toplantılarda tüm yetkililerin övgü dolu konuşmalar yaptıklarını ama akşam da TBMM'de bu olaydan sonra sessizlik yaşandığını kaydeden Koç, sözlerini şöyle sürdürdü 
     ''Bir yandan da sistemli eylemlerde en sonunda TBMM çatısını hedef alarak sanki tek ayakları havadaymış gibi bu söylediklerinin tersine, övdükleri kavramları yıpratma gayretleri içine girdiler. 
     Bir atasözü var, Turpun büyüğü heybede . Bunlar şimdilik küçük, turpun büyüğü heybede. Bu tek başına CHP'nin sorumluluğu değildir. Cumhuriyet'in temel felsefesini, demokratik laik sosyal hukuk devletini, TBMM'yi bu felsefenin temsilcisi çatısı olarak savunmaya, bu tür saldırılara karşı sakınmaya devam edeceğiz. 
     Ben bir kere daha Recep Bey'i de Bülent Bey'i de onlara bağlı olarak çalışan siyasi kadroyu da uyarmak istiyorum. Siz hangi Recep Bey'siniz, hangi Bülent Bey'siniz . Dün 10 Kasım'da övgü dolu sözleri söyleyenler misiniz, yoksa dün söylediklerinizin tam tersine Cumhuriyet'i, Mustafa Kemal Atatürk'ü sorgulayan sözlerin sahibi misiniz Bir karar verin. Takıyyenin de bir sınırı var .'' Koç, ''CHP milletvekillerine saldıran milletvekillerini, yanlarında bulunan danışmanlarının ne gibi bir kovuşturmaya tabi olacaklarını yakından izleyeceklerini'' bildirdi. 
     
     ARINÇ'A YANIT 

     Bir gazetecinin TBMM Başkanı Arınç'ın ''Büyütülecek bir olay değil'' şeklindeki sözlerine ilişkin değerlendirmesini sorması üzerine de Koç, ''Sistemli bir olaya karşı bu yorumu getiriyorsa bu planın kendi hoşgörüsü içinde uygulandığını kabul ediyor, demektir'' dedi. 
     Suç duyurusunda bulunup bulunmayacakları sorusuna da Koç, yapılan tüm açıklamaların suç duyurusu niteliği taşıdığı karşılığını verdi. 
     
     ''ARINÇ BENİ ARADI'' 

     Balıkesir Milletvekili Sür de TBMM Başkanı Arınç'ın kendisini arayarak ''Yaşananların yanlış olduğunu, şarkı söylenemeyeceğini, ağıt yakılamayacağını, ilahi okunamayacağını'' ifade ettiğini söyledi. Bugün basın toplantısına gelirken bir AK Parti Milletvekili'nin kendisine ''İlahi dinlemekten niye rahatsızlık duyuyorsunuz '' diye tepki gösterdiğini ileten Sür, bunun da yaşananların tesadüfi olmadığını gösterdiğini bildirdi. Sür, bazı AK Parti milletvekillerinin de kendisine ''Geçmiş olsun'' dileğinde bulunarak ülkede kuralların hakim olması gerektiğini ifade ettiklerini söyledi. 
     TBMM çatısı altında kurallara uyulması yönündeki uyarısı üzerine saldırıya uğradığını kaydeden Sür, ''Ben dokunulmazlığı olan bir milletvekili olarak TBMM çatısı altında saldırıya uğruyorsam dışarıdaki vatandaşlarımız bu tür tepki gösterdiklerinde acaba ne ile karşılaşacak Bu olay bazı gerçek niyetlerin anlaşılması açısından bizlere yardımcı oldu'' dedi. 
     
     KANSU'NUN AÇIKLAMASI 

     AK Parti İstanbul Milletvekili ve Türkiye-Bosna Hersek Parlamentolararası Dostluk Grubu Başkanı Hüseyin Kansu da yaptığı yazılı açıklamada, ''İddia edildiği gibi, iftar konukları ülkemizde eğitim gören Bosna-Hersek'li öğrenciler tarafından Meclis lokantasında ilahi okunması veya CHP'li Milletvekilleri ile AK Parti'li Milletvekilleri arasında herhangi bir fiili kavga sözkonusu değildir'' dedi. 
     Kansu, Bosna-Hersek'li öğrencilerin ilahi değil, ''Boşnak kültürünü yansıtan ağıt niteliği taşıyan bir şarkı okuduğunu, bunun ''Balkanların Michael Jackson'ı'' olarak tanınan Bosna-Hersek'li Pop Sanatçısı Dino Merlin tarafından Bosna Hersek Cumhurbaşkanı Aliya İzzetbegoviç'e ağıt olarak bestelenen bir şarkı olduğunu söyledi. 
     Kansu, açıklamasında şu görüşlere yer verdi 
     ''Bu durumda mübarek Ramazan ayında tamamen iyi niyetle davet edilen Boşnak Öğrencilerden bir gurubun gençlik psikolojisiyle, hissiyatına hakim olamayarak bir şarkı mırıldanmasının iki siyasi parti arasında bir kavga gibi yansıtılması beni üzmüştür. Ülkemizin tüm dünya gençliğini ağırlayacağı İzmir'de yapılacak olan Dünya Üniversitelerarası Spor Oyunları Kanun Tasarısı'nın kanunlaştığı aynı akşam misafirperverliğin, hoşgörünün simgesi olan Ramazan ayında ve Parlamentomuzu ziyaret eden gençlerimizin ağırlanmasının çarpıtılarak haber konusu yapılmasını esefle karşılıyorum.'' 

     
</TEXT>
</DOC>
