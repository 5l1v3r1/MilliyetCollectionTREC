<DOC>
<DOCNO> 295457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun03.html </URL>
<DATE> 2004/12/07/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Cheney ABD Afganistan'a yardıma devam edecek... 
</HEADLINE>
<TEXT>

     ABD Başkan Yardımcısı Dick Cheney, ülkesinin ''düşmanların muhalefetine rağmen'' Afganistan'a yardımlarını sürdüreceğini bildirdi. 
     İkinci kez seçilen Devlet Başkanı Hamid Karzai'nin bugün düzenlenecek yemin törenine katılmak üzere Afganistan'da bulunan Cheney, burada bulunmasının Afgan halkına ''dünyanın en yeni demokrasilerinden birini oluşturduğu sırada dünyanın geri kalanının kendileriyle birlikte olduğu'' mesajını verdiğini söyledi. 
     Afganistan'ın başkenti Kabil'in 50 kilometre kuzeyindeki Bagram hava üssünde Amerikan birliklerine hitap eden Cheney, ''ABD'nin burada, Afganistan'da da düşmanları var ve sizler son sözü onların söylememeleri için burada bulunuyorsunuz'' dedi. 
     ''Afganistan bir daha asla terör ve tiranlık kampı olmayacak'' diyen Cheney, Afganistan'daki Amerikan birliğinin askerleriyle kahvaltı yaptıktan sonra Karzai'nin yemin törenine katılacak. 
     Törende, ABD Savunma Bakanı Donald Rumsfeld de hazır bulunacak. Her iki yetkili, törenin ardından düzenlenecek resmi öğle yemeğine katıldıktan sonra Afganistan'dan ayrılacak. 
     
</TEXT>
</DOC>
