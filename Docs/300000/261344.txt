<DOC>
<DOCNO> 261344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sondun06.html </URL>
<DATE> 2004/08/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ebu Hafs El Masri Tugayları'ndan İtalya'ya yine tehdit... 
</HEADLINE>
<TEXT>

     El Kaide ile bağlantılı olduğu ileri sürülen Ebu Hafs El Masri Tugayları adlı terör örgütü, İtalya'yı yine saldırı yapmakla tehdit etti. 
     Örgüt tarafından yayınlanan bildiride, Irak'taki askerlerini çekmesi için İtalya'ya 15 Ağustos'a kadar tanınan sürenin dolmak üzere olduğu belirtildi. 
     Bildiride, ''Askerlerinizi çekmeniz için size verdiğimiz ateşkes süresi hemen hemen bitti. Roma'daki ve diğer İtalyan şehirlerindeki hücrelerimiz bu ayın 15'inde ateşkes süresinin dolmasından sonra görevlerini yapmaya hazır'' denildi. 
     Örgüt, geçen hafta sonu merkezi Londra'da yayınlanan El Kuds El Arabi gazetesine gönderdiği bildiride, Irak'taki askerlerini çekmesi için İtalya'ya 15 gün süre tanımıştı. 
     Öte yandan, El Kaide ile bağlantısı bulunan Ürdünlü militan Ebu Musab Ezzerkavi'nin Tevhid ve Cihad örgütü, bir internet sitesine gönderdiği bildiride, Irak Başbakanı İyad Allavi ve diğer yetkilileri öldürme tehdidinde bulundu. 
     Bildiride, ''Allavi, susuzluğumuzu kanınla giderecek bir kılıcımız olduğundan şüphen olmasın. Bu Allah'ın izniyle yakında olabilir'' denildi. 
     
</TEXT>
</DOC>
