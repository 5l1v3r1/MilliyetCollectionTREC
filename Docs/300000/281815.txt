<DOC>
<DOCNO> 281815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun38.html </URL>
<DATE> 2004/10/20/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
AB Komisyonu Türkiye'nin tam üyelik için aşamayacağı engel yok 
</HEADLINE>
<TEXT>

     AB Komisyonu'nun Ankara Büyükelçisi Hansjörg Kretschmer, Türkiye'nin tam üye olması yönünde aşılamayacak engel olmadığını söyledi. 
     Büyükelçi Kretschmer, Almanya'nın Brüksel'deki AB Büyükelçisi Dietrich von Kyaw, Avusturyalı Avrupa Parlamentosu Milletvekili Hannes Swoboda ve Türkiye Araştırmalar Merkezi TAM Vakfı Direktörü Faruk Şen ile birlikte Berlin'de, AB Komisyonu'nun Türkiye raporunun değerlendirildiği bir toplantıya katıldı. 
     Kretschmer, buradaki konuşmada, Türkiye'nin yaptığı reformlarla AB'ye girmeye istekli olduğunu gösterdiğini belirterek, ''Türkiye ile üyelik müzakerelerine başlanmasının reform sürecini daha da canlandıracağına inanıyorum. Türkiye'nin tam üye olması yönünde aşılamayacak engel yok'' şeklinde görüş belirtti. 
     Türkiye ile üyelik müzakerelerine başlanması durumunda bunun AB için kader niteliğinde bir karar olacağını ifade eden Kretschmer, ''Türkiye'nin tüm kriterleri 2 yıl gibi kısa bir süre içinde yüzde yüz yerine getirmesinin mümkün olmadığını, ancak bugüne kadar yapılan reformların üyelik müzakerelerine başlanması için komisyon tarafından yeterli görüldüğünü'' kaydetti. 
     
     İŞKENCEYE ''SIFIR TOLERANS'' 
     Türkiye'de hukuk alanında yapılan reformlara işaret eden Kretschmer, MGK'nın genel sekreterlik görevine de ilk kez bir sivilin atandığını, temel hak ve değerlerin korunması için Türk hükümetinin işkence olaylarına ''sıfır tolerans'' ile yaklaştığını hatırlattı. 
     Kretschmer, şunları söyledi 
     ''Türkiye'de sistematik bir şekilde işkencenin olmadığı tespit edildi. Kadın hakları artırıldı, buna rağmen kadınlara yönelik şiddet ve bazı gazetecilerin takibata uğraması endişe yaratıyor. Öte yandan, Güneydoğu Anadolu'da terör kurbanlarına tazminat verilmesi kararlaştırıldı. Çok sayıda reform yapıldı, uygulamalar da iyi yolda. Bunların sadece daha da derinleştirilmesi ve sağlamlaştırılması gerekiyor.'' Türkiye'nin bölgesel krizlerde ve uluslararası alanda istikrara katkı sağlayabileceğini, Avrupa'nın enerji ihtiyacının karşılanmasında güvence olacağını belirten Kretschmer, Türkiye'nin ekonomik kalkınmasının da çok önemli olduğunu söyledi. 
     AB'nin sınırlarının Türkiye ile birlikte kriz bölgelerine dayanacak olmasından dolayı AB'nin iyi bir güvenlik ve dış politikası oluşturması gerektiğini de ifade eden Kretschmer, Türkiye'nin AB üyesi olması durumunda en güçlü ve büyük ülkelerden biri olacağını, ancak her bir diğer üye ülke gibi Türkiye'nin de müttefiklere ihtiyaç duyacağını kaydetti. 
     Komisyonun Türkiye'deki siyasi reform sürecini desteklemeye karar verdiğini, ancak müzakereler sırasında AB'nin temel değerlerinin ciddi ve uzun süreli bir şekilde ihlal edilmesi durumunda müzakereleri durdurabileceğini de hatırlatan Kretschmer, Türkiye ile daha sonra özel anlaşmalara da ihtiyaç duyulabileceğini, Türkiye'nin 2014 yılından önce üye olmasını mümkün görmediğini belirtti. 
     Türkiye'deki gelişmelerin sürekli bir şekilde kontrol edileceğine ve raporların hazırlanacağına işaret eden Kretschmer, Türk hükümetinin, raporda bazı konularda kendilerine ayrımcılık yapıldığı şeklinde kaygılarını dile getirdiğini, ancak müzakerelere başlamadan önce her üye ülkeden de belirli şartları yerine getirmesinin istendiğini belirtti. 
     Müzakerelerin sonucunda ne olacağının bilinmediğini, ancak müzakerelerin tek bir hedefle sürdürüleceğini belirten Kretschmer, ''Bu uzun ve zor bir süreç, ancak Avrupa'nın çıkarına olacak'' dedi. 
     Türkiye'nin büyüklüğünün bazı sorunlara rağmen büyük bir şans olduğunu ifade eden Kretschmer, Türkiye'nin Kuzey Irak'a müdahalesiyle ilgili bir soruyu da, ''Türkiye'nin Kuzey Irak'ta bağımsız bir Kürt devleti kurulması yönünde endişeleri var. Yoksa bu ülkeden herhangi bir toprak talebi yok'' şeklinde yanıtladı. 
     Türkiye'de demokrasinin sağlamlaştırılmasıyla parti kapatmalarının da ortadan kalkacağına inandığını kaydeden Kretschmer, yeni Türk hükümetinin ilk kez eğitime savunmadan daha fazla bütçe ayırdığını, bunun da gidilmek istenen yönün bir ifadesi olduğunu söyledi. 
     
     ''REFORM ÇABALARININ CİDDİYETİNE İNANIYORUM'' 
     Almanya'nın Brüksel'deki AB Büyükelçisi Dietrich von Kyaw da, eski Türk hükümetlerinin bugüne kadar AB'ye girme konusunda fazla çaba harcamadıklarını savunarak, ''Yeni Türk hükümetinin reform çabalarına inanıyorum. Komisyon raporu da iyi hazırlanmış. Bir yandan müzakerelere başlanmasını öneriyor. Diğer yandan da sıkı kontrol öngörüyor. Türkiye stratejik açıdan da çok önemli. Bu nedenle Yunanistan bile Türkiye'nin AB üyeliğinden yana'' dedi. 
     Sadece Türkiye'nin değil, AB'nin de üzerine düşen görevleri yapması gerektiğini belirten Kyaw, şunları söyledi 
     ''Müzakerelerin hedefi belli, ancak nasıl gelişeceğini, ne zaman tamamlanacağını şimdiden bilemeyiz. Müzakereleri olumlu bir şekilde sona erdirmemiz öncelikle Türkiye'ye bağlı. Bizim de ev ödevimizi yapmamız lazım. AB hükümet ve devlet başkanları AB komisyonu ne zaman akılcı bir öneride bulunduysa bunu kabul etmişlerdir.'' Türkiye'deki laik sistemle ilgili bir soru üzerine de Kyaw, ''Üyelik müzakerelerinin başarılı şekilde sonuçlanması için Türkiye'deki laik sistemin desteklenmesi şart. Sonuçta Türkiye ve diğer yeni AB üyeleri için de daha fazla para vereceğiz ve daha az para alacağız. Ancak bunun karşılığında stratejik açıdan güçlenecek ve yeni pazarlar kazanacağız'' dedi. 
     
     SWOBODA'NIN KONUŞMASI 
     Avrupa Parlamentosu Milletvekili Swoboda da, AB Komisyonu raporunun tedirginlikleri ortadan kaldıracak bir rapor olduğunu belirterek, ''Türkiye'nin özel durumunu dikkate alan bir rapor hazırlandı. Raporun açıklanması beklenseydi belki bazı siyasi fraksiyonların bu konudaki görüşleri daha farklı olabilirdi'' diye konuştu. 
     Slovakya ile müzakerelere başlanmasının kabul edilmemesine rağmen, Türkiye ile üyelik müzakerelerine başlanmasını desteklediğini ifade eden Swoboda, Türkiye'deki reformların kesintiye uğramaması için bunun şart olduğunu söyledi. 
     TAM Direktörü Şen de, Avrupa'da 3,8 milyon Türkün yaşadığına ve bunlardan 1,4 milyonunun yaşadığı ülkenin vatandaşlığına geçtiğine dikkati çekerek, Türkiye'nin AB üyeliğinin diğer İslam ülkelerine de AB'nin bir ''Hıristiyan Kulübü'' olmadığını göstereceğini belirtti. 
     Türkiye'nin AB üyeliğiyle ilgili endişelerin bazılarının haklı, bazılarının da haksız olduğunu ifade eden Şen, göç endişesinin yersiz olduğunu, Almanya'ya gelen bir yabancının 90 gün içinde iş bulamaması durumunda oturma izni alamayacağını kaydetti. Şen, burada yaşayan Türklerin çoğunun da iş bulamamasından dolayı Avrupa ülkelerine fazla göç olacağını sanmadığını söyledi. 
     Türk halkının yüzde 74'ünün AB üyeliğini desteklediğini, sadece yüzde 7'sinin AB'ye karşı olduğunu bildiren Şen, Türkiye ile üyelik müzakerelerine başlanması durumunda Türk hükümetinin ülkedeki konumunun daha da güçleneceğini belirtti. 
     
</TEXT>
</DOC>
