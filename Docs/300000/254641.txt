<DOC>
<DOCNO> 254641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sontur22.html </URL>
<DATE> 2004/07/11/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Erdoğan'ın kızının nikah şahitliğini Karamanlis, Gül yaptı 
</HEADLINE>
<TEXT>

     Başbakan Erdoğan'ın kızı Esra Erdoğan, Sadık Albayrak'ın oğlu Berat Albayrak ile evlendi. 
     Lütfi Kırdar Uluslararası Kongre Merkezi'nde kıyılan nikahta, çiftin şahitliğini Ürdün Kralı Abdullah, Pakistan Cumhurbaşkanı Pervez Müşerref, Romanya Başbakanı Adrian Nastase, Yunanistan Başbakanı Kostas Karamanlis ve Dışişleri Bakanı Abdullah Gül yaptı. 
     Yaklaşık 7 bin davetlinin katıldığı nikah töreni, salonun ortasına kurulan platformda gerçekleştirildi. Nikahtan önce Başbakan Erdoğan, yabancı konuklarla birlikte platformdaki yerini aldı. Daha sonra gelin ve damat, ''Gece Yolcuları'' adlı grubun düğün için bestelediği parça eşliğinde nikah masasına geldi. 
     Şahitlik yapacak devlet ve hükümet başkanları anons edilirken, kendi ülkelerinin popüler müzikleri çalındı. Gelin ve damadın yanı sıra aileler ve şahitlerin platformdaki yerlerini almalarının ardından genç çiftin nikahı, İstanbul Büyükşehir Belediye Başkanı Kadir Topbaş tarafından kıyıldı. 
     
     KRAL ABDULLAH CÜZDANI ESRA'YA VERDİ 
     Nikahın ardından genç çiftlere vermesi için Kadir Topbaş'ın uzattığı evlilik cüzdanını alan Ürdün Kralı Abdullah, cüzdanı gelin Esra Erdoğan'a Albayrak verdi. 
     Başbakan Erdoğan, daha sonra davetlileri selamlamak için kısa bir konuşma yaptı. Oldukça duygulu olduğu gözlenen Erdoğan, konuşmasında, Albayrak ve Erdoğan aileleri adına tüm konuklara ''bu anlamlı günde kendilerini yalnız bırakmadıkları'' için teşekkür etti. Erdoğan, herkesi ''en kalbi duygularla selamlamak istediğini'' söyledi. 
     Ülkenin doğusundan batısına, kuzeyinden güneyine davete katılanların bugün nikah salonunda kaynaştığını belirten Erdoğan, dünya liderlerini temsilen nikaha gelen hükümet başkanlarına da teşekkür etti. Erdoğan, davetlilere, ''Bu mutluluğu bizlerle paylaştığınız için ne kadar teşekkür etsek azdır'' diye seslendi. 
     
     LİDERLERDEN ÇİFTE MUTLULUK DİLEKLERİ... 
     Başbakan Erdoğan, daha sonra protokol sırasına göre şahitlerden ve TBMM Başkanı Bülent Arınç'tan birer konuşma yapmalarını istedi. 
     İlk olarak konuşan Başbakan Yardımcısı ve Dışişleri Bakanı Abdullah Gül, çifte ömür boyu saadet ve bir yastıkta yaşlanmaları dileğinde bulundu. 
     TBMM Başkanı Bülent Arınç da 11 ay önce Erdoğan'ın oğlu Bilal'in düğününün de aynı salonda yapıldığını hatırlatarak, bugün de Başbakan Erdoğan'ın güzel kızları Esra'nın nikahı için burada bulunmaktan mutluluk duyduğunu söyledi. Arınç, çifte ''her iki cihanda mutluluk'' dileğinde bulundu. 
     Romanya Başbakanı Adrian Nastase de ''Sevgili dostum'' diye hitap ettiği Erdoğan'ın kızının nikahında bulunmaktan duyduğu memnuniyeti dile getirdi. Romanya halkı adına nikaha katıldığını belirten Nastase, genç çifte mutluluk dileğinde bulundu ve ''Hepimiz aslında bir arada, bir aileyiz'' dedi. 
     
     KARAMANLİS ÇİFTE ''BOL ÇOCUKLU ÖMÜR'' DİLEDİ 
     Başbakan Erdoğan'ın, ''Değerli dostum Kostas ve son Avrupa Kupası Şampiyonu Yunanistan'ın Başbakanı'' diye hitap ettiği, Yunanistan Başbakanı Kostas Karamanlis de böylesi bir törenin parçası olmaktan duyduğu mutluluğu ifade etti. Erdoğan'a teşekkür eden Karamanlis, ''Birkaç yıl önce bunu düşünmezdik bile. Bir Yunan Başbakanı'nın Türk Başbakanının ailesinin düğününde olmasını... Güzel şeyler yaptığımızın bir göstergesi bu sanırım'' diye konuştu. Karamanlis, çifte ''uzun, mutlu, huzurlu ve bol çocuklu bir ömür'' diledi. 
     Pakistan Cumhurbaşkanı Pervez Müşerref de besmeleyle başladığı konuşmasının bir bölümünü Türkçe, bir bölümünü İngilizce yaptı. Türkçesini unutmak üzere olduğunu, Türkiye gibi güzel bir ülkede 7 yılını geçirdiğini belirten Müşerref, konuşmasına daha sonra İngilizce devam etti. Müşerref, düğünde olmaktan duyduğu memnuniyeti ifade ederek, çifte mutluluk diledi. 
     Ürdün Kralı Abdullah da konuşmasına ailenin önemini vurgulayan bir ayet okuyarak başladı. Kuran'da Allah'ın insanlara evlilik için neler vaat ettiğinin anlatıldığını söyleyen Abdullah, bu ayetin de insanları düşünmeye sevk ettiğini dile getirdi. Saygı ve sevgi çerçevesinde insanlar bir araya geldiğinde çözümün bulunulabileceğini kaydeden Abdullah da çifte mutluluk dileğinde bulundu. 
     
     CUMHURBAŞKANI SEZER'İN TELGRAFI OKUNDU 
     Konuşmaların ardından nikaha gönderilen tebrik telgraflarının bazıları duyurulurken, Cumhurbaşkanı Ahmet Necdet Sezer'in, ''Esra ve Berat'a ömür boyu mutluluklar dilerim'' ifadelerinin yer aldığı telgrafı da okundu. 
     Erdoğan, nikahın ardından devlet ve hükümet başkanlarını uğurladıktan sonra ailesiyle birlikte tebrikleri kabul etti. Bu sırada davetlilere nikah şekeri dağıtıldı. 
     Nikaha, Azerbaycan Cumhurbaşkanı İlham Aliyev ve Genelkurmay Başkanı Orgeneral Hilmi Özkök'ün de aralarında bulunduğu çok sayıda kişinin çelenk gönderdiği görüldü. 
     Nikah töreni, salonda kurulan ekranlardan da izlendi. 
     Konuk devlet ve hükümet başkanlarının konuşmaları, salondaki konuklar tarafından uzun süre alkışlandı. 
     
</TEXT>
</DOC>
