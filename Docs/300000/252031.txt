<DOC>
<DOCNO> 252031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/ekonomi/eko01.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok büyüdük... Yüzde 12.4 
</HEADLINE>
<TEXT>


Büyümenin, ilk çeyrekte yüzde 12.4 çıkması sürpriz sonuç olarak değerlendirilirken ekonomideki ısınma tartışmaya başlandı 

TARIK YILMAZ 
Ekonomideki canlanma, 2004'ün ilk çeyreğinde büyümenin yüzde 12.4 ile 2001 krizi sonrasındaki en yüksek düzeye ulaşmasını sağladı. Bu oran yüzde 8 - 10 arasındaki tahminlerin üzerinde gerçekleşti. 
Devlet İstatistik Enstitüsü'nün DİE açıkladığı verilere göre 1987 bazlı sabit fiyatlarla gayri safi milli hasıla GSMH yüzde 12.4, gayri safi yurtiçi hasıla da GSYİH yüzde 10.1 arttı. GSMH, cari fiyatlarla 79.4 katrilyon lira, sabit fiyatlarla 27.3 trilyon oldu. Mevsimsel etkilerden arındırılmış GSYİH ve GSMH ise sırasıyla yüzde 1.1 ve 1.6 hesaplandı. 

Sanayi ve ticaret tetikledi 
GSMH'ye üretim tarafındaki en önemli katkı sanayi ve ticaretten geldi. İlk çeyrekte sanayinin gelişme hızı yüzde 10.3, ticaretinki yüzde 16.3 oldu. Hizmetlerin yüksek çıkmasına katkı yapan ithalat vergisi ise yüzde 33.8'le üretim tarafındaki en yüksek artışın yaşandığı kalem oldu. Harcamalar cephesinde ise nihai tüketim ile özel sektörün makine teçhizat yatırımlarındaki yüksek artış dikkat çekti. Özel nihai tüketim harcamalarının alt kollarından dayanıklı tüketim malı harcamaları yüzde 49.7 arttı. 
Makine ve teçhizat harcamalarını yüzde 89 artıran özel sektör, inşaat harcamalarında aynı eğilimi göstermedi. Bu durum özel sektörün kurulu kapasitesini yenileme yatırımlarını artırarak genişlettiği ve işgücü yerine ikame edilen teknoloji yatırımlarının istihdam artışını frenleyeceği şeklinde yorumlandı. 
İkinci çeyrekte de çift haneli büyümenin yakalanabileceği konuşulurken hükümetin ısınan ekonomiyi soğutacak önlemleri yavaş yavaş devreye sokması gerektiği de tartışılmaya başlandı. Bireysel kredi faizlerinin yükseltilmesinin üçüncü çeyrekten itibaren tüketicilerin harcamalarını borçla finanse etmesinin az da olsa önüne geçmesi bekleniyor. 

İşgücü payı düşüyor 
DİE, dün ilk kez gelir yöntemiyle GSYİH üretim faktörlerinin aldığı pay verilerini de açıkladı. Buna göre, işgücünün GSYİH'den aldığı pay 2001'de yüzde 28.3 iken 2002'de yüzde 26.3'e 2003'te de yüzde 26.1'e geriledi. Bir başka deyişle, 2003'te cari fiyatlarla 359.8 katrilyon liralık GSYİH'den işgücünün aldığı pay 94 katrilyon oldu. Özel sektörde çalışan işgücünün GSYİH'den aldığı pay ise 2003'ün ilk çeyreğinde yüzde 14, ikinci çeyreğinde yüzde 13.2, üçüncü çeyreğinde yüzde 11.1 ve son çeyreğinde de yüzde 11.56 oldu. 
İşletme artığı olarak tanımlanan girişimci gelirlerinin k r, faiz ve karşılıklar gibi GSYİH'den aldığı pay ise 2001'de yüzde 49.4 olurken oran 2002 ve 2003'te yüzde 50'ye yükseldi. Ancak 2003'te çeyrek dönemler itibariyle işletme artığının aldığı paylar sırasıyla yüzde 40.7, yüzde 47, yüzde 56.8 ve yüzde 51.2 oldu. 

'Hormonlu değil, organik büyüme' Devlet Bakanı Ali Babacan, büyümenin çok sıhhatli olduğunu vurgulayarak, şöyle dedi "Meyve sebzeler vardır, hormonlu, hızlı büyür ama lezzetsiz bir meyve ortaya çıkar. Bir de organik tarım denilen bir akım var. Gözalıcı değil ama oldukça sıhhatli, lezzetli... 1.5 yıldır elde ettiğimiz büyüme rakamları gerçekten çok sıhhatli ve sürdürülebilir cinsten büyümedir. Büyüme özel sektörün yatırımlarıyla, en önemlisi verimlilikteki olağanüstü artışla sağlandı. Büyümenin bundan sonraki çeyreklerde yüzde 10 - 12 devam etmesini beklememek lazım. Ama yıl sonu yüzde 5 hedefimizin üzerinde bir büyüme gerçekleşeceğini gönül rahatlığıyla söyleyebiliyoruz." 


</TEXT>
</DOC>
