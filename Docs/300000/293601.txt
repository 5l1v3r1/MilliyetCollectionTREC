<DOC>
<DOCNO> 293601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas18.html </URL>
<DATE> 2004/11/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Çocuklar şiddete neden yönelir 
</HEADLINE>
<TEXT>

     İzmir'in Karşıyaka İlçesi'nde, 7 yaşındaki bir çocuğun ''taso'' oynarken tartıştığı arkadaşını bıçakla öldürmesinin ardından bir kez daha gündeme gelen çocukların şiddete yönelişinde, aile, çevre ve televizyonlardaki görüntülerin önemli rol oynadığı bildirildi. 
     Klinik psikolog Yalçın Kireçci, AA muhabirine yaptığı açıklamada, şiddettin küçük yaşlara kadar inmesinin altında birçok neden bulunduğunu söyledi. 
     
     ''SUÇ VE CEZA KAVRAMI 10 YAŞINDA OLUŞUYOR'' 
     Çocuklarda suç ve ceza kavramının yaklaşık 10 yaşında oluştuğunu ifade eden Kireçci, bu yaştan önceki çocukların, sergiledikleri davranışla ilgili neden-sonuç ilişkisini kuramadığını belirtti. 
     Kireçci, 10 yaşından küçük çocuklarda mantık kavramının gelişmediğini, onların hayal ile gerçeği birbirinden ayırt edemediklerini vurgulayarak, şöyle konuştu 
     ''Hayal ile gerçeğin ayırt edilebilmesi için önce mantık sürecinin tamamlanması gerekiyor. Çocuk zekidir, ama zeka yapılacak işin sonucunu düşünmez. Zeka, bir anlık çözüm üretmek için vardır. Akıl ise kalıcı sonuçları da dikkate alarak çözüm üretmeye yarar. Ama, mantık olmadığı sürece onu da yapamaz. Bunun için çocukların işlediği suça dünyanın hiçbir yerinde gerek hukuksal anlamda gerek toplumsal anlamda ceza yoktur'' dedi. 
     
     ''BABA ÇOCUĞU DÖVMÜŞSE, O DA BAŞKASINI DÖVER'' 
     Şiddetin küçük yaşlara kadar inmesinin iki şekilde ele alınabileceğini, bunlardan birinin toplumdaki genel şiddet eğilimi olduğunu anlatan Kireçci, ''Aile içinde anne, baba, kardeşler arasında sorunların çözümünde kaba kuvvet uygulanıyorsa, güçlü olan zayıf olanı ezmeye gidiyorsa, tabi ki çocuk da bunu örnek alacaktır. Yani babası onu dövmüşse, o da başkasını dövecektir'' diye konuştu. 
     Kireççi, çocukların bir amaca gitmek, kendisini ispat etmek, başarıya ulaşmak gibi bir eylem içinde olduklarını ve psikolojik anlamda bencil bir yapıya sahip olduklarını ifade ederek, şunları kaydetti 
     ''Çocuk sınırsızca yaşar. Özgürdür, meraklıdır ama, mantığı yoktur. Böylece her dileğinin yerine getirilmesini ister. Küçük yaşta bu duruma alıştırılmışsa, en ufak engelle karşılaştığında sınırlanmış olmanın getirdiği sıkıntıyla şiddete yönelebiliyorlar. Çocuklarda her istediğini ne pahasına olursa olsun yapma eğilimi vardır.'' 
     
     TELEVİZYONUN ETKİSİ 
     Günümüzde televizyon gibi güçlü iletişim araçlarının insanları kolaylıkla etkileyebildiğini dile getiren Kireçci, televizyonlardaki diziler veya filmlerdeki şiddet dolu sahnelerden çocukların yanı sıra gençlerin ve yetişkinlerin de psikolojik olarak etkilendiğini söyledi. 
     Kireçci, özellikle çocukların televizyonlarda gördükleri olaylardan çok fazla etkilendiklerine dikkati çekerek, şöyle konuştu 
     ''Televizyonlarda şiddet olmayan film, dizi yok denecek kadar az. Etrafında şiddet olaylarını gören çocuklar, şiddete yönelebiliyorlar. Onlar hayal ve gerçeği ayırt edemedikleri için filmlerde gördüğü her şeyi gerçek sanıyor. Anne babalara burada büyük görev düşüyor. Filmlerdeki olayların gerçek olmadığı çocuklara mutlaka anlatılmalı. Aileler, çocuklarını yetiştirirken daha dikkatli olmak durumundalar. Aile şiddet kullanarak çocuğa örnek olmamalılar. Çünkü çocuklar her zaman yetişkinleri örnek alır.'' Çocukların nasihatle yetiştirilemeyeceğine işaret eden Kireçci, ''Çocuk sadece ve sadece örnek olunarak eğitilebilir. Anne baba yalan söylüyorsa, çocuğa nasıl yalan söyleme diyebilir. Bir insanın kendinde olmayan bir şeyi karşısından isteme hakkı yoktur. Bunun için herkes önce kendine bakmak durumundadır. Önce yetişkinler kendine bakacak'' dedi. 
     
</TEXT>
</DOC>
