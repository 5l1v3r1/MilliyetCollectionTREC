<DOC>
<DOCNO> 293465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy38.html </URL>
<DATE> 2004/11/30/ </DATE>
<TIME> 19.09 </TIME>
<AUTHOR>  </AUTHOR>
<HEADLINE>
Polis vazife ve salahiye kanunu değişiti... 
</HEADLINE>
<TEXT>

     Cumhurbaşkanı Ahmet Necdet Sezer, 5259 sayılı ''Polis Vazife ve Selahiyet Kanunu ile Bazı Kanunlarda Değişiklik Yapılması Hakkında Kanun''u onayladı. 
     Cumhurbaşkanlığı Basın Merkezi'nden yapılan açıklamaya göre, kanun yayımlanmak üzere Başbakanlığa gönderildi. 
     Kanun, ''umuma açık'' dinlenme ve eğlence yerlerinin açılmasında mülki amirden izin alma koşulunu ortadan kaldırıyor. Bu tür işyerleri belediye sınırları içinde sadece belediyelerden izin alınarak açılabilecek. Belediye sınırları dışında açılacak bu tür işyerleri için ise il özel idarelerinden ruhsat alınacak. 
     Kolluk kuvvetlerinin etkin denetimini öngören kanun, kapatma cezaları yerine idari para cezaları verilmesini hükme bağlıyor. 
     Kanuna göre, umuma açık istirahat ve eğlence yerlerinden faaliyetten geçici olarak men edildiği halde süresinden önce açılan, açık ve kapalı bulunacağı saatlere uymayan, mevzuat hükümlerine aykırı olarak işletilen işyerlerinin işletmecileri, 500 milyon lira ile 1 milyar lira arasında değişen miktarlarda para cezasına çarptırılacak. Para cezaları belediye sınırları içinde belediye encümeni, belediye sınırları dışında il daimi encümeni tarafından verilecek. Para cezalarına ilişkin kararlara en geç 7 gün içinde idare mahkemelerine itirazda bulunulabilecek. İtiraz, idare tarafından verilen cezanın yerine getirilmesini durdurmayacak, itiraz üzerine verilen karar kesin olacak. 
     Yasaklanan fiillerin bir yıl içinde tekrarlanması durumunda en son uygulanan para cezası bir kat artırılarak verilecek. 
     
     UMUMA AÇIK YERLER 
     Kanunla umuma açık eğlence ve istirahat yerleri şöyle sıralanıyor 
     ''Kişilerin tek tek veya toplu olarak eğlenmesi, dinlenmesi veya konaklaması için açılan otel, motel, pansiyon, kamping ve benzeri konaklama yerleri. Gazino, pavyon, meyhane, bar, birahane, içkili lokanta, taverna ve benzeri içkili yerler. Sinema, kahvehane ve kıraathaneler. Kumar ve kazanç kastı olmamak şartıyla adı ne olursa olsun bilgi ve maharet artırıcı veya zeka geliştirici nitelikteki elektronik oyun alet ve makinelerinin, video ve televizyon oyunlarının içinde bulunduğu elektronik oyun yerleri. İnternet kafeler ve benzeri yerler.'' Bu yerlerin ruhsatı, bağlı olduğu kolluk kuvvetinin görüşü alındıktan sonra mücavir alan sınırları içinde belediyeler, bunların dışında il özel idareleri tarafından verilecek. 
     İzin alınmadan açılan umuma açık istirahat ve eğlence yerleri kapatılacak. 
     Kanunla, bu tür işyerlerinin şehirlerin belirli bölgelerinde toplanmasını sağlamak amacıyla, belediyelere ve il özel idarelerine yetki veriliyor. 
     
     GEÇİCİ MEN CEZASI 
     Polisçe kesin delil elde edilmesi durumunda kumar oynanan umuma açık yerler ile her çeşit özel ve resmi kurum ve kuruluşa ait lokaller, mevzuata aykırı bir şekilde uyuşturucu madde üretilen, satılan, kullanılan, bulundurulan yerler, mevzuata aykırı faaliyet gösteren genelevler ile internet üzerinden yapılan yayınlara izin verilen yerler, derneklere, sendikalara, loca ve kulüplerin umuma açık yer durumuna geldiği belirlenenler, mahallin en büyük mülki amiri tarafından 30 günü geçmemek üzere geçici süreyle faaliyetten men edilecek. Devletin ülkesi ve milletiyle bölünmez bütünlüğüne, Anayasal düzenine, genel güvenliğe ve genel ahlaka zararı dokunacak oyun oynatılan temsil verilen film veya video bant gösterilen yerler için de aynı hükümler uygulanacak. 
     Bu fiiller nedeniyle bir yıl içinde 3 defa faaliyetten men edilen işyerlerinde, bu fiiller tekrar işlendiğinde, işyeri açma ve çalışma ruhsatları, mahallin en büyük mülki amirinin bildirimi üzerine, belediye veya il özel idaresi tarafından 5 iş günü içinde iptal edilecek. 21 yaşından küçük erkekler ile kız ve kadınların izinsiz olarak çalıştıkları gazino, bar, kafeşantan ve bunlara benzer içki kullanılan yerler, banyo, hamam ve plajlar ile 18 yaşından küçüklerin girmesine izin verilen içkili işyerlerine de kapatma cezası yerine idari para cezası verilecek. 
     Kanuna göre, Kimlik Bildirme Yasası'nda yer alan ''Sabahçı kahvesi'' ve benzeri yerlere de kolluk kuvvetlerinin görüşü alınmak koşuluyla belediyeler veya il özel idarelerince izin verilecek. 
     Açık olarak alkollü içki, bira, şarap ve ispirto ile her çeşit ispirtolu içki satan işyerleri, genel güvenlik açısından yetkili kolluk kuvvetinin görüşü alınarak, belediye veya il özel idarelerince ruhsatlandırılacak. 
     Kanunun yürürlüğe girdiği tarihten önce mülki amirliklerce verilen izinle faaliyette bulunan umuma açık istirahat ve eğlence yerlerine ait işlem dosyaları en geç 3 ay içinde ilgili belediyeye veya il özel idarelerine devredilecek. 
     
</TEXT>
</DOC>
