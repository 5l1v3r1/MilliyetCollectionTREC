<DOC>
<DOCNO> 270986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur04.html </URL>
<DATE> 2004/09/11/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
''Biz Evleniyoruz''un Caner'i gözaltına alındı... 
</HEADLINE>
<TEXT>

     Özel bir TV'de yayınlanan ''Biz Evleniyoruz'' programının yarışmacılarından Caner Toygar, polise mukavemette bulunduğu, ehliyetsiz ve alkollü araç kullandığı iddiasıyla Beşiktaş'ta gözaltına alındı. Çıkarıldığı mahkemece serbest bırakıldı. 
     AA muhabirinin aldığı bilgiye göre, içinde 1'i bayan 3 arkadaşı da bulunan 34 BD 6807 plakalı araçla Balmumcu yönüne giden Caner Toygar, kırmızı ışıkta geçtiği gerekçesiyle polislerce takibe alındı. 
     Bir süre takip edilerek Barbaros Bulvarı'ndaki ışıklarda durdurulan araçtan inen Toygar ile kendisini izleyen trafik polisleri arasında tartışma çıktı. 
     Tartışma sırasında bir trafik polisine tokat attığı belirtilen Toygar ile bu sırada olayı izleyen vatandaşlar arasında arbede çıktı. 
     Vatandaşlarca dövülmek istenen Toygar, kısa süre sonra olay yerine çağırılan takviye polis ekiplerinin müdahalesiyle gözaltına alındı. 
     Polis merkezine götürülmek istenen Caner Toygar, ''Ben bir şey yapmadım'' diyerek polis aracına binmemek için direndi. 
     Polislerce ikna edilen Toygar ve arkadaşları, önce polis merkezine, ardından da alkol muayenesi için Adli Tıp Kurumu'na götürüldü. 
     Yapılan muayenede 180 promil alkollü olduğu belirlenen Toygar'ın, sürücü belgesinin de olmadığı anlaşıldı. 
     Toygar'ın tokatladığı trafik polisi de Adli Tıp Kurumu'na giderek darp raporu aldı ve şikayetçi oldu. 
     
     CANER TOYGAR, SERBEST BIRAKILDI... 

     Özel bir TV'de yayınlanan ''Biz Evleniyoruz'' programının yarışmacılarından Caner Toygar, çıkarıldığı mahkemece serbest bırakıldı. 
     Beşiktaş'ta polise mukavemette bulunduğu, ehliyetsiz ve alkollü araç kullandığı iddiasıyla gözaltına alınan Toygar, emniyetteki işlemlerinin ardından İstanbul Adliyesi'ne sevk edildi. 
     Cumhuriyet Savcısı Kemal Çalışkan tarafından ifadesi alınan Toygar, ''ehliyetsiz araç kullanmak'' ve ''görevli polise mukavemet'' suçlarından tutuklanması talebiyle Nöbetçi Sulh Ceza Mahkemesi'ne gönderildi. Toygar'a mahkemede, ''ehliyetsiz araç kullanmak'' suçunun 1 ay hapis ile 169 bin lira hafif para cezası olduğu hatırlatılarak, bunların 392 milyon lira para cezasına dönüştürüldüğü, 10 gün içinde bu parayı ödemezse hapis yatacağı belirtildi. 
     Mahkemede, ''görevli polise mukavemet'' suçundan da ifadesi alınan Toygar, tutuksuz yargılanmak üzere serbest bırakıldı. 

     
</TEXT>
</DOC>
