<DOC>
<DOCNO> 254961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/magazin/amag.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmurdan kaçarken Milliyet'e 'yakalandı'... 
</HEADLINE>
<TEXT>


Yıllık iznimizde 'talih' bizden yana olunca, 'haberler' ayağımıza geldi. İşte Bodrum'dan 'Alice' manzaraları... 

Ali Eyüboğlu 

Bizim meslekte şans çok önemlidir. Kısmetsiz gününüzdeyseniz, çok önemsediğiniz bir haber veya fotoğrafa ulaşamazsınız, kıl payı kaçar gider. Eğer şanslı gününüzdeyseniz, haber kucağınıza düşer. 
Yaz tatili için gittiğimiz Bodrum'da son günümüzü, Karaincir'de geçirmek istedik. Kendimize göre en güzel ve sakin yer olarak yeni açılan Aspat Beach'i tercih ettik. Biz gittiğimizde 8 - 10 dönümlük alanda taş çatlasa 15 - 20 kişi vardı. Ağaçlı bir bölgeyi seçip, minderleri atıp, dinlenmeye koyulduk. Aradan 10 - 15 dakika geçti, haber yine ayağımıza geldi. Kenan İmirzalıoğlu ile sevgilisi, onca geniş arazide geldi park yeri olarak bizim 2 - 3 metre önümüzdeki ağacın altını seçti. Uğur Yücel'le başrolünü paylaştığı 'Alacakaranlık' dizisinde 'kız kardeşi Filiz'i oynayan Zeynep Beşerler ve iki arkadaşıyla güneşin tadını çıkarmak isteyen İmirzalıoğlu bizi, sevgilisiyle onlarca kare fotoğrafını çektikten sonra fark etti. 

Çok rica etti ama... 
Yediği pizza boğazına takılan İmirzalıoğlu, yanımıza gelince talihsizliğini şu sözlerle dile getirdi 
"Bu kadar kısmetsizlik olur... Hesapta, magazinciler bizi çekmesin diye en kuytu, en tenha yere geldik. Üstelik onca geniş alanda gelip tam da Milliyet'in magazin müdürünün karşısına havlu attık." 
"Alacakaranlık" dizisi yaz tatiline girince önce Ankara'ya gidip ailesi ve yakınlarıyla hasret gideren İmirzalıoğlu, sevgilisi ile çıktığı Bodrum tatilinde çektiğimiz fotoğrafları "Plaj komşuluğu hatırına" haber yapmamamızı istedi ama ayağımıza gelen kısmeti de tepemezdik... 

BKM'yle yaz başka 
Bodrum'da son gecemizi de Nilüfer'i dinleyerek geçirdik. 
Beşiktaş Kültür Merkezi BKM İstanbul'daki yıldızlı geceleri Bodrum'a taşıdı. Bodrum Antik Tiyatro'daki yıldızlı gecelerin açılışını Nilüfer'le Fahir Atakoğlu yaptı. Cem Yılmaz'ın 2 gece şov yaptığı 3 bin 200 kişi kapasiteli Antik Tiyatro'da 17 Temmuz'da "Bana Bir Şeyhler Oluyor", 24 Temmuz'da Kıraç Funda Arar, 28 Temmuz'da Ali Poyrazoğlu, 31 Temmuz'da Sezen Aksu, 6 Ağustos'ta Ata Demirer, 13 Ağustos'ta Ajda Pekkan, 21 Ağustos'ta Fazıl Say Sertab Erener hayranlarıyla buluşacak. 
Nilüfer'i o gece dinlerken kendimizi üstü açık Türk hamamının göbek taşında oturuyor gibi hissettik. Gün boyunca güneşin kızdırdığı taşlar, geceleri hamamın göbek taşı gibi içimizi ısıttı. Konserin ilk yarısında beyaz tuvaletiyle sahnede bir kuğuyu andıran Nilüfer, müzik hayatına başladığı 70'lerden günümüze sevilen şarkılarını seslendirdi. 

Kayahan'ın 'adı yok' 
Nilüfer'in söylediği şarkılar arasında mahkeme kararıyla bestelerini okuma izni aldığı Kayahan'ın eserleri de vardı. Hem de ziyadesiyle... Nilüfer, eserlerini yorumladığı Onno Tunç, Fahir Atakoğlu, Buğra Uğur ve Erdinç Şenyaylar'ın adını söyledi ama Kayahan'ı hep pas geçti. 
Nilüfer'in konserini ilk kez dinlemeye gelenler arasında kızı Ayşe Nazlı da vardı. Ama Ayşe Nazlı, saatler 24.00'ü gösterdiğinde Antik Tiyatro'yu terk etti. Küçük kızın uykusu gelince, yardımcısı onu alıp götürdü. Ayşe Nazlı, konseri terk ederken, sahnede şarkı söyleyen annesine el sallamayı ihmal etmedi. 



</TEXT>
</DOC>
