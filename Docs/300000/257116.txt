<DOC>
<DOCNO> 257116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonsiy16.html </URL>
<DATE> 2004/07/21/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
CHP'li Erdem "Tüzük Kurultayı toplanmayacak. Konu kapanmıştır" 
</HEADLINE>
<TEXT>

     CHP Genel Başkan Yardımcısı Eşref Erdem, olağanüstü tüzük kurultayı için genel merkeze ulaştırılan imzaların bir bölümünün geri çekildiğini, bu nedenle olağanüstü kurultayın CHP'nin gündeminden çıktığını söyledi. 
     Erdem, CHP Merkez Yönetim Kurulu'nun Genel Başkan Deniz Baykal'ın başkanlığında yaptığı toplantıya ilişkin gazetecilere bilgi verdi. 
     Resmi Gazete'de hükümetin 2005 Yılı Mali Bütçe hedeflerinin ortaya konduğunu ifade eden Erdem, ''2005 yılı bütçesi bu hedefler çerçevesinde, 2004 yılı bütçesine göre daha daraltılmıştır. Umutların söneceğini, işsizliğin artacağını, yatırım ve hizmetlerin azalacağını şimdiden ortaya koymuştur'' diye konuştu. 
     Erdem, toplantıda, tarım üreticilerinin sorunlarının da dile getirildiğini, hükümetin 1.5 yıllık icraatında en büyük darbeyi çiftçiye vurduğu değerlendirmesinin yapıldığını belirterek, CHP'nin çok kısa sürede üreticilerle birlikte bir miting yapacağını kaydetti. 
     AB'ye üyelik sürecinde bazı Avrupa ülkelerinin ortaya koyduğu olumsuz yaklaşımlarının CHP'yi rahatsız ettiğini ifade eden Erdem, hükümeti bu konuda daha ciddi ve tutarlı bir tavır takınmaya çağırdıklarını söyledi. 
     Erdem, toplantıda, MYK Üyesi Bülent Tanla'nın Çin'e yaptığı bir haftalık geziye ilişkin izlenimlerin de değerlendirildiğini ifade ederek, bu konuda ayrıntılı bir rapor hazırlanacağını kaydetti. 
     Toplantıda, Güneydoğu Anadolu Projesi'nin GAP de ele alındığını, projeye ilişkin yapılan yatırımlarda büyük düşüş yaşandığının değerlendirildiğini anlatan Erdem, konuyu araştırmak üzere bir komisyon kurulduğunu ve komisyonun çalışmalarına en kısa sürede başlayacağını kaydetti. 
     Eşref Erdem, CHP Genel Sekreterliği'nce bir genelge yayınlanacağını anlatarak, genelge ile milletvekillerinin yaz tatillerini kısa keserek seçim bölgelerinde, özellikle partizanlık ve yolsuzluk konularındaki iddia ve şikayetlere ilişkin rapor hazırlamalarının ve bu raporları Genel Merkez'e Ağustos sonuna kadar bildirmelerinin isteneceğini bildirdi. 
     Açıklamasının ardından, bir gazetecinin tüzük kurultayının toplanıp toplanmayacağına ilişkin sorusu üzerine Erdem, kurultaya ilişkin başvuranların bir bölümünün, bu iradelerini ortaya koymaktan vazgeçtiğini ve bunun olağanüstü kurultay için ortaya konan iradenin düştüğü anlamı taşıdığını belirterek, ''Tüzük kurultayı toplanmayacak ve çağrı yapılmayacak'' dedi. 
     Erdem, CHP İstanbul Milletvekili Ahmet Güryüz Ketenci'nin Genel Başkan Baykal'a yönelik sözlerinin hatırlatılması üzerine, ''Cevap vermeye değer bulmuyorum. Bir parti üyesinin söyleyebileceği sözler değil bunlar'' dedi. 
     ''Sayın Derviş, yaşanan bu gelişmelerden sonra istifa etmeli mi '' şeklindeki bir soru üzerine de Erdem, ''Sayın Kemal Derviş, bir parti üyesinin yapmaması gereken şeyi yaptı. Parti platformlarında dile getirilmesi gereken konuları, bu platformların dışında yaptı. Bizim tepkimizde bu çerçevede oldu. Sayın Derviş, şu anda partinin üyesidir ve ilişkisi de sürmektedir'' diye konuştu. 
     Erdem, MYK tarafından oluşturulan parti suçlarına ilişkin değerlendirme yapacak komisyonun raporunun da önümüzdeki hafta açıklanacağını sözlerine ekledi. 
     
</TEXT>
</DOC>
