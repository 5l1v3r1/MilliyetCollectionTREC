<DOC>
<DOCNO> 287147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy17.html </URL>
<DATE> 2004/11/08/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Çiçek'ten afetlerde zarar gören çiftçilere ödeme müjdesi .. 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, 74 ildeki afetlerde zarar gören 135 bin çiftçiye ödeme yapılmak üzere Tarım ve Köyişleri Bakanlığı'na 50 trilyon lira aktarıldığını bildirdi. 
     Çiçek, çiftçilere Ramazan Bayramı öncesinde ödeme yapılacağını belirtti. 
     Bakan Çiçek, Bakanlar Kurulu toplantısının ardından gazetecilere gündeme ilişkin açıklamalarda bulundu. 
     Tarımın desteklenmesi gerektiğini belirten Çiçek, değişik şekillerde ve usullerde tarıma bugüne kadar verilen desteği bundan sonra da artırarak sürdürmeye gayret edeceklerini söyledi. 
     ''Ürün, fiyat, girdi, kredi destekleri, doğrudan ödemeler, ihracat destekleri, ithalatla ilgili yararları korumak, yatırım altyapı araştırma geliştirme başlıkları altında bugüne kadar sürdürdüğümüz destek bundan sonra da devam edecek'' diyen Çiçek, 2005 yılı bütçesinde de bu konuda 3.5 katrilyon liraya yakın bir rakam teklif edildiğini anımsattı. 
     Çiçek, bu sene tarım açısından bazı il ve ilçelerde talihsizlikler yaşandığını, 74 ilde afet yaşandığını belirterek, 135 bin çiftçinin bundan zarar gördüğünü kaydetti. 
     Hükümet olarak bu zararların bir ölçüde karşılanabilmesi adına bütçeden önemli bir kaynak ayırdıklarını ifade eden Çiçek, Ramazan Bayramı'ndan önce ödenmek üzere 50 trilyon liraya yakın bir kaynağın Tarım ve Köyişleri Bakanlığı'na Hazine tarafından aktarıldığını bildirdi. Çiçek, bunu Ramazan Bayramı'ndan önce çiftçilere ödemek istediklerini belirterek, ''Eğer gerekiyorsa, ilgili banka şubeleri arife gününde bu yönde çalıştırılabilecektir'' dedi. 
     Bakan Çiçek, böylece, 74 ilde 135 bin çiftçiyi ilgilendiren bu zararların önemli bir kısmının karşılamış olacaklarını kaydetti. 
     
</TEXT>
</DOC>
