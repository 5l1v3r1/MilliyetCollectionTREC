<DOC>
<DOCNO> 277980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yazar/dundar.html </URL>
<DATE> 2004/10/07/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Gemi yola çıktı artık... 
</HEADLINE>
<TEXT>


Hani aşk için deriz ya 
"Asıl heyecan, vuslattan ziyade, kavuşana kadar yaşadığın o mucizevi yürek çarpıntısıdır" diye... 
Türkiye'nin AB aşkı da öyle bir şey işte... 
Bu sevda uğruna öyle zorlu işlerin üstesinden geldik, öyle bir kararlılıkla değiştik ki, bunun kazandırdıkları, kavuşma heyecanından öte bir anlam kazandı. 
O yüzden, ne Avrupa'nın bu ısrarlı aşık karşısında zaman zaman depreşen ırkçılığı, ne Avrupa Komisyonu raporunu hazırlayanların çekinceleri bozmuyor moralimi... 
Ben, tutkulu aşığın, iktidarıyla muhalefetiyle el ele sergilediği bu olağanüstü değişim çabasına ve kısa sürede Kopenhag kriterlerini tamamlamış olmasına şapka çıkarıyorum. 

Önceki gün Ankara'da iki kültürel etkinliğe katıldım. 
İlki 10. Avrupa filmleri festivaliydi. 
Kısa filmlerin gösterildiği salon gençlerle doluydu. 
Avrupa sinemasının seçkin örneklerini izlemeye gelmişlerdi. 
Kieslowski'nin, Almodovar'ın, Wenders'in filmleri, herhangi bir Avrupa festivalinde toplayacağı kadar izleyici topluyordu Ankara'da... 
İkinci etkinlik ise akşamki Ciwan Haco konseriydi. 
İki yıl önce "Bir Kürt şarkıcı Ankara'da spor salonunda konser verecek" denilse ne olurdu, tahmin edebiliyor musunuz 
Yıkılırdı ortalık... 
Vilayet yasaklar, polis etrafa barikat kurar, konseri izlemek isteyenler taş, sopa ve sloganlarla salonu basardı. 
Ciwan Haco konserinin yapılacağı spor salonunda ise kapıda 8 - 10 polis, içeride 1000 kişi ya var ya yoktu. 
Konser öncesi koca salon taziye evi kadar ıssız ve sessizdi. 
Müzik başlayınca bir grup dinleyici oturduğu yerden salona atladı. Bir kısmı Haco'nun Kürtçe rock namelerine kafasını sallayarak eşlik ederken bir kısmı halaya durdu. Ama muhtemel izdihamdan eser yoktu. 
Yasak kalkınca Türkiye bölünmemiş, tersine büyü bozulmuştu. 
Bunun için miydi onca kavga, kıyamet, kan .. 

İtiraf edelim 
Bu tabloyu, büyük oranda son birkaç yılın AB perspektifli reform sürecine borçluyuz. 
İç dinamik, dış dinamikle çakıştı. 
Savaş bitti ve Kürtçenin önündeki engeller kalkmaya başladı. 
İdam cezası kaldırıldı. 
İşkence yasaklandı. 
Siyasetin üzerindeki askeri vesayet bertaraf edildi. 
Düşünce, ifade ve örgütlenme özgürlüğü alanlarında cesur adımlar atıldı. 
Türkiye, uluslararası sözleşmelere taraf olarak katıldı. 
Üstelik bütün bunlar Batı'da güvenlik kaygılarıyla asırlık özgürlüklerin birer ikişer askıya alındığı bir dönemde yapıldı. 
AB'nin kimi kuşkucu üyeleri bunları yeterli görmüyor olabilir. 
Uygulama konusunda Türkiye'ye güvenmeyebilir. 
Reformların hayata geçirilmesini izlemeye alabilir. 
Süreç kesintiye uğradığı takdirde frene basabilir. 
Umurumda değil 
40 yıldır kıyıda yalpalayan bu gemi yola çıktı artık... 
Yolun sonunda istediği limana ulaşamasa veya geç kalsa bile, yolculuk onu öyle geliştirdi ki, vuslatın hasıl olmaması, varacağı limanın kaybı olur geminin değil... 



</TEXT>
</DOC>
