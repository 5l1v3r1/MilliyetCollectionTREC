<DOC>
<DOCNO> 289522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko16.html </URL>
<DATE> 2004/11/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Tüzmen İhracatımız geçen yıla göre yüzde 32.3 arttı... 
</HEADLINE>
<TEXT>

     Devlet Bakanı Kürşad Tüzmen, İhracatçı Birlikleri rakamlarına göre, 1 Ocak-16 Kasım tarihi itibariyle ihracatın, geçen yıla göre yüzde 32.3 oranında artarak, 54 milyar 544 milyon dolar olduğunu bildirdi. 
     Tüzmen, düzenlediği basın toplantısında, kurun fazla yardımcı olmamasına rağmen, 12 aylık ihracatın da 61 milyar 219 milyon dolar seviyesinde gerçekleştiğini kaydetti. 
     Bakan Tüzmen, Afganistan'ın yeniden yapılandırılması çerçevesinde son gerçekleştirilen donörler konferansında, ''çeşitli fon kaynaklarından önümüzdeki 10 yıl içinde, 13 milyar doları altyapı yatırımları olmak üzere, toplam 25 milyar dolarlık finansman desteği taahhüdünde bulunulduğunu'' hatırlattı. 
     'Türkiye'nin bu pastadan ne kadar pay alacağına' ilişkin soru üzerine Tüzmen, Türkiye'nin, müteahhitlik alanında kendini çok iyi gösterdiğini söyledi. 
     Söz konusu 25 milyar dolarlık projenin, 10 yıllık bir proje olduğunu ve yaklaşık yıllık 1.5 milyar dolar ile 2.5 milyar dolar arasında toplam pasta büyüklüğü olacağının anlaşılacağını ifade eden Tüzmen, Türkiye'nin de yaklaşık yılda 1 milyar dolarlık dilim almayı hedeflediğini bildirdi. 
     Irak'ta yaşanan gelişmelerle ilgili soru üzerine Tüzmen, savaş sırasında her türlü olayın yaşandığını, ancak bu şekilde insanlık dışı trajedilerinin biran önce son bulmasını istediğini söyledi ve şöyle devam etti 
     ''Biz yanıbaşımızdaki komşumuzda yaşanan bu olaylardan, en fazla zarar gören ülkeyiz. Irak'ta savaş olmasaydı, Türkiye'nin Irak'a ihracatı yaklaşık 4 milyar dolar olacaktı. Bizim şu anda ihracattaki kaybımız 2-2.5 milyar doları geçmiş durumda senelik olarak. Böylesine insanlık dışı olayları görünce, burada kazanan bir tarafın olmadığı ortada ve kazanan hiçkimse yok, insanlık kaybediyor.'' ''Kotaların kaldırılmasına yönelik, İstanbul Deklarasyonu'nun destek bulup bulmadığına'' ilişkin soruya karşılık Tüzmen, bu duruma yönelik çalışmaların 2000'li yıllarda başladığını, İstanbul Deklarasyonu'nun yurtdışında ses getiren bir çalışma olduğunu ve 44 ülkenin bu deklarasyona katıldığını söyledi. 
     DTÖ'de bu konunun kendisine önemli bir platform hazırladığını anlatan Tüzmen, dünyadaki bütün tekstil konfeksiyon üreticileri ile beraber Türkiye'nin aynı ortak platformda kendisinin tezinin sadece kendi ülkesi ile alakası olmadığını, bütün dünyadaki sıkıntıların sözcülüğünü yaptığını gösterdiğini söyledi. 
     Tüzmen, ülke içinde de çalışmalar yaptıklarını anlatırken, İstanbul'da bir moda enstitüsü kurulduğunu, moda markaya verilen desteklerin arttırıldığını, Turquality projesinin gündeme girmesi ve Türkiye'nin artık moda ve marka ile yüksek tüketici tercihlerine dönük bir çalışma yaptığını söyledi. 
     Tüzmen, ''2005 sonrasında markamızla, kalitemizle dünya pazarlarından daha fazla pay almaya çalışacağız'' dedi. 
     Gümrük duvarları ve kotalarla ilgili bir başka soru üzerine Tüzmen, GB konusu ve AB ile yaptığı çalışmalar açısından, belki de Türkiye'nin kendisini en iyi hazırlayan ülkelerin başında geldiğini, şu anda Türkiye'nin yaklaşık yüzde 3.4 ortak gümrük tarifesi olduğunu hatırlatırken, pazarın tamamen açık olduğunu, buna rağmen rekabet yapıldığını söyledi. 
     
     AZERBAYCAN 

     Tüzmen bu arada, gezinin ilk ayağını oluşturan Azerbaycan'da ''ortak yatırımlar gerçekleştirmek, temsilcilik açmak ve ticari faaliyette'' bulunmak üzere, çeşitli sektörlerden yaklaşık 100 kişi ile beraber bu ülkeye gideceklerini kaydetti. 
     Azerbaycan ziyaretinde, Devlet Başkanı İlham Aliyev başta olmak üzere, Meclis Başkanı, Başbakan Yardımcısı ve ilgili bakanlarla ikili görüşmeler yapacaklarını bildiren Tüzmen, Azerbaycan'da Türk işadamları tarafından kurulan dernekler ile görüşüleceğini ve bazı Türk firmalarının Bakü'deki mağaza ve işyerlerinin açılışını gerçekleştireceklerini söyledi. 
     Tüzmen, bölge açısından AB'nin Türkiye ile katılım müzakerelerine başlayacak olmasının, böllgeye yeni bir perspektif kazandıracağını da kaydederken, Azerbaycan'ın artık AB ile komşu haline geleceğini ifade etti. 
     Azerbaycan ile orta ve uzun vadede mal, hizmet ve sermayenin serbest dolaşımını aşamalı olarak sağlamak gerektiğini anlatan Tüzmen, bu düzenlemenin kurulmasına imkan sağlayacak ilk adımın ise Azerbaycan ile bir Ortaklık ve İşbirliği Anlaşması'nın kısa sürede imzalanması gerektiğini ve Azerbaycan ile ticari ilişkilerin iki yıllık bir süre içinde 3 milyar dolara çıkarmayı hedeflediklerini kaydetti. 
     Tüzmen, Azerbaycan'da Türk firmaları tarafından üstlenilen projelerin toplam değerinin 1.6 milyar dolara ulaştığını anlatırken, bu ülkede Kasım ayında uygulamaya konulan Sosyal ve Ekonomik Kalkınmanın Hızlandırılması Hakkındaki ferman ile ekonomik yapılanma konusunda önemli aşamalar kaydedildiğini ve Türk firmalarının bu projelere katılıma hazır olduklarını ileteceklerini söyledi. 
     Azerbaycan'da Türk işadamları tarafından gerçekleştirilen yatırımların değerinin 1.5 milyar doları aştığını bildiren Tüzmen, amaçlarının, bu ülkedeki Türk yatırımlarının 3 milyar dolar seviyesine çıkarılması olduğunu ifade etti. 
     Tüzmen, enerji alanında da çok büyük bir işbirliği potansiyeli olduğunu bildirirken, 2005 yılında faaliyete geçecek olan Bakü-Tiflis-Ceyhan petrol boru hattı ve 2006 yılında faaliyete geçmesi planlanan Azerbaycan-Türkiye doğal gaz boru hattı gibi stratejik projelerin, iki ülke arasındaki ticari ve ekonomik ilişkilerin çok daha üst seviyelere çıkmasını sağlayacağını söyledi. 
     
     AFGANİSTAN 

     Bakan Tüzmen, 20-21 Kasım tarihlerinde, müteahhitlerin de yer aldığı 60 kişilik bir heyetle Afganistan'a geçeceklerini ifade ederken, şöyle devam etti 
     ''Afganistan'da, yeniden yapılandırılma sürecinde 2002 yılından bu yana, başta karayolu ve askeri projeler olmak üzere üstlenilen proje miktarı 500 milyon doları aştı. 
     Afganistan'ın yeniden yapılandırılması çerçevesinde son olarak gerçekleştirilen donörler konferansında, çeşitli fon kaynaklarından önümüzdeki yıl içinde 13 milyar doları altyapı yatırımları için olmak üzere, toplam 25 milyar dolarlık finansman desteği taahhüdünde bulunuldu. Bu çerçevede, iş imkanlarının geliştirilmesine destek için, 60 kişilik heyet ile ziyarette bulunacağız. Ziyaret sırasında, Afganistan Devlet Başkanı Hamid Karzani, Devlet Başkan Yardımcısı Emin Arsala, ticaret, maliye, bayındırlık ve diğer yatırımcı bakanlarla görüşeceğiz.'' Tüzmen, Afganistan'da 6 bin Türk'ün çalıştığını da kaydetti. 
     
</TEXT>
</DOC>
