<DOC>
<DOCNO> 295426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/yasam/yas02.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Burada herkese göre bir eser var 
</HEADLINE>
<TEXT>


Milliyet Sanat dergisinin basın sponsoru olduğu, 2 bin eseri buluşturan Artİstanbul 2004, yarın ziyarete açılıyor 


BU yıl üçüncüsü düzenlenen Artİstanbul 2004-Uluslararası Çağdaş Sanat Buluşması, 72 sanat galerisinin katılımıyla Lütfi Kırdar Kongre ve Sergi Sarayı'nda bu akşam açılıyor. Teması 'Barış ve Sevgi İçin' olarak belirlenen fuarda ilk kez, İstanbul ve Ankara dışından da galeriler yer alacak. Gaziantep, Antalya, Karabük, Manisa ve Balıkesir'den galeriler eserlerini sergileyebilecek. 
BODRUM'DA faaliyet gösteren Turuncu Sanat Galerisi de, 25 yıldır Bodrum'da yaşayan şair İlhan Berk'in eserlerini sergileyecek. Fransa'dan katılan La Petite Galerie, sanatseverleri Fikret Mualla koleksiyonu ile, Almanya'dan Galerie Sievi ise Mehmet Güler koleksiyonu ile buluşturacak. Fuar boyunca, 300 sanatçının, çoğu görülmemiş 2 binden fazla eseri sergilenecek. 


Pat Andrea'nın 'kadın'ları 


ARTİSTANBUL 2004'E katılacak isimler arasında Hollandalı sanatçı Pat Andrea da yer alıyor. Andrea'nın, Dirimart çatısı altında sergilenecek eserlerinde görülen karakterler, daha çok deforme edilmiş tipler. Kraliyet Güzel Sanatlar Akademisi'ni bitirdikten sonra sanat yaşamına Hollanda'da devam eden Andrea, 1976'daki Güney Amerika seyahatiyle sanatında da farklı bir bakış açısı yakaladı figüratif resimlerinde daha kuvvetli temalara yöneldi. Andrea, Freuden etkiler görülen çalışmalarında ağırlıklı olarak kadın figürlere yer veriyor. 


</TEXT>
</DOC>
