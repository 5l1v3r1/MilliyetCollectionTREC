<DOC>
<DOCNO> 296619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonspo18.html </URL>
<DATE> 2004/12/10/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Fatih Terim Milan maçında Fiorentina'yı tutuyorum 
</HEADLINE>
<TEXT>

     Fatih Terim, İtalya'nın ünlü spor gazetelerinden Corriere dello Sport'a verdiği demeçte, İtalya Birinci Futbol Ligi'nde Serie A önümüzdeki pazar günü yapılacak AC Milan-ACF Fiorentina karşılaşmasını canlı olarak yayınlayacak bir Türk televizyonuna yorumlayacağını söyledi. 
     Terim, ''Eski takımlarım konumundaki Milan-Fiorentina maçının yorumcusu olmak benim için büyük bir heyecan'' dedi. 
     Terim, bir Türk televizyonundan söz konusu maç esnasında yorumculuk yapması için kendisine teklif geldiğini belirterek, ''Bu, İtalya futbolundan pek çok maçı yayınlayan bir kanal. Pazar günü de Milan-Fiorentina karşılaşması var. Benim açımdan büyük ve de inanılmaz bir heyecan olacak'' diye konuştu. 
     Corriere dello Sport'un bugünkü nüshasında ''İmparator Terim Fiorentina'yı tutuyorum'' başlığıyla yayınladığı uzun söyleşinin spotunda ise ''Terim, pazar günü Milan-Fiorentina maçını yorumlayacak. Yeniden mazisine kavuşacak. Onun döneminde en iyi oyununu çıkarmış Rui Costa'yı yeniden izleyecek. Ama Türk teknik adamın İtalya'da tek bir aşkı var. 'Kırmızı-siyahlılar süper, ama kalbimde sadece Mor-menekşeler var' diyor'' ifadelerine verdi. 
     2000-2001 sezonunda AC Fiorentina'yı, bir sonraki sezon ise AC Milan'ı çalıştırmakla birlikte 9 maç sonrasında görevden alınmış olan Terim, İtalya'da çalıştırdığı bu iki takıma ilişkin neler hatırladığını ise şu sözlerle özetledi 
     ''Rui Costa'nın kaptan olduğu Fiorentina'yı hatırlıyorum. Büyük bir oyuncu. Bence o yıllarda harika sezonlar yaşadı. Milan'a şampiyona yaraşır bir gol atmıştı. Kırmızı-siyahlılarla karşılaşmalarımız, çıkardığımız en iyi maçlar arasındaydı. Ama Milan'ın teknik direktörü olduğum dönemde, eski öğrencilerimi 5-2 yenilgiye uğrattığımız maçı da hatırlıyorum.'' Terim, 2001-2002 sezonunun başındaki AC Milan-AC Fiorentina karşılaşmasında inanılmaz bir olaya tanık olduğunu da belirterek, kendisini derinden etkileyen olayı şu ifadelerle betimledi 
     ''O maçta, inanılmaz bir olay da yaşanmıştım. Cumartesi akşamıydı. Milanello'da kamptaydık. Kamp kapısına kadar gitmem istenmişti benden. Yüz kadar Mor-menekşeli taraftarın geldiğini, benimle konuşmak istediklerini söylemişlerdi bana. Ben, tercümanım Şükrü, Di Gennaro ve Pazzagli, hep birlikte kapıya gittik. Söylenenin doğru olduğunu gördük. Bana dediler ki, 'Fatih, biz tabii ki kendi takımımız Mor- menekşeliler için tezahürat yapacağız, ama yenilirsek bu bize o kadar da koymayacak.' Kendilerine teşekkür ettim. Kırmızı-siyahlı kulüp de onlara birer anahtarlık hediye etmişti. Ertesi gün maçı 5-2 biz kazandık. Zavallı çocuklar, şimdi Floransa'ya moralleri bozuk dönecekler diye düşünüyordum. Aniden, tribünlerden beni onların bulunduğu bölüme çağırmakta olduklarını fark ettim. Donup kalıverdim o an. Sonra da onların bulunduğu yöne doğru koştum. Bana mor bir fular attılar. O fuları halen taşıyorum. Hayatımda böylesi bir hadise yaşamamıştım ben.'' 
     
     ''BANA FIRSAT TANIYANLARA HEP BÜYÜK BİR SAYGI DUYDUM'' 
     Fatih Terim, AC Milan macerasının buruk bir şekilde noktalandığının hatırlatılmasına karşılık olarak ise şunları söyledi 
     ''O kadar da kolay bir sezon değildi. Ama bana profesyonel bir fırsat tanımış olanlara hep büyük bir saygı duymuşumdur. Büyük bir Milan'da, büyük bir şans tanınmıştı bana. Öte yandan Milan, gerçekten büyük bir kulüp. Bu sezon da Juve ile başa baş mücadele edeceklerinden emin olabilirsiniz. Avrupa kupalarında göstermekte oldukları başarıyı da unutmamak lazım''. 
     Fatih Terim, kendisinden görevi devralan İtalyan teknik direktör Carlo Ancelotti'nin çalıştırdığı AC Milan'ın, bugün İtalya lig şampiyonluğunun yanı sıra Avrupa Kupası'nda da iddialı bir takım olduğunu da kaydetti. 
     Terim, ''Ancelotti, her iki hedef için de mücadeleye hazır, dünya çapında bir takıma sahip. Her iki yarışta da son maça kadar yükselmeyi başarabileceklerinden eminim'' diye konuştu. 
     
     ''İTALYA'YA DÖNER MİYİM BİLEMİYORUM'' 
     Fatih Terim, ''Bir gün yine İtalya'ya döneceğinizi düşünüyor musunuz '' sorusuna karşılık olarak, ''Bilmiyorum'' demekle yetindi. 
     Floransa'ya büyük bir sevgiyle bağlı olduğunun hatırlatılmasına karşılık olarak ise şunları söyledi 
     ''Eşim, iki kızım, arkadaşlarım ve ben, televizyonda Floransa'yı veya Fiorentina'yı gördüğümüzde ister istemez heyecanlanıyoruz. Bakalım neler olacak. Hayat pek çok sürprize açıktır.'' Terim, Pazar günü yapılacak AC Milan-ACF Fiorentina karşılaşmasının iyi bir maç olmasını dilemekle birlikte, gönlünün Mor- menekşelerin kazanmasından yana olduğunu gizlemedi. 
     Terim, ''Benim tezahüratım, halen yanımda taşıdığım o fulardan, mor menekşe rengindeki o fulardan yana olacak'' dedi. Terim, İtalya'da iken sürekli yinelediği ''Korkunun ecele faydası yok'' sözünün, ACF Fiorentina'nın pazar günü yapacağı maç için de geçerli olduğunu belirterek, ''Fiorentina, Sadece Milan'a karşı değil, hep böyle olmalı. Asla korku duymamalı. Milan bunun farkında'' diye konuştu. 
     Fatih Terim, AC Milan'ın yıldızı Schevchenko ile ACF Fiorentina'nın golcüsü Rigano arasında mukayese yapmasının istendiği soruyu ise şu sözlerle yanıtladı 
     ''Şeva, Altın Top sahibi. Süper klas, mücadele eden ve hep gol atan bir oyuncu. Rigano'yu o kadar iyi tanımıyorum. Ama görebildiğim kadarıyla o da yüzde yüz bir golcü. Bir kıyaslama yapmam gerekirse, benim Hakan Şükür'ümle karşılaştırmayı yeğlerim. Kupa maçlarının da kahramanı olmayı başarmış, takımı sürüklemeyi becermiş, hava toplarında harika olan oyuncumu kastediyorum.'' 
     
</TEXT>
</DOC>
