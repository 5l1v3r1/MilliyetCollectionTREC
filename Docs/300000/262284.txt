<DOC>
<DOCNO> 262284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/spor/axspo01.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye hareketlendi 
</HEADLINE>
<TEXT>


Beşiktaş'ın iki yeni transferi Jaunfran ve Tayfun dün ilk kez takımla birlikte idmana çıktı. İki yıldız futbolcunun yarışa hazır bir görüntü ortaya koyması yüzleri güldürdü 

ORHAN YILDIRIM 


Gözler üzerindeydi 
BEŞİKTAŞ'IN iki yeni transferi Juanfran ile Tayfun dün Ümraniye'de işbaşı yaptı. Meraklı gözlerin üzerinde yoğunlaştığı ikili, ilk çalışmalarında ortaya koydukları performansla hazır olduklarının mesajını verdi. İspanyol yıldız Juanfran, birçok kulüpten teklif almasına rağmen, Del Bosque ve Carew nedeniyle Beşiktaş'ı seçtiğini ve çok başarılı olacağını iddia etti. 

'Bir telefon yetti' 
TAYFUN Korkut ise Del Bosque ile bir kez telefonla görüştüğünü ve tecrübeli hocanın çağırması üzerine apar topar İstanbul'a geldiğini açıkladı. Gurbetçi oyuncu, "Beşiktaş'ın ve hocamın sıcak yaklaşımları beni etkiledi. Üç haftadır İspanya'da antrenman yapıyordum. Eksiğim veya problemim yok. Her mevkide iki - üç alternatifin olması rekabeti artırır" dedi. 

Sergen-Tümer kapıştı 

BEŞİKTAŞ'IN, Gençlerbirliği maçı öncesinde yaptığı antrenmanda tatsız anlar yaşandı. Kıran kırana geçen çalışma sırasında bir pozisyon sonrası Sergen ile Tümer tartıştı. Tümer, kendisine sert giren Sergen'den daha yavaş olmasını istedi. Ancak Sergen'den gelen yanıt üzerine ortam gerildi. Araya giren diğer futbolcular, tartışmanın büyümesini önledi ve ikiliyi ayırdı. 

S.Donetks maçı iptal 

BEŞİKTAŞ Yönetimi, eski Teknik Direktörleri Lucescu'nun takımı Shakthar Donetks ile 18 Ağustos'ta oynanması planlanan özel maçı uçak sıkıntısı nedeniyle iptal etti. Yönetimin, Ukrayna'ya gitmek için özel uçak bulamadığı iddia edildi. Kartal aynı tarihte farklı bir rakiple maç yapabilmek için arayışlara başladı. 

Yakın'dan mesaj var 

ALMANYA'NIN güçlü ekiplerinden Stuttgart ile yollarını ayıran Hakan Yakın, menajeri aracılığıyla Beşiktaş'ın kapısını çaldı. Fenerbahçe'nin eski oyuncularından Murat Yakın'ın kardeşi olan Hakan, Siyah - Beyazlı formayı giymek istediğini bildirdi. Yöneticilerin, Teknik Direktör Del Bosque ile görüştükten sonra yıldız futbolcu için son kararı vereceği öğrenildi. 

Prim sistemi kriz yarattı 

2004 - 2005 sezonunda uygulanacak olan prim sistemi konusunda teknik heyet ile yönetim arasında fikir ayrılıklarının yaşandığı iddia edildi. Yönetimin, rakamları düşük tutup, cezai maddeler de içeren bir paket hazırladığı, ancak bu önerinin Teknik Direktör Del Bosque'den döndüğü öğrenildi. İspanyol hocanın, rakamların artırılmasını istediği bildirildi. 


</TEXT>
</DOC>
