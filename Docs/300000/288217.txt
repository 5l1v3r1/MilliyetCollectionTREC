<DOC>
<DOCNO> 288217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/guncel/axgun02.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pasaportçu'ya tahliye 
</HEADLINE>
<TEXT>


Çakıcı'nın yurtdışına kaçarken kullandığı pasaportun sahibi eski MİT'çi Faik Meral, pasaportunun bilgisi dışında alındığını savundu. Meral, tutuksuz yargılanacak... 

MUSA KESLER İstanbul 

Alaattin Çakıcı'nın yurtdışına kaçarken kullandığı yeşil pasaportun sahibi olan eski MİT görevlisi Faik Meral, tutuksuz yargılanmak üzere serbest bırakıldı. Çakıcı'nın yurtdışına kaçışına ilişkin açılan ilk davanın birinci duruşması, dün İstanbul 9. Ağır Ceza Mahkemesi'nde görüldü. Duruşmada, pasaportunu bilerek ve isteyerek Çakıcı'ya vermediğini ifade eden Meral, Çakıcı'yla yurtdışında tanıştığını, Fransa dönüşü bir kez ziyaret ettiğini kaydetti. Meral, "Üzerimde pasaport ve kimliğim vardı. Dinleme cihazı taşımadığımı göstermek için ceketimi çıkardım. Bu tarz yaşamı bırakmasını önerdim. Yurtdışına çıkışıyla ilgili adım geçince evde pasaportumu aradım, ancak bulamadım" dedi. Mahkeme Heyeti, 2 yıla kadar hapsi istenen Meral'in tutuklu bulunduğu süreyi göz önüne alarak tahliyesine, karar vererek duruşmayı erteledi. 


</TEXT>
</DOC>
