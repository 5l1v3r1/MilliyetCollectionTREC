<DOC>
<DOCNO> 295238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonspo03.html </URL>
<DATE> 2004/12/06/ </DATE>
<TIME> 06.15 </TIME>
<AUTHOR>  </AUTHOR>
<HEADLINE>
Yıldıray'dan gol şov, Hamit Schalke'yi kurtardı... 
</HEADLINE>
<TEXT>

     Hertha Berlin, M.Gladbach’ı 6-0’lık skorla darmadağın ederken, milli oyuncumuz Mavi-Beyazlı forma altındaki ilk gollerini dün gece kaydedip, adeta futbol resitali yaptı. 
     
     90 dakika oynadı 

     Yıldıray attı, Hertha coştu. Alman Ligi’nin formda ekipleri arasında yer alan Hertha Berlin yükselişini devam ettiriyor. Mavi-Beyazlılar dün Olimpiyat Stadı’nda konuk ettiği Mönchengladbach’ı 6-0’lık skorla tarihi hezimete uğrattı. Mücadelede 90 dakika görev alan Yıldıray Baştürk başarılı futbolunu iki golle süsledi. Milli oyuncumuz bu sezon rakip fileleri ilk kez dün gece havalandırdı. Diğer sayıları Reina, Rafael, Madlung ve Marcelinho kaydetti. 
     
     'BOMBACI BAŞTÜRK'' 

     Alman basını, Hertha BSC Berlin'in Borussia Mönchengladbach'ı 6-0 yendiği maçta 2 gol atan Yıldıray Baştürk'ün başarılı futboluna övgüler yağdırıyor. 
     Başkent Berlin'de yayınlanan B.Z gazetesi, ''Bombacı Baştürk'' başlığıyla verdiği haberde, maçta 4. ve 5. golleri atan Yıldıray'ı ''maçın kahramanı'' ilan etti. 
     Yıldıray, gazeteye yaptığı açıklamada, ''Gol atmak benim için önemli değil. Ben daha çok defansif oynuyorum. Marcelinho'nun bir sıra arkasındayım. Ona rahatlatmak için oynuyorum'' dedi. 
     Gazete ayrıca Yıldıray'ın mütevazı yaşamına da dikkati çekerek, diğer futbolcular galibiyeti barlarda doyasıya kutlarken, Yıldıray'ın 2 günlük iznini ailesinin yanında geçirdiğini yazdı. 
     Bild gazetesi ise Hertha BSC Berlin'i ''tornado'' olarak nitelendirerek, Yıldıray'la Marcelinho'nun mükemmel bir ikili oluşturduğu görüşüne yer verdi. 
     Berliner Kruier gazetesi de Hertha BSC Berlin'in başarısını ''Neşeli Hertha haftası'' başlığıyla verdiği haberinde, takımın 6-0'lık galibiyetinde Yıldıray'ın önemli rol oynadığını yazdı. 

     
</TEXT>
</DOC>
