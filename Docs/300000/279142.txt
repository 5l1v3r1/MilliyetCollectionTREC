<DOC>
<DOCNO> 279142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonsiy13.html </URL>
<DATE> 2004/10/11/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
CHP, İlerleme Raporu'nu değerlendirdi... 
</HEADLINE>
<TEXT>

     CHP Ekonomi Bülteni'nde, Türkiye'nin, AB Komisyonu'nun İlerleme Raporu'nu, memnuniyetle karşılaması ve 'dengeli bir rapor' diye ilan etmesinin, ''kendi topuğunu, zina krizinden sonra ikinci kez vurması'' anlamına geldiği öne sürüldü. 
     CHP Ekonomi Bülteni'nin 79. sayısında, AB İlerleme Raporu değerlendirildi. 
     Raporun, Türkiye'nin hak ettiği bir rapor olmadığı, çifte standartlı olduğunun belirtildiği bültende, ''Komisyonun raporu, 'ama'sı bol ve koşullu bir söyleme, uzun ve engebeli bir yol haritasına, tam üyelik umutlarını belirsizliğe erteleyen, Türkiye'nin hak etmediği bir belgeye dönüştü'' denildi. 
     Raporun, Türkiye'nin AB'ye tam üye olması kadar, olmamasını da gündeme getiren, çifte standartlı bir çağrıya dönüştüğü ifade edilerek, şu görüşlere yer verildi 
     ''Böyle bir raporu, Türkiye'nin memnuniyetle, sevinçle karşılaması, 'dengeli bir rapor' diye ilan etmesi, kendi topuğunu zina krizinden sonra ikinci kez vurmaktır. Rapor, müzakerelerin sonunda, Türkiye için tam üyelikten başka bir model düşünüldüğü izlenimi vermektedir. AB Konseyi, bu izlenimi silmek zorundadır. Aksi halde, böylesine bir müzakere süreci kabul edilemez. AB, Türkiye'nin önüne teknik eksikliklerin giderilmesini öngören bir gündemi değil, siyasal değerlendirmelerin ağır bastığı bir gündemi koyuyor.'' 
     
</TEXT>
</DOC>
