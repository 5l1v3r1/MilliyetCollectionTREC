<DOC>
<DOCNO> 292636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonspo09.html </URL>
<DATE> 2004/11/27/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Federasyon'da tribün terörü ve şikenin önlenmesi için birim oluşturulacak 
</HEADLINE>
<TEXT>

     Futbolda tribün terörü ve şikenin önlenmesi için İçişleri Bakanlığı ile Futbol Federasyonu ortak hareket etme kararı aldı. 
     İçişleri Bakanı Abdülkadir Aksu ile Futbol Federasyonu Başkanı Levent Bıçakcı ve başkanvekili Hasan Doğan İstanbul'da biraraya gelirken, tribün terörü ve şikenin önlenmesi için en kısa sürede alınacak tedbirlerin kararlaştırıldığı ifade edildi. 
     Futbol Federasyonu Başkanı Levent Bıçakcı, AA muhabirine yaptığı açıklamada, İçişleri Bakanlığı ile Futbol Federasyonu'nun tribün terörü ve şikenin önlenmesi için ortaklaşa çalışma kararı aldığını söyledi. 
     Başkan Bıçakcı, 29 Kasım Pazartesi günü Futbol Federasyonu yetkilileri ile Emniyet Genel Müdürlüğü Asayiş Daire Başkanı, Ankara Emniyet Müdürü ve İstanbul Emniyet Müdürü'nden oluşacak kurulun biraraya geleceği ve alınacak tedbirleri kararlaştıracağını belirtti. 
     Bıçakcı, Futbol Federasyonu'nda tribün terörünün önlenmesi ve şikeyle mücadele için bir birim oluşturulacağını, bu birim ile İçişleri Bakanlığı'nı temsil edecek birimin 1 Aralık Çarşamba günü Futbol Federasyonu'nda biraraya gelerek bir koordinasyon kurulu oluşturacağını söyledi. 
     Bıçakcı, bu çalışmalarla ilgili açıklamaların ise 2 Aralık Perşembe günü yapılacağını kaydetti. 
     
</TEXT>
</DOC>
