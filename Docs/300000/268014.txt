<DOC>
<DOCNO> 268014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/siyaset/siy03.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB 'Evet' ama 'nasıl' 
</HEADLINE>
<TEXT>


AB Komisyonu, ekimde açıklayacağı raporunda Türkiye ile üyelik müzakerelerine başlanmasını isteyecek. AB yetkililerine göre sorun, "Müzakerelerin başlamasını önermemek değil, bunun nasıl formüle edileceği" 

Güven Özalp Brüksel 


Avrupa Birliği AB Komisyonu'nun öncelikleri arasında ilk sıraya oturan Türkiye için, 6 Ekim'de yayımlanacak İlerleme Raporu'nda üyelik müzakerelerine yeşil ışık yakılması neredeyse kesinleşti. Komisyon'un üst düzey yetkilileri, "Bu aşamada tartışma yaratan konu, müzakerelerin başlamasını önerip önermeyeceğimiz değil, bunu nasıl formüle edeceğimiz" diyor. 
"İlerleme Raporu'nda Türkiye'yle müzakerelere başlamasının önerilmesi neredeyse kesin" diyen bir Komisyon yetkilisi, bulunacak formülün herhangi bir şüpheye yer bırakmayan ve üye ülkeleri tatmin edecek nitelikte olmasına çalıştıklarını belirtti. Komisyon'un, önerisini yaparken, özellikle Polonya'yla yaşanan sıkıntıların benzerinin tekrarlanmasına yol açmayacak ve sıkı kuralları beraberinde getiren bir metot benimsemesi bekleniyor. Yetkililer, bunun özel şart olarak değil, geçmiş tecrübelerden alınan derslerin yansıması olarak algılanması gerektiğine vurgu yapıyor. 
Türkiye dosyasına hakim bir Komisyon yetkilisi de artık konunun sürüncemede bırakılamayacağına dikkat çekerek, "Derhal bir karar verilmeli ve gündemden düşürülmeli. Tartışma uzadıkça, dosya sürüncemede bırakıldıkça, hem Türkiye hem de AB açısından olumsuz etkiler yaratacaktır" diye konuştu. 

Etki raporunda maliyet 
İlerleme Raporu'nun yanı sıra üye ülkelere ve Avrupa Parlamentosu'na bir perspektif verebilmek amacıyla hazırlanacak ve Türkiye'nin katılımının her anlamda "maliyetinin" masaya yatırılacağı Etki Raporu'nda ise özellikle jeostratejik öneme vurgu yapılacak. "Ekonomik anlamda Türkiye'nin maliyetine yönelik net bir öngörü yer almayacak" diyen bir Komisyon yetkilisi, konunun birçok değişkene ve bilinmeyene bağlı olduğunu belirterek, "Yarının Türkiyesi bugünkünden çok farklı olabilir. Dolayısıyla bu alanda genel ifadeler kullanılacak" dedi. 

Türkiye'ye muhalif az 
Komisyonda, Türkiye aleyhinde tutumlarını net bir şekilde sürdüren halen iki üye bulunuyor. Bunlar, Avusturya'nın temsilcisi tarımdan sorumlu komiser Franz Fischler ve Hollanda'nın temsilcisi iç pazardan sorumlu Frits Bolkestein. İspanya temsilcisi Loyola de Palacio'nun da bazı çekinceleri bulunduğu biliniyor. Türkiye konusunda kararın oy çokluğuyla alınacak olması ise Ankara'nın elini rahatlatıyor. 


</TEXT>
</DOC>
