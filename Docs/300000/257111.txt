<DOC>
<DOCNO> 257111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonsiy11.html </URL>
<DATE> 2004/07/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Arınç 'Partim gösterirse adayım' 
</HEADLINE>
<TEXT>

     İki yıllık görev süresi biten TBMM Başkanı Bülent Arınç, yeni dönemde Meclis Başkanlığına adaylığı konusunda kendi adına ve tek başına karar verme durumunda olmadığını belirtirken, Genel Başkan Recep Tayyip Erdoğan, MYK ve parti grubu ile yapacağı görüşmeler sonrasında tekrar adaylığı üzerinde bir işaret olunması durumunda bu görevi memnuniyetle kabul edeceğini söyledi. 
     Bülent Arınç, 22. Dönem 2. Yasama Yılının sona ermesi nedeniyle bir değerlendirme toplantısı düzenledi. 
     Düzenlediği toplantıyla birlikte iki yıllık başkanlık döneminin sona erdiğini anımsatan Arınç, bu sürede tarafsız bir başkanlık dönemi geçirmeye gayret ettiğini söyledi. 
     Halka hizmet için çıktığı yolda, görevlerin en güzeli, en onurlusu ve en saygını olan Meclis Başkanlığına geldiği için Allah'a şükrettiğini ifade eden Arınç, şöyle dedi 
     
     GELECEK İÇİN HESAP YAPMAK YAKIŞMAZ 

     "Gelecekte hangi makamda ya da hangi alanda olursa olsun, yine halkımıza hizmet etmeye devam edeceğim. Her zaman dediğim gibi, takdir Allah'ındır ve gelecek için hesaplar yapmak bize yakışmaz. Dünyaya ait hırslar, makamlara ait bağımlılıklar bizim aldığımız terbiyede yer almaz. Biz Türkiye'ye hizmet etmek için bir ekip olarak yola çıktık, öyle de yola devam edeceğiz. Büyük Türkiye hayalimiz, özgür Türkiye düşümüz, en büyük motivasyon kaynağımızdır. Kimse bizi bu hayalimizden vazgeçiremez." 
     
     PARTİMDEN ONAY ALMADAN ADAY OLMAM 

     Arınç, yeni dönemde TBMM Başkanlığına aday olup olmayacağına ilişkin soru üzerine, yeni yasama dönemini 1 Ekim'de kendisinin açacağını, ondan sonra 5 gün içinde adayların belirleneceğini ve başkanlık seçiminin yapılacağını anımsattı. Yeni dönemde Meclis Başkanlığı adaylığı için kendi adına ve tek başına karar verme durumunda olmadığını belirten Arınç, sözlerini şöyle sürdürdü 
     "Ben AKP milletvekiliyim ve AKP grubunun üyesiyim. 
     Dolayısıyla grubum iki yıl önce bütün grup başkanvekillerinin imzasıyla ve bütün grubun desteğiyle aday göstermişti ve ben öyle seçilmiştim. Dolayısıyla başta sayın Genel Başkanımız olmak üzere, Merkez Yürütme Kurulu ile grup mensubu milletvekillerimizle bu konuda görüşmeler yapacağım. 
     Tekrar benim adaylığım üzerinde bir işaret olursa bunu memnuniyetle kabul eder ve bu şerefli görevi tekrar taşımak isterim. Çok açık ve çok net söylüyorum. Eğer grubum başka bir arkadaşımız üzerinde onun aday göterilmesini talep ederse bundan büyük memnuniyet duyarım ve o arkadaşımı desteklerim. Bu partide ve Meclis'te Meclis Başkanlığı görevini yapabilecek çok başarılı çok kabiliyetli milletvekili arkadaşlarımız var. Ben bu onurlu görevi iki yıl taşıdım. İki yılla iki gün farketmez. Dolayısıyla yeni yasama yılı Meclis Başkanlığı seçiminden partimle görüşmeden ve onay almadan hiçbir harekette bulunmam." Meclis başkanlığına adaylığı konusuna paralel olarak sorulan Cumhurbaşkanlığı adaylığı konusuna da değinen Arınç, bu sorunun aslında hiç sorulmaması gerektiğini söyledi. 
     Anayasa gereği 2007 yılının mayıs ayında Cumhurbaşkanlığı seçimi yapılacağını anımsatan Arınç, "O zaman kim aday olur, kim olmaz, kim kazanır, kim kazanamaz bilmem. Bugünden o güne böyle bir düşünce içinde değilim. 2007 yılına kadar kim kalır, kim gider Onu Allah bilir. Biz yarınımızı bilmiyoruz. 
     Takdir Allah'ındır" diye konuştu. 
     Arınç, basın toplantısında dile getirdiği "Meclis'in temsil ettiği halkın özgürlük alanlarını kısıtlamak isteyenler bulunduğu" şeklindeki sözlerinin anımsatılarak, halkın özgürlük alanını kısıtlamak isteyenlerin kim olduğunun sorulması üzerine de, "Sağınıza, solunuza bakın, önünüze arkanıza bakın. Bütün bunların sahipleri vardır. 
     Eskiden de olmuştur, bugün de olmuştur. Yarın da olacaktır, ancak belki azalacaktır. Egemenlik milletindir, Biz Meclis'e millet eğemenliğinin temsil edildiği en büyük kurum olarak bakıyoruz. Bugünkü tabloya şu ya da bu şekilde eleştiriler olabilir. Milletimiz gücüne ve egemenliğine sahiptir ve Meclis'in bunu temsil etmesinden büyük onur duymaktadır" şeklinde konuştu. 
     
</TEXT>
</DOC>
