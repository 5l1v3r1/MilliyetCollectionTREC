<DOC>
<DOCNO> 269758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko40.html </URL>
<DATE> 2004/09/07/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Wall Street Journal Koç Grubu'nun başarıları, Türklere yol gösteriyor 
</HEADLINE>
<TEXT>

     Koç Holding'in Avrupa pazarına giriş ve başarı serüveninden yola çıkarak Türkiye'nin Avrupa Birliği'ne AB üyelik çabalarını anlatan Wall Street Journal gazetesi, ''Koç Grubu'nun başarıları, AB'ye girmeye çalışan Türk ulusuna yol gösteriyor'' diye yazdı. 
     ABD'de finans ve ekonomi çevrelerine hitap eden saygın Wall Street Journal gazetesi, birinci sayfadan genişçe verdiği haberinde, Türk ürünlerine karşı Avrupa'da var olan ciddi önyargılara rağmen Koç Grubu'nun Avrupa piyasalarında göstermiş olduğu başarıyı anlatarak, grubun Beko markasıyla ürettiği beyaz eşyaların Avrupalı rakiplerini geçtiğini kaydetti. 
     Koç Grubu'nun Avrupa pazarına girişte karşılaştığı sorunların bugün kritik bir aşamada bulunan 70 milyonluk Türkiye'nin Avrupa Birliği'yle birleşme hedefi yolunda karşılaştığı pek çok engelle de benzer olduğunu ifade eden gazete, Avrupa Birliği'nin Aralık ayında Türkiye ile üyelik görüşmelerine başlayıp başlamama kararını vereceğini yazdı. 
     Görüşmelerin başlaması durumunda bile bir 10 yıl sürebileceğini ve başarısızlıkla sonuçlanabileceğini yazan Wall Street Journal, Türkiye'nin üyeliği üzerinde yapılan tartışmaların da Avrupa'nın doğu sınırının nereden çizilmesi gerektiği konusunda derin bir tartışma yarattığını kaydetti. 
     ABD'nin laik bir demokrasi olarak Türkiye'nin AB'ye üyeliğini güçlü bir şekilde desteklediğine dikkat çeken gazete, Türkiye'nin de önemli adımlar atarak ordunun siyasi rolünü kısıtladığını, insan hakları ihlallerini önlediğini ve üç haneli enflasyon rakamlarını bu yıl tek haneye düşürdüğünü kaydetti. 
     Buna rağmen Avrupalıların Türkiye hakkında bazı endişeleri olduğunu ifade eden gazete, Avrupalıların bir kısmının büyümenin yavaş ve işsizliğin yüksek olduğu bir dönemde AB ekonomisinin bir göç tehlikesi ile karşı karşıya kalmasından ciddi endişe duyduklarını yazdı. 
     Gazete bazı kesimlerin de, bir nesil içinde Almanya'nın nüfusunu geçecek olan Türkiye'nin AB'nin en büyük nüfusa sahip ülkesi haline gelmesinden korktuklarını kaydetti. 
     Almanya ve Fransa'da yapılan anketlerin halkın yarıdan fazlasının Türkiye'nin AB'ye girişine karşı olduğunu gösterdiğini kaydeden gazete, Avrupalıların Türkiye'nin üyeliğinden İran ve Irak'la sınırı olduğu için de çekindiğini ifade etti. 
     Koç Grubu'nun Avrupa serüvenine geniş yer veren gazete, 2003 yılında dolar bazında konsolide geliri yüzde 61 oranında artarak 11 milyar dolara yükseldiğini belirttiği Koç Grubu'nu örnek göstererek, mevcut dengelerin Türkiye lehine olduğunun altını çizdi. 
     Wall Street Journal, Koç Grubu CEO'su Bülent Özaydınlı'nın ''Koç Grubu olarak en azından biz halihazırda Avrupa'dayız'' sözlerine yer verdi. 
     Koç Grubu'na bağlı 96 şirketin, başta Portekiz'den Rusya'ya uzanan Avrupa ülkeleri olmak üzere, 2003 yılında 4,1 milyar dolarlık ihracat gerçekleştirdiğini kaydeden gazete, grubun Avrupa'da hemen hemen sıfır olan beş yıl önceki pazar payından şu an yüzde 4,3'lük bir pazar payına ulaştığını yazdı. 
     Koç'un başarısının Türkiye'nin nasıl bir üretim ve ihraç merkezine dönüştüğünü gösterdiğini belirten gazete, çoğu Vestel Şirketi'ne ait olmak üzere, Türkiye'nin Avrupa'da satılan televizyonların yarısını üretir hale geldiğini belirtti. 
     Uluslararası otomobil üreticilerinin de Türkiye'ye akın ettiğine değinen gazete, sadece Fransız Renault ortaklığıyla üretilen otomobillerin 2003 yılında 100'den fazla ülkeye 1 milyar doların üzerinde otomobil sattığını yazdı. 
     Avrupalıların Türkiye'ye yönelik endişe ve korkularının kökeninin Ortaçağa dayandığını yazan gazete, Koç Grubu'nun Avrupa pazarına giriş ve tutunma macerası ile Grundig ve Blomberg firmalarını satın alma serüvenine geniş yer verdi. 
     
</TEXT>
</DOC>
