<DOC>
<DOCNO> 298261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonspo28.html </URL>
<DATE> 2004/12/16/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Maçtan notlar... Pancu yedek, forvette Tümer ve Sergen 
</HEADLINE>
<TEXT>

     Bülent Aslan bildiriyor 

UEFA Kupası 2. tur B Grubu maçında İtalya'nın Parma takımı ile karşılaşan Beşiktaş'ta, teknik direktör Vicente Del Bosque, Pancu'yu yedek soyundururken, forvette Sergen-Tümer ikilisine görev verdi. 
     Siyah-beyazlılarda, savunma kurgusunda herhangi bir değişiklik olmazken, sağ kanatta Ahmet Hassan, sol kanatta ise Juanfran forma giydi. 
     Bu arada Parma'ya getirilen Veysel, Kaan, Tayfun, Cordoba ve Serdar maç kadrosuna alınmadı. 
     İspanyol teknik adam, bugüne dek hiçbir Avrupa Kupası maçında kadroya almadığı Berkant'ı ise 18 kişilik maç kadrosuna dahil etti. 
     
     TARAFTARLAR YALNIZ BIRAKMADI 
     Beşiktaş'ın gruptan çıkabilmesi için büyük önem taşıyan Parma karşılaşmasında siyah-beyazlı taraftarlar takımlarını yalnız bırakmadı. 
     Kapalı ve kale arkası tribününde yer alan, Avrupa'nın çeşitli kentleri ile Türkiye'den Parma'ya gelen taraftarlar Beşiktaş'ı coşkulu bir şekilde destekledi. 
     Parmalı taraftarlar ise karşılaşmaya ilgi göstermedi ve statta büyük boşluklar göze çarptı. 
     Bu arada karşılaşmayı Futbol Federasyonu Başkanı Levent Bıçakcı, Beşiktaş Kulübü Başkanı Yıldırım Demirören ile birlikte izledi. 
     Beşiktaş'ın eski menajeri Sinan Engin ve İnter'de forma giyen Emre Belözoğlu da karşılaşmayı izleyenler arasında yer aldı. 
     
</TEXT>
</DOC>
