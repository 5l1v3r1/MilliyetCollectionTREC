<DOC>
<DOCNO> 259860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/spor/axspo01.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a son ders 3-1 
</HEADLINE>
<TEXT>


Beşiktaş, Olimpiyat Stadı'nın açılış maçında Hertha Berlin karşısında tel tel döküldü, zorlu lig maratonu öncesi taraftarını korkuttu. Tek golünü penaltıdan A.Hassan'la buldu 


Sınıfta kaldılar 
SİYAH - Beyazlı takım, Berlin Olimpiyat Stadı'nın açılışında karşılaştığı Hertha Berlin önünde varlık gösteremedi. Oyun disiplininden oldukça uzak görünen ve kötü bir performans çizen Beşiktaş, lig için olumsuz sinyal verdi. Henüz 11. dakikada Dardai ile öne geçen ev sahibi ekip, 34'te Wichniarek ile durumu 2-0'a taşıdı. İkinci yarının başında biraz hareketlenen Beşiktaş, 71'de Ahmed Hassan'ın penaltı sayısıyla farkı bire indirdi. Ancak Marcelinho, 87'de son sözü söyledi. 

Bosque'nin tadı kaçtı 

İspanyol çalışırıcı, Hertha Berlin karşısındaki futbolu beğenmedi, tempoyu artırmaları gerektiğini söyledi 

"Fazla saygıdan oldu" 
BEŞİKTAŞ Teknik Direktörü Vicente Del Bosque, lig öncesi yaptıkları son provada geçer not alamadıklarını söyledi. Hertha Berlin karşılaşmasının ardından kısa bir değerlendirme yapan İspanyol hoca, "İlk yarıda hiç iyi değildik. Sanki korkulu bir şekilde oynadık ve belki de rakibe gereğinden çok fazla saygı duyduk. Bu süreçteki oyun için 'kompleksli bir futbol' da diyebiliriz. Sürekli düşük tempoyla mücadele ettik" dedi. 

İlginç hatırlatma 
OYUNUN ikinci yarısında daha etkili olduklarını vurgulayan Bosque, sözlerini şöyle sürdürdü "Bu bölümde biraz daha iyi, biraz daha karakterliydik. Maalesef Hertha Berlin önünde ikinci kez kaybediyoruz. Kötü oyunumuzun nedeni kesinlikle ama kesinlikle sistem değişikliği değil, tempomuz. Henüz istediğimiz tempoda mücadele edemiyoruz. Ancak hepimizin hatırlaması gereken bir şey var, artık hazırlık dönemi bitti, lig başlıyor." 

Okan Koç'a üzüldüler 

BEŞİKTAŞ taraftarı, gözden çıkarılanlar arasında en çok Okan Koç'a üzüldü. "www.karakartal.com" isimli internet sitesinde yapılan ankette 6 bin 102 kişiden 2 bin 959'u Okan'a, 2 bin 167 oy da Ümit Aydın'a çıktı. Alt yapıdan yetişen Yasin ise ancak 649 kişiden oy alabildi. 

Maçtan notlar 
Cordoba yine yedek 
DEL Bosque, Hertha Berlin maçında kalede Murat Şahin'e on birde görev verdi. İspanyol hoca, Avusturya ve Almanya'daki hazırlık maçlarında da sık sık Murat Şahin'e şans vermişti. Cordoba, "Patron Bosque. O kimi derse o kaleye geçer. Ancak Ahmed Hassan derse, o zaman iş değişir" dedi. 

Toraman orta sahada 
SAKATLIĞI nedeniyle bir süre takımdan ayrı kalan İbrahim Toraman dün forma buldu. Bosque'nin jokeri olarak gösterilen milli oyuncu, ilk on birde sahaya çıktı. Toraman, Okan Buruk ile birlikte orta sahada görev yaptı. 

Yönetimden çıkarma 
OLİMPİYAT Stadı'ndaki maçı çok sayıda yönetici de izledi. Kıvanç Oktay, Reha Muhtar, Süleyman Eren, Sinan Vardar, Murat Aksu ve Adnan Demir Siyah - Beyazlı ekibi yalnız bırakmadı. Beşiktaş, maç sonrası Alman kulübünün tahsis ettiği özel uçakla İstanbul'a döndü. 

Tatil darbesi 
HERTHA Berlin maçına gurbetçiler beklenen ilgiyi göstermedi. 76 bin kapasiteli tarihi stadda 36 bin 822 biletli seyirci yer aldı. Berlin ve çevre kentlerinden de 5 bin kadar gurbetçi taraftar maça geldi. Tatil dönemi olması nedeniyle gurbetçilerin sayısının beklenenden az olduğu bildirildi. 


</TEXT>
</DOC>
