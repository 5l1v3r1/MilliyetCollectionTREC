<DOC>
<DOCNO> 275975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo24.html </URL>
<DATE> 2004/09/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Beşiktaş Bodo'ya hazır... Tümer idmanı yarım bıraktı... 
</HEADLINE>
<TEXT>

     Beşiktaş, Norveç'in Bodo Glimt takımıyla yarın oynayacağı UEFA Kupası 1. tur rövanş maçının hazırlıklarını yaptığı antrenmanla tamamladı. 
     Teknik direktör Vicente Del Bosque yönetiminde, BJK Nevzat Demir Tesisleri'nde son yarım saati basına açık olarak gerçekleştirilen idmanda, siyah-beyazlılar taktik ağırlıklı bir çalışma yaptı. 
     Antrenmana sakatlıkları süren Cordoba, Ronaldo ve Berkant katılmazken, çift kale maç sırasında Fatih Sonkaya ile girdiği ikili mücadelede sol ayağına darbe alan Tümer Metin, idmanı yarıda bırakmak zorunda kaldı. 
     Tümer'in sol ayak bileğine darbe aldığı ve maç kadrosunda yer alıp almayacağının yarın sabah yapılacak kontrolden sonra kesinlik kazanacağı bildirildi. 
     Berkant'ın dün yapılan idmanda sağ diz iç yan bağlarında zedelenme olduğu ve Bodo Glimt maçı kadrosunda yer almayacağı açıklandı. 
     Bu arada siyah-beyazlıların bugünkü antrenmanını kulüp asbaşkanı ve futbol şube sorumlusu Kıvanç Oktay da izledi. 

     
</TEXT>
</DOC>
