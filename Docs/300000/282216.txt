<DOC>
<DOCNO> 282216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonspo12.html </URL>
<DATE> 2004/10/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Oğuz Çetin En büyük şanssızlığım Fenerbahçe ile göreve başlamam 
</HEADLINE>
<TEXT>

     Gençlerbirliği Teknik Direktörü Oğuz Çetin, her alanda mükemmelliği yakalamış bir takımı çalıştırmaktan büyük mutluluk duyduğunu söyledi. 
     Oğuz Çetin, AA muhabirine yaptığı açıklamada, Gençlerbirliği'nin gerek altyapı, gerekse tesisleşme yönünden Türkiye'nin en iyi kulüplerinden biri olduğunu bildirerek, ''Daha önce görev yaptığım kulüplerde ne bu ortamı bulmak mümkündü, ne de böylesine kalitesi yüksek işi bilen bir yönetimle çalışmak. Gençlerbirliği'nde herşey var. Bir kere bu tesisler Avrupa'nın bile sayılı tesisleri arasında yer alabilecek yapıda. Gençlerbirliği gibi her alanda mükemmelliği yakalamış bir takımı çalıştırmaktan çok mutluyum'' diye konuştu. 
     Bir teknik adam için en kötü koşullardan birisinin işe tepeden başlamak olduğunu belirten Çetin, şöyle devam etti 
     ''Ben de bu kötü koşulları yaşayanlardanım. Benim en büyük şanssızlığım, Fenerbahçe gibi bir kulüpte en üst basamaktan göreve başlamam oldu. Fenerbahçe yardımcı antrenörü olarak başlayan kariyerimde yaşadığım olumsuzluklar neticesinde, bir anda ikinci lig takımlarını çalıştırmak zorunda kaldım. Bu da benim mesleki kariyerimde sapmalara ve bazı olumsuzluklara neden oldu.'' Oğuz Çetin, Sakaryaspor ve Fenerbahçe'den takım arkadaşı Aykut Kocaman'ın işe en alt basamaktan başlamasının en doğru seçim olduğunu da vurgulayarak, konuşmasını şöyle sürdürdü 
     ''İşe yeni başlayan bir teknik adam için en doğru seçim basamakları en alttan başlayarak, birer birer çıkmasıdır. Aykut bunu yaptı ve bugünkü başarısına ulaştı. Şimdi Aykut'un iyi teknik adamlardan birisi olduğunu rahatça söyleyebilirim. Bu tırmanış onu yakın gelecekte Fenerbahçe'nin veya diğer büyük kulüplerden birisinin başına geçirecektir. Aykut alttan yukarı doğru basamakları birer birer çıktı. Ben ise üstten alta doğru basamakları hızlı bir şekilde indim.'' 
     
     BİREYSEL YETENEKLERİN SIRTINDAKİ FENERBAHÇE 
     Oğuz Çetin, Fenerbahçe'nin, ligdeki başarısını takımdaki bazı bireysel yetenekli futbolcularına bağlayarak, ''Fenerbahçe ligde bireysel yetenekli oyuncularının sayesinde aldığı galibiyetlerle yoluna devam ediyor. Oysa Şampiyonlar Ligi'nde karşısına çıkan dişli rakiplere karşı böyle bir başarı şansı çok zayıf'' diye konuştu. 
     Fenerbahçe'nin çok tahamülsüz bir takım olduğunu da söyleyen Oğuz Çetin, ''Fenerbahçe camiasında başarısızlık karşısında diğer kulüplere oranla daha fazla dalgalanma olur ve her an teknik direktör değişikliği başta olmak üzere büyük değişiklikler yaşanabilir'' dedi. 
     
     LİGLERİN EN İSTİKRARLI TAKIMI GALATASARAY 
     Gençlerbirliği Teknik Direktörü ''İmparator'' lakaplı Oğuz Çetin, sezon sonunda ipi göğüslemeye en yakın takımın Galatasaray olduğunu belirterek, konuşmasını şöyle tamamladı 
     ''Bu sezon şampiyonluğun en büyük adayı olarak Galatasaray'ı görüyorum. Çünkü Trabzonspor sadece Gökdeniz ve Fatih'in sırtında, Fenerbahçe iyi oynamıyor. Şimdilik iyi sonuçlar alıyor ancak heran tökezleyebilir. Beşiktaş ise yarıştan kopmuş görünüyor. Aradaki farkı kapatması zor gibi. Galatasaray ise Hagi'nin yönetiminde emin adımlarla, sessiz ve derinden, istikrarlı bir şekilde, ayakları yere sağlam basarak geliyor. Böyle devam ederse şampiyonluğun en büyük adayı Galatasaray olur.'' 
     
</TEXT>
</DOC>
