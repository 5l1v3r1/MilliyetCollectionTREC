<DOC>
<DOCNO> 277728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko11.html </URL>
<DATE> 2004/10/06/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Bosch, Ariston ve Siemens'in emaye hammaddesi Türkiye'den... 
</HEADLINE>
<TEXT>

     Adapazarı'nda üretim yapan Gizem Frit A.Ş, başta Avrupa olmak üzere 16 ülkeye yılda 4 bin ton emaye hammaddesi ihracatı gerçekleştiriyor. 
     Gizem Frit A.Ş Genel Müdürü Tolga Ballık, AA muhabirine yaptığı açıklamada, Adapazarı'nın Göktepe Köyü'nde bulunan fabrikada üretilen emaye hammaddesini değişik ülkelere ihraç ettiklerini kaydetti. Fabrikanın 24 yıl önce kurulduğunu ve 8 yıldır ihracat gerçekleştirdiklerini ifade eden Ballık, ''Yılda 4 bin ton emaye hammaddesi ihraç ediyoruz. Yıllık ihracat tutarımız ise 6 milyon dolar civarında'' dedi. 
     Fabrikada 80 işçinin çalıştığını ve her yıl yüzde 20 oranında büyüdüğünü belirten Ballık, şunları kaydetti 
     ''Avrupa, Güney Amerika, Afrika ve Orta Doğu'da bulunan 16 ülkede 35 firmaya ihracat gerçekleştiriyoruz. İhracat yaptığımız firmalar arasında dünyanın önde gelen beyaz eşya üreticilerinden Bosch, Ariston ve Siemens de bulunmaktadır. Bu değişik firmalara emayenin hammaddesi olan frit üretiyoruz. Fabrikamızın üretim kapasitesi günlük 25 ton civarındadır. Şu an yılda 4 bin ton üretim gerçekleştiriyoruz.'' 
     
</TEXT>
</DOC>
