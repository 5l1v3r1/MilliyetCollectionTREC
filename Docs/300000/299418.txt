<DOC>
<DOCNO> 299418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun15.html </URL>
<DATE> 2004/12/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Japonya'dan Çin'e rest 
</HEADLINE>
<TEXT>

     Japonya, Çin hükümetinin itirazına rağmen eski Tayvan lideri Li Teng-Hui'ye turist vizesi verdi. 
     Japonya Dışişleri Bakanlığı, ''Bay Li ve ailesine 15 günlük turizm vizesi verildiğini'' açıkladı. 
     81 yaşındaki eski Tayvan liderinin Japonya ziyareti, Çin'le Japonya arasında yeni bir diplomatik kavgaya yol açmış bulunuyor. Zira Çin, Tayvan bağımsızlık hareketinin gizli lideri olarak gördüğü Li'ye vize verilmemesini istemiş, aksi halde bunun Çin-Japon ilişkilerini olumsuz etkileyeceğini bildirmişti. 
     Japonya'daki Çin Büyükelçisi Vang Yi, Tokyo'nun vize kararını değerlendirirken, ''Japonya'nın fikir değiştirmesini arzu ediyoruz'' dedi. 
     İki ülke arasındaki ilişkiler, aylardır sarpa sarmış bulunuyor. Japon Başbakanı Yoniçiro Koizumi'nin Tokyo'daki Japon kahramanları anıtını ziyaret etmesi Çin'i rahatsız ediyor. Pekin, ayrıca Japonya'nın barışçıl anayasasını değiştirme niyeti ve BM Güvenlik Konseyi'nde daimi üyelik elde edebilmek için yaptığı girişimlerden rahatsızlık duyuyor. 
     Tokyo hükümeti, geçen ay Çin'e ait bir nükleer denizaltının Japon karasularına girmesi üzerine Pekin'i protesto etmişti. 
     Japonya, savunma konusundaki Beyaz Kitap'ta Çin'i ilk kez potansiyel askeri tehdit olarak nitelendirmiş bulunuyor. 
     
</TEXT>
</DOC>
