<DOC>
<DOCNO> 276100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/spor/axspo03.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateş bacayı sardı 
</HEADLINE>
<TEXT>


A Milli Takım'da Yunanistan maçıyla birlikte başlayan revizyonun süreceği öğrenildi. Kazakistan ve Danimarka maçlarının kadrosuna Hakan Şükür'ün yerine Necati'nin alınması gündeme geldi 

ÖZEL HABER BİLAL MEŞE 


Yanal'ın seçimi 
DÜNYA Kupası Eleme Grubu'nda 9 Ekim'de Kazakistan ve 13 Ekim'de Danimarka ile karşılaşacak olan A Milli Takım'da değişim rüzgarları esiyor. Teknik Direktör Ersun Yanal'ın, Yunanistan maçıyla birlikte gündeme gelen revizyonu sürdürmeye hazırlandığı öğrenildi. Yanal'ın, Galatasaray'ın yıldızı Hakan Şükür'ün yerine, son haftaların formda ismi Necati Ateş'i kadroya alacağı iddia edildi. 

Bir gün bekleyecek 
ERSUN Yanal'ın, aday kadroyu B.B.Ankaraspor - Galatasaray maçının yarın oynanacak olması nedeniyle cumartesi günü açıklaması bekleniyor. Genç teknik adamın, başta Necati olmak üzere diğer forvetlerin şanssız sakatlıklar yaşamasından endişe duyduğu bildirildi. Böyle bir kriz yaşanması durumunda Hakan Şükür'ün yeniden kadroda çağırılmasının sıkıntı yaratacağı düşünülüyor. 

Ankaraspor'un gözü 3 puanda 

SÜPER Lig'in renkli takımlarından B.B.Ankaraspor, Galatasaray'ı devirip, çıkışını sürdürmenin planlarını yapıyor. Teknik Direktör Samet Aybaba, Galatasaray'ın İstanbulspor önündeki futbolunun kendileri açısından ölçü olmadığını belirterek, "Geçen haftaki Beşiktaş galibiyetinin rastlantı olmadığını kanıtlamak istiyoruz. Hedefimiz galibiyet" dedi. Aybaba'nın geçen hafta kadroya almadığı Yusuf ile ilgili kararını bugünkü vereceği bildirildi. 

Kapılar kapandı 

SARI - Kırmızılı takım, B.B.Ankaraspor maçının hazırlıklarını dün basına kapalı yaptığı tek antrenmanla sürdürdü. Teknik Direktör Hagi yönetiminde yapılan çalışmada yarı sahada turnuva düzenlendiği öğrenildi. Kıran kırana geçen maçlar sonucunda Kaptan Bülent'in takımının zafere ulaştığı bildirildi. İdmana kaleci Kingston, Conceiçao ve Baliç katılmadı. Galatasaray, B.B.Ankaraspor maçı için bugün Başkent'e uçacak. 

Yıldızlar yetişiyor 

GALATASARAY'DA sağ ayak parmaklarında ezilme meydana gelen Hakan Şükür ile sol ayağından sakatlanan Hasan Şaş'ın, B.B.Ankaraspor karşılaşmasına yetişeceği açıklandı. Takımla birlikte düz koşu yapan iki yıldızın da forma giyebileceği bildirildi. Bu arada İstanbulspor maçında dizinden sakatlanan Elvir Baliç'in, Başkent'te takımdaki yerini alamayacağı bildirildi. 


</TEXT>
</DOC>
