<DOC>
<DOCNO> 298520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonspo18.html </URL>
<DATE> 2004/12/17/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İtalyan basını Sihirbaz Gedeone Parma'yı canlandırdı... 
</HEADLINE>
<TEXT>

     Beşiktaş dün gece Ennio Tardini Stadı'nda 2. tur B grubundaki son maçında 3-2'lik bir yenilgiyle UEFA Kupası'na veda etmenin moral bozukluğunu yaşarken, ev sahibi AC Parma ise bir üst tura yükselmeyi başarmanın sevincini yaşıyor. 
     İtalyan spor basındaki haberlerde Pietro Gedeone Carmignani'nin, teknik direktör olarak çıktığı ilk maçta Sarı-lacivertlilere önemli bir başarı yaşattığı vurgulandı. Maça ilişkin haber başlıklarında Beşiktaş'ın esamesinin bile okunmaması dikkati çekti. 
     La Gazzetta dello Sport, Sarı-lacivertlilerin başarısını ilk sayfadan, ''Parma sürprizi. Üç gol ve yola devam'' başlığıyla duyurdu. 
     İç sayfada ise AC Parma'nın Teknik Direktörü Pietro Gedeone Carmignani ön plana çıkarıldı. ''Sihirbaz Gedeone Parma'yı canlandırdı'' başlıklı haberin spotundaki ifadelerde, ''Beşiktaş'ı yere seren Reggio Emilialılar sürpriz bir şekilde yola devam ediyorlar'', ''Güven aşısı gerekiyordu, bunu başardık'' denildi. 
     Corriere dello Sport, ilk sayfadaki anons cümlesinde, ''Carmignani için Parma'da çok güzel bir başlangıç. Kazandı ve de turu geçti'' dendi. 
     İç sayfada ''Carmignani, müthiş sürpriz'' başlığını kullanan Corriere dello Sport, Sarı-lacivertlilerin başarısını spotta şu ifadelerle yer verdi 
     ''Başarının altında Gilardino, Cardone ve Degano'nun imzaları var. Atletico Bilbao'nun Standard'ı yere sermesinin de katkısıyla, Parma bir üst tura geçmeyi başardı.'' Tuttosport gazetesi ise ''Parma'da nihayet yüzler güldü'' başlığını kullandı. Parma'nın Carmigniani ile başlayan yeni dönemde çıktığı ilk karşılaşmada UEFA Kupası'nda tur atlamayı başardığına dikkati çeken Tuttosport, maçı spotta şu cümlelerle özetledi 
     ''Önce, Okan'ın sağladığı avantaj. Ardından durumun eşitlenmesi ve Sarı-lacivertlilerin forvetinin penaltıyı gole çevirememe hatası. Ama neticede goller geldi. Beşiktaş bastırmaya çalıştıysa da, yenilgideki gol farkını asgariye indirmekten başka bir şey yapamadı''. 
     Parma kentinin en önemli bölge gazetesi La Gazzetta di Parma ise Parma'nın galibiyetini, Sarı-lacivertlilerin UEFA Kupası'nda yola devam edeceklerini vurgulayan bir başlıkla verdi. 
     ''Parma Avrupa trenini kaçırmadı'' diye başlık atan gazete, iki teknik direktörün maç sonunda yaptıkları değerlendirmeleri de geniş yer ayırdı. 
     Carmignani'nin, ''Bu bir ilk adım. Turu geçeceğimize zaten inanıyordum, şimdi sıra ligde de kendimize çeki düzen vermekte'' dediğine dikkati çeken gazete, Vicende Del Bosque'nin ''Maçı hediye ettik'' sözünü de başlığa taşıdı. 

     
</TEXT>
</DOC>
