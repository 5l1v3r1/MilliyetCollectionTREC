<DOC>
<DOCNO> 273498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/guncel/gun03.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yanaşık düzen' eğitim 
</HEADLINE>
<TEXT>


Türkiye'de eğitimin kaderi değişmiyor. Sınıflarda yine 50 - 60 öğrenci kucak kucağa eğitim görüyor. Kütüphane, laboratuvar ve spor salonları iptal edilerek sınıf yapılıyor 

BURCUM DEVREZ İstanbul 

İstanbul'un yoğun göç alan ilçeleri Sultanbeyli ve Gaziosmanpaşa'daki okullarda öğrenciler kucak kucağa oturuyor. Bu bölgelerdeki okullarda ortalama 3500 öğrenci bulunuyor. Bölgenin nüfusundaki artış nedeniyle öğrenci sayısı her yıl artıyor. 
Sultanbeyli Sevgi İlköğretim Okulu, Orhangazi Mahallesi'nin tek okulu. Ancak buraya okul demek imkansız. Çünkü tek katlı prefabrik bir yapı okul olarak kullanılıyor. Geniş arsası olmasına rağmen imar sorunu nedeniyle okul inşaatı yapılamıyor. 

Dersler boş geçiyor 
Okuldaki 860 öğrenci, 60 - 70 mevcutlu, 30 metrekarelik sınıflarda eğitim görüyor. Sıralarda öğrenciler üçer ve dörderli oturuyor. Fen bilgisi ve matematik dersleri boş geçiyor. Kütüphane, bilgisayar ve fen laboratuvarı bulunmuyor. 
Kışın elektrikli kaloriferle ısınan öğrenciler, montla oturmak zorunda kalıyor. Çünkü sigortalar 5 dakikada bir atıyor. Yağmur suları okula doluyor. Bekçi olmadığı için okula sürekli hırsız giriyor. Müdür muavinleri bilgisayarları akşamıları evlerine götürüyor. Gaziosmanpaşa Esentepe İlköğretim Okulu'nda 5 bin 85 öğrenci öğrenim görüyor. 50 - 60 kişilik sınıflar da bu okulunda kaderi. 13 branş öğretmeni eksik. 32 şubeye karşılık 22 öğretmen var. Normal şartlarda bu okulda 36 branş öğretmeni olması gerekiyor. 
Gaziosmanpaşa 50. Yıl Mahallesi'ndeki okulların ortak sıkıntısı da kalabalık sınıflar. Melahat Öztoprak İlköğretim Okulu bunlardan biri. Öğrenciler 70 kişilik sınıflarda öğrenim görüyor. Sınıf öğretmenlerinde yüzde 10, branş öğretmenlerinde yüzde 50 eksik var. 8 sınıfın dersleri, sınıf öğretmeni olmadığı için boş geçiyor. 




</TEXT>
</DOC>
