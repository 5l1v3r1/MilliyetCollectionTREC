<DOC>
<DOCNO> 277981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yazar/gunes.html </URL>
<DATE> 2004/10/07/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Aslan sosyal demokratlar sahnede 
</HEADLINE>
<TEXT>


Dün Avrupa Komisyonu'nun Türkiye'yi tam üyelik için müzakereye almayı tavsiye eden İlerleme Raporu açıklandı. Aslına bakarsanız raporun ana hatları önceden basına sızdığı için içeriği şaşırtıcı olmadı. Ama yine de dün herkes ekranlara kilitlenmiş durumdaydı. 
Temel olarak rapor olumlu karşılandı. Raporda iki önemli ve olumlu unsur var. Birincisi, Türkiye'nin şimdiye dek AB ile müzakereler sürecine giren ülkelere göre farklı bir muamele görmeyecek olması. İkincisi de bu müzakerelerin ucu açık değil, yani başladığı takdirde ne başka tür bir üyelik gündeme gelebilir, ne de bu hak ortadan kalkabilir. Kısaca tam üyelik eninde sonunda gerçekleşecek 
Tabii bunlar AB Komisyonu Genişleme Komiseri Verheugen'in çabalarıyla rapora alınmış hususlar. Rapor, üye devletlerin bu biçimde karar vermesi anlamına gelmediği gibi, Komisyon Başkanı Prodi bile Verheugen'den daha mesafeli. Kısacası, raporun genel olarak olumlu havada olması sevindirici olsa da, yolun sonu değil. Daha çok çaba gerekiyor. 
Dün raporun açıklanmasından sonra AB Parlamentosu'nun grup başkanları görüş ifade ettiler. Burada ciddi siyasal farklılıklar dikkat çekti. Hıristiyan Demokrat grubun başkanı Alman Hans - Gert Peottring çok itici bir konuşma yaptı. Peottring, Türkiye'nin üyeliğine karşı çıkarken, dayanak bulamadığı için işkencenin hukuksal olarak yasaklanmasının yetersizliğini söyledi. Böylece anladık ki, işkence bahane. Ancak Avrupa'da hala genel bir isteksizliğin olduğu da ortada. Hıristiyan demokratlar 732 kişilik Parlamento'da 268 kişiyle temsil ediliyorlar. Yani meclisin yüzde 37'sine sahipler. 
Daha sonra 200 üyeli Sosyalist grup başkanı Alman Martin Schultz söz alarak Türkiye'nin üyeliğinin Avrupa'nın temsil etmek istediği demokrasi, uygarlık ve çok kültürlülük açısından öneminden bahsetti. Ve bunun büyük bir kazanım olduğunu söyedi. Nihayet, Liberal Grup Başkanı İngiliz Graham Watson ise gruplarında farklı görüşler olduğunu ama Türkiye'nin Avrupa'ya katılmak için gösterdiği çabayı takdir ederek eşit muamele görmesi gerektiğini belirtti. 
Anlaşılıyor ki, son yıllarda Türkiye'nin gösterdiği performans bazı Avrupalıları pek sevindirmemiş. Keşke güçlü bahaneler olsa da, şu noktaya gelinmese diye düşünenler var. Avrupa'nın kuzey toplumlarındaki istemezlik siyasetçilere de yansıyor. Ancak bu siyasetçiler aynı zamanda Türkiye'yi elden çıkarmamak, belli bir mesafede de tutmak istiyorlar. "Özel üyelik" lafları da buradan kaynaklanıyor. 
Öte yandan "Türkiye kazanımdır" diyenler daha çok bizim solcular Hani çok kızdığımız, sık sık insan haklarından dolayı bizi eleştiren, hatta kimimizi rahatsız eden sosyalistler, şimdi AB'ye girmemizi en yüreklice destekleyenler. Oysa o dönemler insan hakları konusunda Türkiye'ye hoşgörüyle yaklaşan muhafazakarlar, şimdi karşımızda ayak sürüyorlar. Evet dün rapor olumluydu. Aslan sosyal demokratlar size teşekkür borçluyuz. 



</TEXT>
</DOC>
