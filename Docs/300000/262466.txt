<DOC>
<DOCNO> 262466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo23.html </URL>
<DATE> 2004/08/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Alman basını Yıldıray, Eylül ortalarında sahalara dönecek... 
</HEADLINE>
<TEXT>

     Almanya Birinci Ligi Bundesliga takımlarından Hertha BSC Berlin'e transfer olduktan sonra sakatlanan Yıldıray Baştürk'ün, Eylül ayı ortalarında yeniden sahalara dönebileceği bildirildi. 
     Berlin'de yayınlanan yerel B.Z gazetesi, Yıldıray'ın, ilk kez Hertha BSC Berlin formasıyla sahaya çıkabilmek için yoğun şekilde çalıştığını, takım arkadaşlarının izinli olduğu pazartesi günleri bile antrenman salonunda pedal çevirdiğini yazdı. 
     Yıldıray'ın, ''2 hafta sonra yeniden sahaya çıkmayı ümit ediyorum'' şeklinde konuştuğu belirtilen haberde, takım doktoru Schleicher'in ise ''Baştürk'ün iyileşme süreci çok iyi gidiyor. Ancak 28 Ağustos'ta Mainz'a karşı oynayabilmesi için henüz erken'' şeklinde konuştuğu kaydedildi. 
     Haberde ayrıca, Yıldıray'ın en erken 11 Eylül'de Hertha BSC Berlin'in Nürnberg'e karşı yapacağı karşılaşmada oynayabileceği, bu nedenle sabırlı olması gerektiği ifade edildi. 

     
</TEXT>
</DOC>
