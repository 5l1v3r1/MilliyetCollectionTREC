<DOC>
<DOCNO> 266176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/spor/axspo01.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'dan karavana 
</HEADLINE>
<TEXT>


Beşiktaş'ın dün yaptığı antrenmanda Teknik Direktör Vicente Del Bosque fırtınası esti. İspanyol teknik adam, orta ve şut çalışmalarındaki isabetsiz vuruşlar nedeniyle saha içinde sinirden küplere bindi 

ORHAN YILDIRIM 


İstedikleri olmadı 
SÜPER Lig'in ilk üç haftasında galibiyete hasret kalan Beşiktaş'ta Teknik Direktör Vicente Del Bosque, dünkü idmanın büyük bölümünü orta ve şut çalışmasına ayırdı. Oldukça gergin olduğu gözlenen İspanyol çalıştırıcı, futbolcularının isabetsiz vuruşları karşısında çileden çıktı. Del Bosque, hata yapan oyuncularına bağırıp, sert bir dille dikkatlerini çekti. 

Oktay'dan markaj 
BEŞİKTAŞ Yönetimi de Gaziantepspor maçı öncesinde Ümraniye'de olağanüstü hal ilan etti. Asbaşkan ve Transfer Komitesi Başkanı Kıvanç Oktay'ın, Gaziantepspor maçı öncesinde 24 saat futbolcularla bir arada olacağı açıklandı. Oktay, "Gerçek gücümüz bu değil. Kimse bizi bu üç maçla değerlendirmesin. Sadece moral bozukluğu yaşıyoruz. Bu da zamanla yok olacak" dedi. 

Kale el değiştiriyor 

Cordoba'ya dönüş 
BEŞİKTAŞ'TA, Denizlispor deplasmanında alınan 3 - 1'lik yenilgi sonrasında bazı taşlar yerinden oynuyor. Teknik Direktör Vicente Del Bosque'nin, Gaziantepspor maçında kalede Murat Şahin'in yerine Cordoba'ya şans vermeye hazırlandığı öğrenildi. Bileğindeki sakatlığı geçen Kolombiyalı eldiven dün uzun bir aradan sonra idmanda kaleye geçti. 

'Daha zamanım var' 
DEL Bosque, antrenman sonrasında kaleci antrenörü Datcu'yu yanına çağırıp, Cordoba ile ilgili detaylı rapor aldı. Tecrübeli kaleci ise elindeki ağrıların tamamen geçtiğini belirterek, "Gaziantepspor maçına zaman var. Bu süreyi en iyi şekilde değerlendirip, fizik güç olarak hazır bir hale geleceğine inanıyorum. Hafta sonunda görev bekliyorum" diye konuştu. 

Antep alarmı 

Beşiktaş'ta kritik 90 dakika öncesinde sakatlıkları süren Carew ile Pancu için seferberlik ilan edildi 

Olumlu gelişmeler var 
BEŞİKTAŞ, Gaziantepspor maçının hazırlıklarına yaptığı çift antrenmanla başlarken, gözler Denizli'de forma giyemeyen Carew ve Pancu'ya çevrildi. Sakatlıkları nedeniyle takımdan uzak kalan iki yıldız ismin hafta sonuna yetiştebilmesi için seferberlik ilan edildi. Kulüp doktoru Ayhan Optur, "Durumlarında olumlu gelişmeler var. Büyük ihtimalle yetişirler" dedi. Bu arada Okan Buruk ile Tayfun Korkut da salonda çalıştı. 

'Hangi takım iyi ki ' 

BEŞİKTAŞ İkinci Başkanı Murat Aksu, dört büyüklerin iyi futbol oynamadığını iddia etti. Aksu, "Galatasaray kazanıyor, ama ortaya koyduğu futbol ortada. Trabzon ve Fenerbahçe de aynı... Bizim oynadığımız rakiplerle karşılaşsalardı, onlar da puan kaybederdi. Futbol sürprizler oyunu. Umarım tüm oyuncularımız Denizlispor yenilgisinden ders çıkarmışlardır" yorumunu yaptı. 

BEŞİKTAŞ GÜNLÜĞÜ 
Görünmez kaza 
BEŞİKTAŞ'IN sabah yaptığı çift kale maç sırasında Ahmet Yıldırım'ın parmağı Ali Güneş'in gözüne girdi. İlk müdahalesi saha içinde yapılan gurbetçi futbolcu çalışmayı yarıda bırakmak zorunda kaldı. Daha sonra Ali Güneş'in gözü mikrop kapmaması için bandaja alındı. 

Sergen iddialı 
SİYAH - Beyazlı takımın yıldız ismi Sergen Yalçın yaşadıkları düşüşün geçici olduğunu belirtti. Önümüzdeki haftalarda istenen seviyeye geleceklerini iddia eden tecrübeli oyuncu, "Zamana ihtiyacımız var. Gaziantep karşılaşması bizim için başlangıç olabilir" dedi. 

Seminerde yok 
TEKNİK Direktör Del Bosque, kulübün internet sitesinden yaptığı açıklamada, UEFA'nın "seçkin teknik direktörler" seminerine katılmayacağını bildirdi. İspanyol çalıştırıcı, yıllardır gittiği toplantıda bu kez yoğun işleri nedeniyle yer alamayacağını açıkladı. 

Nouma geliyor 
BİR dönemler Beşiktaş formasıyla büyük başarılara imza attıktan sonra tatsız bir olay nedeniyle kulüpten gönderilen Pascal Nouma, Türkiye'ye geri dönüyor. Beşiktaşlı yöneticilerden olumsuz yanıt alan Fransız futbolcunun, İstanbulspor ile görüştüğü öğrenildi. 

Keçeci'ye övgü 
KONGREDE başkanlığa adaylığını koyan Affan Keçeci'nin, kritik dönemde verdiği destek yönetimden tam puan aldı. Keçeci'nin, Demiören'i arayıp, "Seçim artık bitti. Her zaman yanınızdayım. Bugünlerin geçici olduğunu biliyoruz ve sizlere güveniyoruz" dediği bildirildi. 


</TEXT>
</DOC>
