<DOC>
<DOCNO> 265545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/ekonomi/aeko.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıdan KKTC'ye akın var 
</HEADLINE>
<TEXT>


Yabancıların KKTC'den arazi alımlarının arttığı söylentisinin doğru olduğunu belirten Devlet Bakanı Şener, alınan arazi miktarının iki yılda 10'a katlandığını kaydetti 

ANKARA ANKA 

Devlet Bakanı ve Başbakan Yardımcısı Abdüllatif Şener, yabancıların KKTC'de satın aldıkları arazi miktarının son iki yıl içinde 10 kat arttığını bildirdi. 
Şener, alımların Girne bölgesinde yoğunlaştığını, satılan toplam arazi miktarının 3.5 yılda 1 milyon metrekareye ulaştığını açıkladı. 
AKP Adana Milletvekili Atilla Başoğlu'nun, CHP'den istifa etmeden önce Başbakan Tayyip Erdoğan'a yönelttiği soru önergesini, Bakan Şener yanıtladı. 
Devlet Bakanı Şener, Annan Planı'nın Kasım 2002'de taraflara sunulması öncesi ve sonrasında KKTC'de arazilerin hızlı bir şekilde el değiştirdiği ve arazi satışlarının arttığı söylentilerinin doğruluk payı bulunduğunu belirtti. 
Çoğunluğunu İngilizlerin oluşturduğu yabancıların satın aldıkları arazilerde iki katına kadar artış görüldüğünü vurgulayan Şener, "Özellikle Girne bölgesinin çeşitli kesimlerindeki alımlarda önceki yıllara göre büyük bir talep görülmekte. Yabancıların, taşınmaz mal alımlarında Türk koçanlı tapulu malları tercih etmekle birlikte, son yıllarda Rum koçanlı malları da tereddüt etmeden satın alma çalışmaları dikkat çekmekte" dedi. 

Fiyatlar hızla arttı 
Rumlar hariç olmak üzere yabancıların KKTC'de taşınmaz alması için KKTC Bakanlar Kurulu'nun izni gerektiğini kaydeden Şener, bir dönümden fazlası için bakanlar kurulunun özel izninin gerektiğini bildirdi. 
Toplam yüzölçümü 3 bin 355 kilometrekareden oluşan KKTC'de alımların çoğunluğunu İngilizler ve TC vatandaşı Türklerin yaptığını kaydeden Bakan Şener, yabancıların 2001'de 63 bin metrekare civarında taşınmaz alımı yaparken bu miktarın 2002'de 290 bin, 2003'te ise 613 bin metrekareye çıktığını açıkladı. 
Şener, bu yılın ilk yarısında toplam 116 bin metrekarelik bir satışın söz konusu olduğunu açıkladı. 
Öte yandan yabancıların ilgisi nedeniyle gayrimenkul fiyatları da hızla arttı. Girne'de tarlaların dönüm fiyatı 10 - 60 bin sterlin 27 milyar - 162 milyar lira arasında villa fiyatları da 90 bin - 210 bin sterlin 243 milyar - 567 milyar lira arasında değişiyor. 


</TEXT>
</DOC>
