<DOC>
<DOCNO> 269107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/guncel/gun01.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cephaneyi gizlemişler 
</HEADLINE>
<TEXT>


Teröristlerin, öğrencileri rehin aldıkları okul binasına aylar önce cephane ve patlayıcı depoladıkları ortaya çıktı 

CENK BAŞLAMIŞ Moskova 

Rusya tarihinin en kanlı terör eylemlerinden birini gerçekleştiren saldırganların aylar öncesinden hazırlık yaptığı anlaşıldı. Rusya Federal Güvenlik Servisi FSB Kuzey Osetya temsilcisi Valeriy Andreyev, Beslan'daki okul binasında büyük miktarda cephane ve patlayıcı madde ele geçirildiğini, bu durumun eylemin uzun süre önceden hazırlandığını gösterdiğini söyledi. İtar - Tass Ajansı da, silah ve cephanenin okul binasına temmuzda yapılan onarım çalışmaları sırasında sokulduğunun sanıldığını bildirdi. Bir kaynak, "Spor salonunun parkelerinin değişmesi gerekiyordu. Silahlar inşaat malzemeleri arasına saklanarak parkelerin altına ve bodrum katına gizlenmiş olabilir" dedi. FSB yetkilileri, aynı işçilerin Beslan'daki diğer eylemin yapıldığı okulun kasaba merkezinde bulunması nedeniyle seçilmiş olabileceğini söyledi. 

Parkeleri söktüler 
Bodrumda ele geçirilen silah ve malzemenin, binanın çok uzun süre savulmasına yetecek miktarda olduğu belirlendi. Bazı rehineler, eylemin ilk gününde teröristlerin spor salonundaki parkeleri sökerek gizlenen silahları çıkardığını söyledi. 

Basayev planladı Saif finanse etti 

Rus yetkililer, eylemi Çeçen komutan Şamil Basayev'in planladığını, El Kaide'nin Çeçenistan temsilcisi Ebu Ömer as Saif'in finanse ettiğini, İnguş komutan Muhammed Yevloyev'in yönettiğini söylüyor. 
Rusya Federal Güvenlik Servisi'nin arananlar listesinde bulunan Saif'in, daha önce de 2003'te Kuzey Kafkaslar ve Çeçenistan'daki intihar saldırılarının da finansmanını sağladığı belirtiliyor. Saif'in Çeçenistan'daki diğer bir El Kaide yetkilisi olan Ebu El Malif ile birlikte, Basayev'e bağlı çalıştığı kaydediliyor. 


</TEXT>
</DOC>
