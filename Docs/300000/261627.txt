<DOC>
<DOCNO> 261627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonyas03.html </URL>
<DATE> 2004/08/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Demi Moore, Musevi bayramında evlenmeyi planlıyor... 
</HEADLINE>
<TEXT>

     Antik ve mistik eski bir Musevi felsefesi olan Kabbalah'yı benimseyen Demi Moore ve Ashton Kutcher'ın Musevi dini bayramı Rosh Hashanah'yı kutlamak için gidecekleri Tel Aviv'de evlenecekleri belirtildi. 
     Internetteki ''netscape'' sitesinin haberine göre, Tel Aviv'in büyük bir otelinde yer ayırtan çift, bu gezi sırasında bir taşla iki kuş vuracak. 
     İbrani takvimine göre Tishri ayının birinci ve ikinci günlerinde kutlanan Musevi dini bayramı olan Rosh Hashanah'yı kutlayacak ikili, bu sırada dünyaevine girmeyi düşünüyor. 
     
     İLK ''KABBALAH GELİNİ'' KİM OLACAK 

     Museviler'e göre dünyanın yaratıldığı ve yeni yılın başladığı gün olarak kabul edilen Rosh Hashanah için Tel Aviv yolunu tutacak Moore ile Kutcher, düğünü Kabbalah inanışının adetlerine göre yapmayı planlıyor. 
     İsrail gazetesi Yediot Aharonot, çiftin Eylül ayında bir Kabbalah düğünü yapmak için harekete geçtiğini yazarken, kötülük ve nazardan koruduğuna inanılan kırmızı bileklikleriyle gelin ve damat olmayı planlayan çift, Kabbalah adetleriyle hayatlarını birleştirecek. 
     Moore ve Kutcher gibi Kabbalah düğünü yapmak isteyen bir başka ünlü de Britney Spears. ''İlk Kabbalah gelini olmak istiyorum'' diyen genç şarkıcının önündeki engel ise ailesi. 
     Nişanlısı Kevin Federline ile 20 Kasım'da evlenmeyi planlayan Spears'ın Protestanlığın bir kolu olan baptizme mensup annesi Lynne ve babası Jamie Spears, kızlarının rahip huzurunda evlenmesini istiyor. Aile ve Britney'nin ortak bir noktada buluşarak iki inanıştan da izler taşıyan bir organizasyonda karar kılması bekleniyor. 
     İlk evliliğini Las Vegas'ta çocukluk arkadaşı Jason Alexander ile yapan Spears, 55 saat süren evliliğin ardından jet hızıyla boşanmıştı. 
     42 yaşındaki Demi Moore ise ilk evliliğini 1980-84 yılları arasında Freddy Moore ile yapmış, ünlü aktör Bruce Willis ile 13 yıllık evliliğin ardından 2000 yılında yollarını ayırmıştı. Çiftin üç çocuğu bulunuyor. Hollywood'un 26 yaşındaki genç oyuncularından Ashton Kutcher ise daha önce hiç evlenmedi. 
     
</TEXT>
</DOC>
