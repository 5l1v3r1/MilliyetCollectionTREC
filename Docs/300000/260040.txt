<DOC>
<DOCNO> 260040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur29.html </URL>
<DATE> 2004/08/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Rehin tutulan TIR şoförünün annesinin tedirginliği arttı 
</HEADLINE>
<TEXT>

     Irak'ta rehin alınan TIR şoförlerinden biri olan Sait Unurlu'nun annesi Hatice Unurlu, oğlunun bir an önce serbest bırakılması için devletten yardım istedi. 
     AA muhabirinin aldığı bilgiye göre, Irak'ta rehin tutulan Sait Unurlu'nun Meydan Mahallesi'nde yaşayan ailesi, rehin tutulan diğer Türk şoför Murat Yüce'nin öldürüldüğü haberinin duyulmasından sonra tedirgin bir bekleyiş içine girdi. 
     Sait Unurlu'nun çocukları ve eşiyle birlikte gazete ve televizyon haberlerini takip ettiklerini kaydeden anne Hatice Uğurlu, devletin konuyla ilgili acil olarak harekete geçmesi gerektiğini dile getirdi. 
     Devletin Irak'taki Türk şoförlerin can güvenliğini sağlamasını isteyen Hatice Uğurlu, ''Devletimiz, hükümetimiz bu konuya acil çözüm getirmeli... Daha kaç tanesi esir tutulup, öldürülecek. Devlet can güvenliğini sağlayamıyorsa bu kapıyı kapatsın. Devletimizden rica ediyorum. Oğlumu ve diğer masum, bin bir zorlukla çoluk çocuğuna ekmek parası kazanan ana kuzularını ailelerine kavuştursun'' diye konuştu. 
     
     TÜRK REHİNELER 
     Irak'ta, Murat Yüce adlı bir Türk rehinenin Ebu Musab El Zerkavi yanlılarınca öldürülmesinin ardından, Uluslararası Nakliyeciler Derneği, Irak'taki Amerikan birliklerine ait yüklerin taşınmasını durdurduğunu açıklamıştı. 
     Irak'ta geçtiğimiz cumartesi günü Abdurrahman Demir ve Sait Unurlu isimli iki Türk şoför kaçırılmıştı. 
     
</TEXT>
</DOC>
