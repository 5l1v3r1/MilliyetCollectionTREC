<DOC>
<DOCNO> 290710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sontur22.html </URL>
<DATE> 2004/11/21/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Sivas-Erzincan karayolunda ulaşım güçlükle sağlanıyor... 
</HEADLINE>
<TEXT>

     Yoğun kar yağışı, tipi ve sis Sivas'ta da hayatı olumsuz yönde etkilerken, Sivas-Erzincan Karayolu'nun Kızıldağ mevkiinde ulaşımda yer yer güçlükler yaşandığı kaydedildi. Görüş mesafesinin oldukça düşük olduğu bu mevkide araçların zaman zaman güvenlik amacıyla bekletildiği öğrenildi. 
     Yetkililer, yolun zaman zaman kısa süreli kapandığını belirterek, sürücüleri trafik işaretlerine uymaları ve zincirsiz trafiğe çıkmamaları konusunda uyardı. 
     Bu arada, Sivas kent merkezinde de yılın ilk karı yağarken, etkisini gittikçe artıran kar yağışı trafik akışını olumsuz yönde etkiliyor. 
     
     KONYA 

     Konya kent merkezine yılın ilk karı düştü. Yer yer rüzgarla birlikte etkili olan yoğun kar yağışı, kent içi ulaşımında aksamalara neden oluyor. 
     Çevre yolları ve şehirlerarası bağlantı yollarında denetimlerini artıran trafik ekipleri, akşam saatlerinde görülebilecek don olaylarına karşı sürücüleri uyarıyor. 
     Kentin yüksek olan batı ve güney kesimindeki Seydişehir ve Beyşehir ilçelerinde kar kalınlığının 5 santimetreyi geçtiği, Toros Dağları'nın geçitlerinde ise ulaşımın kontrollü olarak yapılabildiği öğrenildi. 
     
     ZONGULDAK 

     Zonguldak'ın Gaca bölgesi ve Ereğli İlçesi karayolunun yüksek kesimlerinde sabah saatlerinde başlayan kar yağışı, 2-3 santimetreye ulaştı. 
     Meteoroloji yetkilileri, kent merkezinde sulu kar olarak devam eden yağışın, yarın ve salı günü ise kar şeklinde olacağını kaydetti. 
     Bölge Trafik Tescil ve Denetleme Şube Müdürlüğü yetkilileri ise sürücüleri araçlarında zincir, takoz ve çekme halatı bulundurmaları konusunda uyardı. 
     
     TOKAT'TA 80 KÖY YOLU ULAŞIMA KAPANDI 

     Tokat ve Sivas'ta etkisini artıran kar yağışı ve tipi hayatı olumsuz yönde etkiliyor. 
     Tokat'ın bazı ilçelerinde sabah saatlerinden itibaren etkisini artırarak devam ettiren kar yağışı ve tipi nedeniyle, 80 köy yolu ulaşıma kapandı. 
     Reşadiye-Niksar ve Tokat-Sivas Karayollarında da kar yağışı nedeniyle trafik kontrollü olarak sağlanırken, sürücülerin zincirsiz trafiğe çıkmasına izin verilmiyor. 
     
     KARS'TA FIRTINA CAN ALDI 

     Kars'ta fırtına nedeniyle uçan çatının altında kalan çocuk, öldü. 
     Edinilen bilgiye göre, Alpaslan Mahallesi'nde, 2 katlı bir binanın önünde oynayan Canan Çilkasit'in 8 üzerine, fırtına nedeniyle uçan çatı düştü. 
     Ağır yaralı olarak Kars Devlet Hastanesi'ne kaldırılan Çilkasit, kurtarılamadı. 
     
</TEXT>
</DOC>
