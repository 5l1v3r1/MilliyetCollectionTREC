<DOC>
<DOCNO> 266605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo02.html </URL>
<DATE> 2004/08/26/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Ziya Doğan Hem hava hem de saha şartları kötüydü 
</HEADLINE>
<TEXT>

     Trabzonspor Teknik Direktörü Ziya Doğan, bugünkü maçta futbol oynamak için hem hava hem de saha koşullarının kötü olduğunu söyledi. 
     Ziya Doğan, 2-0 yenilgileriyle sona eren Trabzonspor-Dinamo Kiev maçından sonra yaptığı açıklamada, Avrupa Şampiyonlar Ligi'ne katılmayı hem tüm Türkiye'nin hem de Trabzonspor'un çok istediğini bildirdi. 
     Dinamo Kiev'in, 2 ölü toptan 2 gol bulduğunu ifade eden Doğan, ''Dinamo Kiev, maçı tecrübesiyle aldı. Sahayı ve fizik üstünlüklerini iyi kullandılar. Biz orada yetersiz kaldık. Peşpeşe gelen goller de oyun düzenimizi bozdu'' dedi. 
     İkinci yarıda rakiplerının 10 kişi kalmasından sora çok fazla gol kaçırdıklarını ifade eden Doğan, ''Şanssızlığın arkasına sığınmak istemiyorum ama futbol oynamak için hem hava hem de saha şartları kötüydü. Burada saha ve seyirci avantajını kullanarak turu geçeceğimize inanıyordum. Ama futbolda bazen istenmeyen sonuçlar oluyor'' diye konuştu. 
     
     DİNAMO KİEV TEKNİK DİREKTÖRÜ SABO 
     Dinamo Kiev Teknik Direktörü Joseph Sabo ise çok güzel ve tempolu bir maç olduğunu kaydederek, ''Ortada bir oyun oldu. İkinci yarının başında 10 kişi kalmamız bizi biraz zorladı ama oyunu soğutarak maçı kazanmayı başardık'' dedi. 
     Bir gazetecinin Trabzonspor Teknik Direktörü Ziya Doğan'ın saha koşullarından yakındığını, kendisinin bu konuda düşüncelerinin neler olduğu sorması üzerine Sabo, ''Ben oyuncularıma sahaya çıkarken saha çamurlu olsun veya olmasın kendi oyunlarına bakmalarını söyledim. Sonuçta saha herkes için aynıdır'' diye konuştu. 
     
</TEXT>
</DOC>
