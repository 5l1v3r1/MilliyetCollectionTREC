<DOC>
<DOCNO> 282572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonyas10.html </URL>
<DATE> 2004/10/22/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Müftü uyardı Camiye gelirken sarmısak yemeyin 
</HEADLINE>
<TEXT>

     
     Turan KURT ZONGULDAK, DHA 
     

ZONGULDAK İl Müftüsü Refik Bulut, ibadet için camiye gelen vatandaşları sarmısak, soğan gibi kokulu yiyecekler yememeleri konusunda uyararak, "Çoraplar kokmamalı, terli terli camiye gelinmemeli'' dedi. 
     Zonguldak Müftüsü Refik Bulut, Ramazan ayı nedeniyle ibadet etmek isteyen inanların camilere akın ettiğini söyledi. Cemaatin kalabalık olmasının zaman zaman beraberinde yeni sorunları da gündeme getirdiğinin altını çizen Müftü Bulut, "Cemaatten zaman zaman farklı konularda şikayetler geliyor. Bunlardan en önemlisi temizlik kurallarına dikkat etmeyen vatandaşlar. İnsanlar camiye gelirken en temiz elbiselerini giymeli. Yanındaki kişiyi rahatsız edecek boyutta aşırı kokular olmamalı. Camiye gelmeden önce sarmısak, soğan gibi kokulu yiyecekler yenmemeli, çoraplar kokmamalı, aşırı derecede parfüm sürmemeli, terli terli camiye gelinmemeli. İbadet ederken başkalarını rahatsız etmek hoş olmaz. Bu yüzden bu gibi konulara dikkat etmemiz lazım'' diye konuştu. 
     
</TEXT>
</DOC>
