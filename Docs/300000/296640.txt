<DOC>
<DOCNO> 296640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur12.html </URL>
<DATE> 2004/12/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Gebze'de ormanlık alanda esrarengiz infaz 
</HEADLINE>
<TEXT>

     
     Mesut IŞIK GEBZE Kocaeli , DHA 
     

KOCAELİ'nin Gebze İlçesi Denizli Köyü'ndeki ormanlık alanda, bir aracın içinde yanmış erkek cesedi bulundu. Cesedin Gebze'de trafik müşavirliği yapan Harun Akça'ya ait olduğu tahmin ediliyor. 
     Olay, Denizli Köyü Köseler Sapağı Balaban Tepesi Mevkii'ndeki ormanlık alanda meydana geldi. Orman içindeki bir yol üzerinde park halindeki bir otomobilde yangın çıktı. Çevrede oturan vatandaşların ihbarı üzerine olay yerine giden itfaiye ve jandarma ekipleri, ormanlık alanda alev alev yanan bir otomobil ile karşılaştılar. Ormana da sıçrayan yangın, Gebze Belediyesi'ne ait itfaiye ekipleri tarafından kısa sürede kontrol altına alınarak söndürüldü. Yangının söndürülmesinin ardından otomobilde yapılan incelemede ise, ön kısımdaki yolcu koltuğunda bir erkeğe ait tamamen yanmış bir ceset bulundu. Yapılan araştırma sonucu otomobilin Gebze'de Karadeniz Trafik Müşavirliği isimli işyerinin sahibi olan 30 yaşındaki Harun Akça' isimli bir kişi üzerine kayıtlı olduğu tespit edildi. Yanan cesedin de bu kişiye ait olduğu ihtimali üzerinde duruluyor. 
     Piyasaya yüklü miktarda borcu olduğu da iddia edilen evli ve 2 çocuk babası Akça'nın, bir alacak verecek davası nedeniyle, çıkan tartışma sonucu, kimliği belirsiz kişilerce başından vurulduktan sonra, otomobiliyle birlikte yakıldığı tahmin ediliyor. Görgü tanıklarının verdiği ifadeye göre, araç yandığı sırada yaklaşık 1 dakika süresince korna çalındığı ifade edildi. Yine görgü tanıkları, yanan kişinin ellerinin direksiyona tele benzer bir şeyle bağlı olduğunu gördüklerini de iddia ettiler. Ceset ilk incelemenin ardından, otopsiyle kesin ölüm nedeni ve kimliğinin tespiti amacıyla İstanbul Adli Tıp Kurumu'na gönderildi. 
     Olay yerine haberi takip etmek için giden basın mensupları ise jandarma engeline takıldı. Yanan otomobilden görüntü almak isteyen basın mensupları, jandarma ekipleri tarafından zorla olay yerinin dışına çıkartılarak, haber almaları engellendi. 
     Olayla ilgili geniş çaplı soruşturmaya devam ediliyor. 
     
</TEXT>
</DOC>
