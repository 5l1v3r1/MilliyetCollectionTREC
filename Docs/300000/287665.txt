<DOC>
<DOCNO> 287665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/yazar/toruner.html </URL>
<DATE> 2004/11/10/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Yeni Lira'nın sahtesi bol olacak 
</HEADLINE>
<TEXT>


Önceki hafta, Yeni Lira'nın dünyanın en kolay taklit edilebilecek olan parası olduğunu yazmıştım. Çok gelişmiş renkli fotokopi ve ileri teknoloji ürünü matbaa makinelerinin piyasada olduğunu, buna rağmen, bizim yeni banknotlarımızda koruma sağlayacak yeterli güvenlik önlemi bulunmadığını söylemiştim. Banknotlarımızda on beş - yirmi yıl önce kullanılan ve artık geçerliliğini yitirmiş, klasik koruma önlemleri kullanılmış. Gizli görüntü, filigran, özel mürekkep, kabartma baskı, birleşen görüntü ve emniyet şeridi on beş yıl önceki eski banknotlarımızda da aynen vardı. 
Merkez Bankası'nın banknot basımından sorumlu ama bankanın dışından aktarılmış olduğu için işin teknik yönünden bihaber yardımcısı Şükrü Binay beni aramadı ama Hürriyet gazetesinin haberine göre bir konuşmasında yazımla ilgili şöyle konuşmuş "Bunu söyleyen insan bundan 10 sene önce Merkez Bankası Başkanlığı yaptı. Merkez Bankası Başkanlığı yaparken Merkez Bankası para basmıyor muydu Basıyordu. Kendisi hangi değişiklikleri yaptı Daha sahtecilikle ilgili veri tabanını yeni oluşturuyoruz. Dünyanın en güvenlikli parası olarak ilan edilen euroda 2003 yılında sahte adedi 550.000 adet. Önemli olan, sahtekarlardan kaç adım öndesiniz Yoksa, taklit edilemeyecek para yok" 
Bu söylem çok önemli. Çünkü, Merkez Bankası beni yalanlamıyor. Yeni Lira'nın dünyanın en kolay taklit edilebilecek olan parası olduğunu kabul ediyor. Daha sahtecilikle ilgili en son verileri bile oluşturamamışlar. Oysa, bu her altı ayda bir yapılmalıydı. Yeni Lira'yla birlikte, kalpazanlara gün doğdu. YTL'nin kolay taklit edilebilir olması nedeniyle, yabancı ülkelerdeki kalpazanlar da ülkemize akın edeceklerdir. Çünkü, bu güvenlik unsurlarıyla bu banknotlar rahatça taklit edilir. Hatta, aynısı bile basılabilir. Elindeki paranın hangisinin sahte olduğunu bankalar bile anlayamayabilir. Bu durumda, kalpazanlar YTL ile aynı gün sahte paraları piyasaya sürerlerse hiç şaşmam. 
"Efendi"nin polemiklerine gelince, 
- Ben Merkez Bankası'nda sadece başkanlık yapmadım. 1971'de oraya girdim ve başkan olmadan önceki 24 yılda her kademeden geçerek, genel müdürlüğe kadar geldim. Banknot basımından sorumlu Emisyon bölümünde de iki yıl genel müdür yardımcısı olarak çalıştım. Ayrıca, dünyanın 4 büyük merkez bankasında bu konuyu da kapsayan stajlar yaptım. Benim bankada ve Emisyon'da neler değiştirdiğimi herkes bilir. 
- 10 yıl önce çıkarttığım "1 milyon lira"da şimdi çıkartılan 50 ve 100 YTL'lik banknotlar için açıklanan güvenlik unsurlarından fazlası vardı. Üstelik, o zaman ülkemizde yeri bilinen, az sayıda renkli fotokopi makinesi vardı. Şimdiki çok gelişmiş baskı makineleri de yoktu. "1 milyon lira" çıktığında dünyanın en güvenlikli banknotlarından biriydi. 
On yıl önce bıraktığım yerde bile değilsiniz 



</TEXT>
</DOC>
