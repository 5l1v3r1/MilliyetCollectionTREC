<DOC>
<DOCNO> 257187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur34.html </URL>
<DATE> 2004/07/21/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Duruşmada "cinayet itirafı"... 
</HEADLINE>
<TEXT>

     Adana'nın Yumurtalık İlçe Belediye Başkan adayını vurması için tetikçi tuttukları kişiyi öldürdükleri iddia edilen sanıkların yargılanmasına devam edildi. Cinayeti üstlenen sanık Ahmet Savaş, Antalya Cezaevi'nde yattığı sırada kendisine yumruk atan bir mahkumu boğarak öldürdüğünü de itiraf etti. 
     Adana 3. Ağır Ceza Mahkemesi'ndeki duruşmada, tutuklu sanıklar Emine Koçak, Ahmet Savaş, Erhan Savaş, Murtaza Ilgın, Ömer Taşçı, Mehmet Öncü ve müştekiler Sibel İşlek ile Nihat İşlek hazır bulundu. Tutuksuz sanıklar Adnan Ilgın, Mahmut Ilgın duruşmaya gelmedi. Haklarında gıyabi tutuklama kararı bulunan Bülent Dönmez ve Nihat Taşçı'nın ise yakalanamadıkları belirtildi. 
     Sanık Emine Koçak, daha önce yapılan duruşmadaki ifadelerini tekrarlayarak, kendisi gibi AK Parti üyesi olan Mehmet Çetin'in adaylıktan çekilmesini sağlamak amacıyla ayaklarından vurdurulması için kimseyi azmettirmediğini söyledi. 
     Olayın meydana geldiği tarihlerde, eski nişanlısı olan ve Antalya Yarı Açık Cezaevi'nde tutuklu bulunan Ahmet Savaş'ın izin alarak Adana'ya geldiğini belirten Emine Koçak, ifadesini şöyle sürdürdü 
     ''Murtaza ve Ahmet, evime gelmişlerdi. Ben mutfakta olduğum sırada, Murtaza, Mehmet Çetin'i ayaklarından vurdurmak için kiralık tetikçi tuttuğunu söylemiş. Ahmet de bana durumu aktardığında Murtaza'ya kızarak buna engel olmasını istedim. 
     Daha sonra Murtaza, Ahmet'in kardeşi Erhan ile adını sonradan öğrendiğim tetikçi İsmail İşlek'i aramaya gittiler. Murtaza, İsmail'i alarak yanımıza geldi. Ahmet, Murtaza Ilgın'ın cinayet için İsmail'e verdiği tabancayı otomobilden getirterek aldı. Daha sonra tabancanın ağzına mermi sürüp, İsmail İşlek'in yakasından tuttu. O anda tabanca patladı. Korkarak olay yerinden kaçtım. Benim suçum, sadece olay yerinde bulunmak.'' 
     
     ''ANİ GELİŞEN OLAYLARDA KENDİMİ TUTAMIYORUM'' 
     Sanık Ahmet Savaş da Emine Koçak ve diğer sanıkların olayla ilgilerinin bulunmadığını söyledi. Olayın aniden geliştiğini belirten Ahmet Savaş, Antalya Cezaevi'nde bir süre önce yaşanan isyan sırasında da bir kişiyi öldürdüğünü itiraf etti. 
     Ani gelişen olaylara karşı kendini tutamadığını belirten Ahmet Savaş, ''Antalya'daki cezaevi isyanında da etkili oldum. Bana yumruk atan kişiyi de ellerimle boğarak öldürdüm. Adana'daki cinayet olayı da Antalya'daki gibi aniden gelişti. Bana küfür edince öldürdüm'' dedi. 
     Diğer tutuklu sanıklar da olayla ilgilerinin bulunmadığını belirterek, tahliye talebinde bulundular. 
     Müştekiler Sibel ve Nihat İşlek de sanıkların cinayeti tasarlayarak gerçekleştirdiklerini öne sürerek cezalandırılmalarını istediler. 
     Mahkeme heyeti, tutuklu sanıkların tutukluluk halinin devam etmesine karar vererek, dava dosyasındaki eksikliklerin tamamlanması amacıyla duruşmayı erteledi. 
     Sanıklar, yaklaşık 5 ay önce Çukurova Üniversitesi Ziraat Fakültesi Araştırma ve Uygulama Çiftliği yakınlarında AK Parti Yumurtalık Belediye Başkan Adayı İsmail İşlek'in 29 tabancayla öldürülmesi olayıyla ilgili tutuklanmışlardı. 
     
</TEXT>
</DOC>
