<DOC>
<DOCNO> 294064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun05.html </URL>
<DATE> 2004/12/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kadın bakan üniforma giydi, başı belaya girdi 
</HEADLINE>
<TEXT>

     Mithat DOĞAN NORVEÇ-DHA 

AFGANİSTAN'daki askeri birlikleri geçen ay ziyareti esnasında üniforma giyen Norveç'in kadın Milli Savunma Bakanı Kristin Krohn Devold'a, Norveçli subaylar tepki gösterdi. Devold, savaşçı gibi görünerek, barışsever Norveç toplumuna zarar vermekle suçlandı. 
     Erbaş ve Subaylar Birliği Befalets Fellesorganisasjon-BFO Yöneticisi Jimmy Bjerkansmo, Bakan Devold'a tepki gösterirken, "Onun üniforma içinde askeri lider gibi davranması kabul edilemez bir davranıştır. Onun askeri emir yetkisi yoktur. Bakan, neşe içinde askeri ve sivil kıyafetle ortada geziyor. Eğer asker olsaydı, azarlanırdı'' diye konuştu. Bjerkansmo'ya Norveç Subaylar Federasyonu Norges Offisersforbunds-NOF da destek verdi. 
     
     'ÜNİFORMA İÇİN YETERLİ DEĞİL' 
     Erbaş ve Subaylar Birliği Yöneticisi Jimmy Bjerkansmo, Milli Savunma Bakanı Kristin Krohn Devold için, "Askeri üniformayı taşımak için onur ve şeref gereklidir. Adalet bakanı polis kıyafetiyle, sağlık bakanı doktor önlüğü ile mi dolaşacak. Bakan, her ne kadar asker olma gibi bir niyetinin olduğu açıksa da, üniformayı şerefle taşıyacak yeterliliğe sahip değil'' diye açıklama yaptı. 
     Jimmy Bjerkansmo, yöneticiliğini yaptığı birliğin internet sayfasındaki makalesinde ve Devold'un Milli Savunmanın ancak politik lideri olarak kabul edilebileceğini kaydetti. 
     Norveç'in etkin VG gazetesi de, Bakan Devold'a tepki göstererek "Karzai ile görüşürken neden askeri üniforma içindeydiniz '' diye yazdı. 
     
</TEXT>
</DOC>
