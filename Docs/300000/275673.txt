<DOC>
<DOCNO> 275673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo17.html </URL>
<DATE> 2004/09/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Avrupa'daki rakiplerimiz mercek altında... Bu hafta ne yaptılar 
</HEADLINE>
<TEXT>

     Avrupa kupalarında heyecan bugün yeniden başlıyor. Temsilcilerimizin rakipleri ise bu hafta kendi liglerinde oynadıkları maçları genelde kazandılar. İşte ayrıntılar... 
     Fenerbahçe'nin bu akşam Old Trafford'da kapışacağı Manchester United, Premier Lig'de son iki haftaya kadar çok kötü bir performans sergiliyordu. Son iki haftada alınan 2 galibiyet ve 6 puan Manchester'ı bir anda zirveye yaklaştırdı. Cumartesi günü Tottenham'a konuk olan kırmızı-şeytanlar, Hollandalı golcüsü van Nistelrooy'un penaltı vuruşuyla 3 puana ulaştı. Ferguson'ın ekibi 7 hafta sonunda Premier Lig'de 5. sırada bulunuyor, puanı 12. 
     Manchester United'ta bu akşamki randevu öncesi tüm sakatların iyileşmesi, spektaküler transfer Wayne Rooney'in takıma katılması ve en önemlisi cezasını tamamlayan Rio Ferdinand'ın savunmadaki görevine tekrar dönmesi moralleri bir hayli yükseltti. 
     
     Lyon sessiz, Prag rakip tanımıyor 

     Fransa'da zirvede yer alan iki ekibin, Lyon ve Monaco'nun arasındaki maç bu haftanın en önemli karşılaşmasıydı. İki ekibin mücadelesinden gol sesi çıkmazken, Lyon liderlik şansını kaçırdı. Lyon şu anda Fransa liginde 16 puanla 3. sırada bulunuyor. Lider Monaco ise 17 puanda... 
     Şampiyonlar Ligi'nde D Grubu'nun gizli favorisi olarak gösterilen Sparta Prag, Çek liginde fırtına gibi esmeyi sürdürüyor. Başkent ekibi son maçında Pribram'ı 4-2 ile geçti. 
     Tecrübeli yıldıız Poborsky ile öne geçen bordo-beyazlılar, Jun 2 ve Pacanda ile sonuca gitti. 
     Bilbao'dan gövde gösterisi Real'i yıktı 
     Geçiyoruz UEFA Kupası'na... Trabzonspor'un rakibi Athletic Bilbao, İspanya La Liga'da bu haftanın en flaş sonucuna imza attı. Kötü günler geçiren Real Madrid'i affetmeyen kırmızı-beyazlı takım, Urzaiz ve Ezquerro'nun golleriyle Real Madrid'i yere sermeyi başardı. Trabzonspor'a Türkiye'de 3-2 yenilen Bilbao, kendi liginde bu sezon ilk galibiyetini alarak puanını5'e çıkardı ve 11. sıraya yerleşti. 
     Bodo'da yüzler asık 
     İnönü'de Beşiktaş'la oynayacak Norveç ekibi Bodo Glimt, kendi liginde bu haftayı 1-0 mağlubiyetle kapadı. Fredrikstad deplasmanında puan bulamayan Bodo, İstanbul'a moralsiz geliyor... 
     Egaleo deplasmanda kazandı 
     Gençlerbirliği'ni Atina'da konuk edecek Egaleo, bu haftayı üç puanla geçti. Atina ekibi OFI Crete'yi deplasmanda 1-0 yendi. 
     
</TEXT>
</DOC>
