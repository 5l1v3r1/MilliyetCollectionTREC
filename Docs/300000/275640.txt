<DOC>
<DOCNO> 275640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonsiy03.html </URL>
<DATE> 2004/09/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Mecliste kavga, aşiret yemeğinde barış 
</HEADLINE>
<TEXT>

     CHP'li ve AKP'li milletvekilleri, kavgalı olan iki aşireti barıştırdı. 
     CHP Diyarbakır Milletvekili ve Merkez Yönetim Kurulu MYK üyesi Mesut Değer, ANKA'ya yaptığı açıklamada, Bingöl'ün Genç İlçesi'nde kavgalı olan iki aileyi barıştırdıklarını bildirdi. Ailelerin barışması için hafta sonunda Genç Belediyesi Düğün Salonu'nda bir yemek verildiğini belirten Değer, yemeğe kendisinin yanı sıra AKP Bingöl milletvekilleri Fevzi Berdibek ve Abdurrahman Anik'in katıldığını söyledi. 
     
     BARIŞ YEMİNİ 
     Değer, Genç'e bağlı Yazkonağı Köyü'nde yaşayan ve geçtiğimiz haziran ayından beri kavgalı olan ailelerin barışması için ilçe kaymakamı İsmail Hakkı Ertaş ve Belediye Başkanı Hadi Topkan'ın girişimlerinin olduğunu kaydetti. 
     Değer, iki aile arasındaki kavganın ölümler yaşanmadan son bulmasının sevindirici olduğunu vurguladı. 
     
</TEXT>
</DOC>
