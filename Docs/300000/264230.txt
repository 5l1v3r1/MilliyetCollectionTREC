<DOC>
<DOCNO> 264230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonyas08.html </URL>
<DATE> 2004/08/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Alman arkeologun "Hitit" aşkı... 
</HEADLINE>
<TEXT>

     Almanya'nın Marburg Üniversitesi Arkeoloji Bölüm Başkanı Prof. Dr. Anderas Müller Karpe, 12 yıldır Sivas'ın Altınyayla İlçesi'nde, Hitit döneminden kalma ''Sarissa Buluntuları''nı inceliyor. 
     Karpe, ilçeye bağlı Başören Köyü Akkuzulu mezrasında M.Ö 1400'lü yıllarda Hititler döneminden kalma Kuşaklı Örenyeri olarak bilinen Sarissa'da, 1992 yılından itibaren yürütülen kazı çalışmalarına öncülük ediyor. 
     Arkeolog olan Türk eşi Vuslat Müller Karpe ve 5 öğrencisiyle antik kenti gün ışığına çıkarmaya çalışan Karpe, toplam 38 kişilik ekibiyle, yaklaşık 6 hafta sürecek kazı çalışmalarına başladı. 
     Her yaz döneminde Sarissa'ya gelen Karpe, AA muhabirine yaptığı açıklamada, Sarissa'da 1992 yılında yüzey etüdü yaptıklarını, 1993 yılında da kazı çalışmalarına tam anlamıyla başladıklarını belirterek, 18 hektarlık alana sahip olan kentin önemli bir bölümünü ortaya çıkardıklarını söyledi. 
     Sarissa'nın Hititlerin en büyük kentlerinden biri olduğunu bildiren Karpe, kazı çalışmalarıyla önemli bir Hitit merkezini ortaya çıkardıklarını, kentin tüm bölümlerine ulaşmayı hedeflediklerini anlattı. 
     
     İKİZ BOĞA RHYTON 
     Bugüne kadar devam eden çalışmalarda büyük bir tapınağa, bir mektuba, çömlekten yapılmış ''ikiz boğa Rhyton'' heykeline ve çeşitli tabletlere ulaştıklarını belirten Karpe, ''Kazılar sırasında at iskeletine ve hayvanların su içtiği bir yalağa da rastladık. O dönemde Sarissa'da bir at ahırı olabilir. Bu Hitit devri için ilk örnek'' diye konuştu. 
     Karpe, eşi ve öğrencileriyle çalışmanın mutluluk ve gurur verici olduğunu sözlerine ekledi. 
     
     SARİSSA 
     Kuşaklı Örenyeri olarak bilinen Sarissa, dünya tarihinde 4 büyük imparatorluk kuran Hititlerin önemli şehirlerinden biri. M.Ö. 1285 yılında Mısırlılarla Hititler arasında yapılan Kadeş Savaşı'nın ardından, dünyanın devletlerarası ilk antlaşmasında da Sarissa'nın ''Fırtına Tanrısı''nın şahitliğinden söz ediliyor. 
     Hitit krallarının, başkentleri Boğazköy'den gelerek, yazlık çalışmalarını yürüttükleri yer olarak bilinen Sarissa, kayıtlarda dini seremonilerde Fırtına Tanrısı ile özdeşleşmiş kutsal bir alan olarak yer alıyor. 
     
</TEXT>
</DOC>
