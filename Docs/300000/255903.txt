<DOC>
<DOCNO> 255903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/soneko34.html </URL>
<DATE> 2004/07/16/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İTO THY, bir an önce özelleştirme kapsamından çıkarılmalı... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, ''THY bir an önce özelleştirme kapsamından çıkarılarak, gelişmiş ülkelerde olduğu gibi Ulaştırma Bakanlığı'na bağlanmalı ve ciddi bir revizyon yapılmalıdır'' dedi. 
     Yazılı bir açıklama yapan Yıldırım, özelleştirme kapsamına alınan, ancak bu konuda sonuca ulaşılamayan THY'deki sıkıntıların Türk turizmine zarar vermemesi için Ulaştırma Bakanlığı eliyle düzenlemelere gidilmesi gerektiğini bildirdi. 
     Bir dönem dünyanın en iyi havayolu şirketleri arasında gösterilen THY'nin, son zamanlarda bazı sıkıntılar içinde olduğunu savunan Yıldırım, şöyle dedi 
     ''Türkiye için bir prestij kuruluşu olan THY'ye sahip çıkılarak ülke itibarı ve turizmimizin daha fazla zarar görmesi önlenmelidir. THY sadece kar etmesi gereken bir işletme olarak görülmemeli ve özelleştirme kapsamından çıkarılarak Ulaştırma Bakanlığı bünyesinde revizyon-reorganizasyon çalışmaları ivedilikle tamamlanmalıdır.'' Türkiye açısından stratejik önemi bulunan THY'nin yaşadığı sorunların ülke imajını zedelemekte ve özellikle turizm sektörünün gelişmesini engeller bir nitelik taşımakta olduğunu belirten Yıldırım, açıklamasında şu görüşlere yer verdi 
     ''Mevcut şartlarda yapılacak bir THY özelleştirmesinde umulan sonuca varılamayacağı göz önüne alınarak ve diğer olumlu gelişmelerle birlikte önemli bir ivme kazanmış olan turizmimizin THY'de yaşanan olumsuzluklar nedeniyle gereksiz bir darbe yememesi için, THY bir an önce özelleştirme kapsamından çıkarılarak, gelişmiş ülkelerde olduğu gibi Ulaştırma Bakanlığı'na bağlanmalı ve ciddi bir revizyon yapılmalıdır. 
     Bu revizyon sırasında, havacılığın temelinin genç bir filo, deneyimli, uzman ve özellikle, ehil bir kadro olduğu dikkate alınmalı, yeniden dünyanın saygın havayolu şirketlerinden biri haline getirildikten ve gerekli hukuki altyapı oluşturulduktan sonra kurumun özelleştirmesine gidilmelidir.'' 
     
</TEXT>
</DOC>
