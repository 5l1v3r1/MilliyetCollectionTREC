<DOC>
<DOCNO> 250711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/ekonomi/eko01.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a 'arazi' yetkisi 
</HEADLINE>
<TEXT>


Maliye Bakanı ve Başbakan'a Emek İnşaat aracılığıyla Hazine ve kamu kuruluşlarının taşınmazlarını ihalesiz değerlendirme yetkisi getiriliyor 

ANKARA Milliyet 

Maliye Bakanı ve Başbakan'a Emek İnşaat şirketi aracılığıyla Hazine ile kamu kurum ve kuruluşlarına ait taşınmazları ihalesiz ve her türlü şekilde değerlendirme yetkisi tanınıyor. 
Çok sayıda kanunda değişiklik yapılmasını öngören ve 60 maddeden oluştuğu için "torba yasa" olarak adlandırılan hükümet tasarısı TBMM Başkanlığı'na sunuldu. Tasarıda, Hazine taşınmazlarının değerlendirilmesiyle ilgili 4706 sayılı kanuna ek bir madde eklenmesi öngörüldü. Ek maddeyle hisselerinin yüzde 98'i Emekli Sandığı ve Kızılay'a ait olan Emek İnşaat'a tanınan yeni yetkiler şöyle tanımlandı 
"Emek İnşaat ve İşletme Anonim Şirketi ... Hazine'ye ve kamu kurum ve kuruluşlarına ait taşınmazları inşaat yapmak, varsa üzerindeki muhdesat sonradan ilave edilmiş ile birlikte satmak, sattırmak, üzerinde sınırlı ayni hak tesis ettirmek, projeye dayalı kat karşılığı inşaat yaptırmak, gayrimenkul satış vaadi ve arsa payı karşılığında hasılat paylaşımı esasına göre inşaat sözleşmesi yapmak suretiyle değerlendirmeye, bu değerlendirme işlemleriyle ilgili olmak üzere şirket veya gayrimenkul yatırım ortaklığı kurmaya, kurulmuş veya kurulacak şirket veya gayrimenkul yatırım ortaklıklarına ortak olmaya yetkilidir." 
Emek İnşaat'a tanınan bu yetkilerin kullanımı ise "Hazine taşınmazları için Maliye Bakanı'nın, diğer taşınmazlar için ilgili Bakan'ın teklifi ve Başbakan'ın onayına" bağlandı. Bayındırlık ve İskan Bakanlığı'na da bu taşınmazlarla ilgili olarak imar mevzuatındaki mevcut düzenleme ve kısıtlamalara bağlı kalmadan her türlü planı yapma yetkisi tanındı. 

Emek otelleri satılıyor 
Tasarının 56'ncı maddesinde, işletme hakları uluslararası şirketlere devredilmek üzere protokollere bağlanan Emekli Sandığı otellerinin satışına imk n sağlandı. 
Tasarıyla ayrıca, kapatılmayan ihracat taahhütlü kredi borçlarının vergi ve fon yükümlülüklerine af getiriliyor. Bankacılık Düzenleme ve Denetleme Kurumu söz konusu yükümlülükleri "Zarar niteliğindeki krediler ve diğer alacaklar" kategorisinde kabul eder, ilgili banka başvuruda bulunursa ve vergi ile fon kesintilerinin asılları 3 ay içinde ödenirse birikmiş gecikme zammı, gecikme faizi, ceza faizleri ve vergi cezaları silinecek. 

Tasarıyla Özel İletişim Vergisi'nin kapsamı genişletiliyor Cep telefonu ve uydu platformu ve kablo ile iletilen radyo TV yayınlarında mevcut olan Özel İletişim Vergisi, Telekomünikasyon Kurumu'ndan ruhsat ve izin alan tüm işletmecilerin hizmetine de yüzde 15 olarak uygulanacak yeni telefon operatörleri ve internet abonelikleri de kapsama giriyor .Vergi barışı gecikme faizi 1 Ocak 2004'ten geçerli olmak üzere yüzde 10'dan yüzde 5'e düşürülecek. Böylece yılbaşından itibaren ödenen yüzde 10 gecikme faizinin yarısının mükellefe ödenmesinin yolu açılıyor.Kurumların, yasal ve iş merkezi Türkiye'de bulunmayan kurumlardan elde ettikleri kurum kazançlarını 30 Haziran 2005'e kadar Türkiye'ye getirmeleri halinde kurumlar vergisi alınmayacak. Tüketici finansman şirketleri ile kişiler arasında düzenlenecek kredi kartı üyelik sözleşmeleri damga vergisinden istisna olacak.Ar - Ge harcamalarının yüzde 40'ı, gelir ve kurumlar vergisi matrahından indirilecek. Okul öncesi eğitim, ilköğretim, özel eğitim ve orta öğretim özel okulların kazançları beş vergileme dönemi gelir ve kurumlar vergisinden müstesna olacak. Yabancı sermaye gelişini özendirmek amacıyla ödenmiş sermayesi en az 100 milyon dolar olan işletmelere, kayıtlarını Türk parası dışında başka bir para birimiyle tutma olanağı getirilecek.İnsan taşımak üzere koltuk ve yanda pencere eklenerek binek tipine dönüştürülen araçlara motor silindir hacmine göre yüzde 6 - 75 arasında değişen oranlarda ÖTV getirilecek. 


</TEXT>
</DOC>
