<DOC>
<DOCNO> 292882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur11.html </URL>
<DATE> 2004/11/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Polis, Gürcistanlı hırsızı her yerde arıyor... 
</HEADLINE>
<TEXT>

     Antalya'da bir otomobil kiralama şirketinden kiraladığı otomobille, Antalya, Alanya ve Ankara'da, gasp, hırsızlık ve dolandırıcılık yaptığı iddia edilen Kakhaber Kalichava sahte isimli Gürcistanlı polis tarafından her yerde aranıyor. 
     AA muhabirinin aldığı bilgiye göre, Kaleiçi'nde otomobil kiralama şirketi bulunan Önder Erdem, 15 Ekim tarihinde Gürcistan uyruklu Kakhaber Kalichava'ya otomobil kiraladı. Kakhaber Kalichava, 6 günlüğüne kiraladığı otomobili geri getirmeyince, Önder Erdem, Gürcistanlı Kalichava'yı, sözleşmeye yazdığı cep telefonu numarasından aradıysa da, bu kişiye ulaşamadı. 
     Bir süre sonra işyerine gelen polislerden kiraya verdiği otomobilin Antalya, Alanya ve Ankara'da dolandırıcılık, gasp ve hırsızlık olaylarında kullanıldığını öğrenen Erdem, polisten otomobilinin bulunmasını istedi. Polis, Antalya'nın yanı sıra, çeşitli illerde Gürcistanlı Kalichava'yı aramaya başladı. Aradan uzun süre geçmesine karşılık otomobilinin bulunamaması üzerine, Erdem, otomobilini ve kendini dolandıran Gürcistanlı Kalichava'yı kendisi de aramaya karar verdi. 
     Ankara'ya giden Erdem, avukatlarının yardımıyla Gürcistan uyruklu Kakhaber Kalichava'nın Türkiye'ye sahte pasaportla giriş yaptığını ve gerçek isminin Oleg Khakhaleishvili olduğunu öğrendi. 
     Önder Erdem, AA muhabirine yaptığı açıklamada, Gürcistanlı Khakhaleishvili'nin yine Gürcistan uyruklu bir kadınla birlikte Türkiye'nin çeşitli illerinde banka önlerinde bekleyip, bankadan çıkanların çantalarını çalarak, otomobille kaçtıklarını öğrendiğini ifade etti. 
     Gürcistanlı hırsızın, bankaya gelenlerin park ettiği otomobillerin lastiğinin havasını gizlice indirdiği, bankadan para çekerek ayrılan sürücünün bir kaç metre gittikten sonra lastiğinin patladığını anlayıp, otomobilden indiği sırada da, otomobilin içinde bırakılan para dolu çantaları alarak, daha önceden kiraladığı otomobille kaçtığı, bu yöntemi bir çok kez kullandığı belirlendi. 
     
     DAHA ÖNCE CEZAEVİNDE YATMIŞ 
     Polisin yaptığı araştırmada, Gürcistan uyruklu Oleg Khakhaleishvili'nin bir süre önce Ankara'da N.D adlı kişinin aracından 20 milyar lira çalınması nedeniyle Alanya'da yakalandığı ve götürüldüğü Ankara'da tutuklandığını belirledi. Tutukluluk süresi sonunda serbest bırakılarak, sınır dışı edilen Gürcistanlı Khakhaleishvili'nin, sahte pasaportla yeniden Türkiye'ye girdiği ortaya çıktı. Khakhaleishvili'nin Antalya'da bir doktoru gasp ettiğini ve bir oteli de dolandırdığını belirleyen polis, Gürcistanlı azılı hırsızın Alanya'da da çeşitli hırsızlık olaylarına karıştığının belirlendiğini bildirdi. 
     Gürcistanlı sabıkalı hırsızın yakalanabilmesi için güvenlik güçleri, tüm illere bilgi vererek, çalışmalarını yoğunlaştırdı. 
     
</TEXT>
</DOC>
