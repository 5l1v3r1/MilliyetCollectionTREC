<DOC>
<DOCNO> 279681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun14.html </URL>
<DATE> 2004/10/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
AB tartışıyor Euro nasıl yazılacak 
</HEADLINE>
<TEXT>

     25 AB üyesi, anayasa metni dahil ortak resmi belgelerin değişik dillerdeki baskılarında euro sözcüğünün nasıl yazılacağını tartışmaya başladı. 
     Diplomatik kaynaklardan öğrenildiğine göre, en az dört ülke Litvanya, Estonya, Macaristan ve Slovenya AB belgelerinde euronun, kendi dillerinin özellikleri göz önünde bulundurularak yazılmasını talep etti. 
     AB ülkeleri, euronun bütün sözleşme ve belgelerde aynı şekilde yazılması konusunda anlaşmış, Yunanistan'ın kendi alfabesindeki harflerle de yazabileceğine karar vermişti. 
     Ancak birliğe 10 üyenin daha gelmesinin ardından resmi belgelerde euro sözcüğü bazen ulusal dillere uyarlanarak yazılmaya başladı. Yeni üyeler, bunu görünce aynı şeyi AB anayasası için de istedi. 
     Anayasa ay sonunda Roma'da imzalanacak. Bazı üyelerin ileri sürdüğü dil kaygısı, dün Brüksel'de daimi temsilciler tarafından ele alındı. Toplantıda sağlanan uzlaşma, başkentlerin onayına sunuldu. Uzlaşmaya göre, ''euro'' sözcüğü anayasa metni dahil ortak belgelerde ve parada ''euro'' olarak yazılacak. Üye ülkeler ise, ulusal belgelerinde ''eur'' kökünü kullanmak şartıyla yazımı kendi dillerine uyarlayabilecek. 
     Başkentlerden itiraz gelmemesi halinde, uzlaşma üylerce kabul edilmiş sayılacak. 
     
     UZLAŞMA YAKIN 

     EU Observer internet sitesinin haberine göre AB dillerinde euronun yazılışında nasıl birlik sağlanacağı sorusuna cevap aramak için toplanan Letonya, Litvanya, Macaristan, Malta ve Slovenya büyükelçileri, AB dönem başkanı Hollanda'nın önerilerini tartıştılar. 
     ''Euro''nun kendi dillerinde karşılık bulamayacağını savunan büyükelçiler, Birlik içinde tek bir euro yazılışı projesinden vazgeçilmesini istedi. 
     Elçilere tüm resmi AB belgeleri ve bunların tercümeleriyle banknot ve madeni paralarda ''euro'' yazılışının kullanılmasını isteyen Hollanda, ülkelerin kendi iç belgelerinde ''eur'' harfleri bulunmak kaydıyla istedikleri euro yazılışını tercih edebilmelerini önerdi. 
     4 ülkenin büyükelçisinin Hollanda'nın bu önerisine olumlu baktığı, Letonya Büyükelçisi'nin ise hükümetine danışmak için zaman istediği bildirildi. 
     29 Ekim'de Roma'da imzalanacak AB Anayasası'nın yürürlüğe girmesinden önce ''euro yazılışı'' sorunun çözüme kavuşturulmak istendiği belirtiliyor. 
     Farklı bir alfabe kullandığı için euro bölgesi ülkelerinden sadece Yunanistan'da ''euro'' yazılışı farklılık gösteriyordu. 
     Mevcut kullanımda euro Slovenya'da ''evro'', Letonya'da ''eiro'', Litvanya'da ''euras'', Malta'da ''ewro'' ve Macaristan'da ise ''o'' harfinin üzerinde bulunan işaretle yazılıyor. 
     
</TEXT>
</DOC>
