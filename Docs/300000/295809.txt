<DOC>
<DOCNO> 295809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun26.html </URL>
<DATE> 2004/12/08/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Mısır'da feminist başkan adayı... 
</HEADLINE>
<TEXT>

     Mısırlı feminist Nevval Saadavi, 2005'te yapılması öngörülen başkanlık seçimlerine adaylığını koyacağını açıkladı. 
     AFP'ye açıklamalarda bulunan Saadavi, ''Kazanmak için değil, ama Mısır halkını bir anayasa reformu için harekete geçirmek, Amerikan sömürgeciliği ve yolsuzluğa karşı muhalefetimi ortaya koymak için başkanlık seçimine adaylığımı koyacağım'' dedi. 
     El Masri El Yom gazetesine verdiği demeçte de 73 yaşındaki Saadavi, 5'inci kez devlet başkanlığına aday Hüsnü Mübarek'in karşısına aday olarak çıkma niyetinde olduğunu doğruladı. 
     Mısır'ın bağımsızlığını kazanmasından bu yana ilk kadın başkan adayı olacak Saadavi, ''Yetkisi olmayan, seyirciden farksız kadın-erkek 70 milyon Mısırlıyı harekete geçirmek için adayım. Yoksa, Amerikan ya da İsrail vahşetine ve tiranlığa karşı koymaya muktedir, her alanda değişime yetkin bilinçli ve örgütlü bir halk gücü nasıl oluşturulur '' ifadesini kullandı. 
     Başkanlık programını hazırlamakta olduğunu söyleyen Saadavi, eğitimde din, cinsiyet, etnik ya da mesleki temelde ayrımcılık olmaması, kadın ve erkeklerin yasa önünde eşit olabilmesi için kişisel statü kanunlarında reform istediğini söyledi. 
     Mısır'da Başkan adayı olmak için, Senato üyelerinin üçte ikisinin oyunu almak gerekiyor. 
     Mısır Senatosunda, 76 yaşındaki Mübarek'in liderliğindeki Milli Demokrat Parti çoğunlukta bulunuyor. 
     
</TEXT>
</DOC>
