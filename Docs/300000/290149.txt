<DOC>
<DOCNO> 290149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko23.html </URL>
<DATE> 2004/11/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Renault Mais Önümüzdeki yıl pazarın yüzde 10 daralmasını bekliyoruz 
</HEADLINE>
<TEXT>

     Renault Mais Genel Müdürü İbrahim Aybar, otomotiv sektöründe vergilerin artırılması nedeniyle önümüzdeki yıl pazarda yüzde 10 daralma öngördüklerini söyledi. 
     Aybar, Autoshow Fuarı nedeniyle düzenlenen basın toplantısında yaptığı konuşmada, bu yıl 35. yıllarını kutladıklarını anımsatarak, Oyak ile Renault'un birlikte çok başarılı, verimli ve son derece sağlam temellere oturmuş bir birliktelik yaşadıklarını anlattı. 
     Bu yılın birçok yenilikleri Türkiye'ye getirdikleri bir dönem olduğunu ifade eden Aybar, hem binek araç satışında hem de binek ve ticari toplam satışlarda Türkiye'de lider olduklarına dikkat çekti. 
     Aybar, Autoshow Fuarı'nda 2 bin metrekarenin üzerindeki standlarında 22 otomobille yer aldıklarını anlattı. 
     Soruları da yanıtlayan Aybar, Paris Motor Show'da Türkiye'de yeni bir modelin üretileceğine yönelik açıklamalar yapıldığı hatırlatılarak, yatırımların ne zaman olacağının sorulması üzerine Aybar, Renault Dünya Başkanı'nın bu konuda açıklamalar yapacağını söyledi. 
     Bir gazetecinin, vergilerin pazarı daralttığı yönündeki görüşleri hatırlatması üzerine Aybar, şunları kaydetti 
     ''Önümüzdeki yıl pazarın yüzde 10 daralmasını öngörüyoruz. Bu yıl satışlar 650-680 bin arasında olacak. Önümüzdeki yıl tahminimiz 600 bin şeklinde. Yüksek vergilerin yanı sıra Türkiye'de AB'de uygulanan teşvikler de yok. O da ayrı bir sıkıntı. Yani hem bir yandan teşvikler yok hem bir yandan vergi üzerine vergi tatbik ediliyor ve Türkiye dünya için üretim üssü olmaya devam etmeye çalışıyor. Burada bir paradoks var. Bunu halletmemiz lazım.'' 
     
     ''ÇALKANTILAR SORU İŞARETİ OLUŞTURUYOR'' 
     Aybar, önümüzdeki yılı artık çalkantılar içinde görmek istemediklerini kaydederek, bu çalkantıların, yatırımlar ve istihdam için soru işareti oluşturduğunu belirtti. 
     Bir gazetecinin, ÖTV artışından sonra otomobil markalarının artışları müşterileri lehine karşıladıklarını belirterek, 2005'de fiyat artışı beklenip beklenmediğini sorması üzerine Aybar, 18 Ekim 2003'den bu yana 3 kez ÖTV artışı ve hurda teşviğinin yarıya indirilmesi olayını yaşadıklarına dikkat çekti. 
     Türkiye'nin yaşadığı krizin sonuçlanması ile birlikte piyasaya gelen istikrarın ertelenmiş taleplerin yerine getirilmesini sağladığını anlatan Aybar, şunları söyledi 
     ''Henüz daha ertelenmiş talebin tamamı realize olmadı, yarısından biraz üstü realize oldu. Önümüzdeki yıl diğer kısmın bir miktarının da realize olmasını bekleyebiliriz ama şu da bir gerçek, önümüzdeki yılın ilk yarısında, bu yılın ilk yarısındaki artışları beklemeyeceğiz. 2. yarıda hareketlilik olma imkanı yakalayabiliriz. 
     Şu anda öyle bir fiyat rekabeti içinde ki sektör, bu sektörün katmadeğerini de olumsuz etkiliyor. Tabii ki önümüzdeki yıl pazar şartları ve firmaların ellerindeki stoklar fiyat politikasını belirleyecek. Bu doğrultuda gerektiğinde zamlar da olacaktır.'' 
     
     ''BUNDA KAZANÇ NEREDE '' 
     İbrahim Aybar, ÖTV artışıyla birlikte hükümetin kaybının mı kazancının mı olduğunun sorulması üzerine, şunları kaydetti 
     ''Pazar yüzde 15-20 arasında daralıyor. Bu ayda 10 bin otomobil ediyor. Kasım, Aralık için söylüyorum, 20 bin otomobil ediyor. 20 bin otomobilin üzerindeki otomobil başına 7 milyar lira vergi, ÖTV bindiği zaman 140 trilyon lira ediyor. Alınabilecek olan 140 trilyon lira alınmamış olacak. O zaman bu, işte piyasa daraldı, istihdamı ve yatırımları etkiliyor, müşterilerimiz daha pahalı otomobil almakla karşı karşıya kalıyor, daha az vergi anlamına geliyor. Peki bunda kazanç nerede '' Türkiye'de ekonominin 3 yıldır üst üste büyüdüğüne, ekonominin üçte birini ulaşımın oluşturduğuna dikkat çeken Aybar, ''Ekonomiyi büyütmek için araçlara ihtiyaç varsa, bu araçları üretmek, satmak lazım ama biz Türkiye nüfusunun yüzde 20'sine hitap ediyoruz. Bu bizim için üzüntü kaynağı. Yüzde 80'ine hitap edemiyoruz. Bu yüzden de derdimizi anlatamıyoruz. İnşallah 17 Aralık'ta AB sürecinde önemli bir merhaleyi yaşayacağız. Daha sonra Türkiye AB normlarında otomobil sahipliği oranına gelecektir. O zaman her halde daha çok derdimizi anlatabiliriz'' diye konuştu. 
     
     ''LOGAN'A BATI AVRUPA'DAN YÜKSEK TALEP OLDU'' 
     Renault Grubu markalarından Dacia'nın Genel Müdürü François Fourmond da konuşmasında, uluslararası basın denemesini Türkiye'de gerçekleştirdikleri otomobil modeli Logan'ın özellikle Macaristan'da büyük başarı elde ettiğini belirterek, ''Batı Avrupa'da da Logan'ı ticarileştirmeye karar verdik. Bu bizim programımızın ilk aşamasında öngörülmüyordu ama Batı Avrupa'dan çok yüksek talep oldu'' dedi. 
     Logan'ın Türkiye'de Dacia tarafından piyasa sunulacağını anlatan Fourmond, ''Türkiye'de 16.3 milyar dolardan satışa sunulacak. Burada amacımız 2005 yılında 8-10 bin Logan satış hedefiyle pazar payımızı ikiye katlamak'' diye konuştu. 
     Bir gazetecinin Dacia'nın İran'da düşündüğü üretimin Türkiye'ye kaydırılmasının söz konusu olup olmadığını sorması üzerine Fourmond, ''İranlı ortaklarla yapılması öngörülüyor'' dedi. 
     Dacia Türkiye Genel Müdürü Merih Tüzün de önümüzdeki yıl yüzde 2-2.5 pazar payı hedeflediklerini belirterek, ''Logan Türkiye'de olağanüstü ilgi ile karşılanacak. Tüketiciler showroomlarda olağanüstü ilgi gösterdi. Bu fiyat serisinde yüksek şansımız var'' diye konuştu. 
     
</TEXT>
</DOC>
