<DOC>
<DOCNO> 265655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun27.html </URL>
<DATE> 2004/08/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Çinli tarihçiler Cengiz Han, kitap okumaya düşkündü... 
</HEADLINE>
<TEXT>

     Moğol lider Cengiz Han'ın sadece ''savaşçı'' olmadığı, ''kitap okumaya ve yazmaya düşkün olduğu'' ileri sürüldü. 
     Çin'in İç Moğolistan Üniversitesi'nden tarihçiler, yaptıkları araştırmalarda, 800 yıldır süregelen Cengiz Han'ın ''at sırtında gezen, cahil bir savaşçı'' olduğu şeklindeki klasik görüşün aksine, Moğol liderin okumayı çok seven ve yazan biri olduğu sonucuna vardılar. 
     Tarihçi Tegus Bayaryn, Cengiz Han'ın ahlak ve uzun yaşam üzerine Taoist tezleri bizzat okuduğuna ilişkin kanıtlar bulduklarını belirtti. 
     Yeni Çin Haber Ajansı'nın haberine göre, Cengiz Han Çinli bir rahibe kendi eliyle yazılmış bir mesaj gönderdi. 
     Cengiz Han'ın ''okuma yazma bilmeyen'' biri olduğu şeklindeki görüşler, Moğol liderin 42 yaşında olduğu 1204 yılına ait en eski Moğol belgelerine dayanıyordu. Bazı tarihçiler, Cengiz Han'ın orta yaşlarında çok meşgul olduğu ve anadilinin yeni yazı sistemini öğrenmeye vakti olmadığı görüşünü savundu. 
     Birçok tarihçiye göre, Cengiz Han 1227 yılında Çin'in Ningxia ve İç Moğolistan özerk bölgeleri arasındaki Şişia Xixia bölgesinde savaşırken öldü. 
     
</TEXT>
</DOC>
