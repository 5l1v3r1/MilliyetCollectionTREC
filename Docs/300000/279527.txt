<DOC>
<DOCNO> 279527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur29.html </URL>
<DATE> 2004/10/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Dükkanında ağrı kesici satan bakkal gözaltına alındı 
</HEADLINE>
<TEXT>

     Kayseri'de bir köydeki bakkal dükkanında ağrı kesici ilaç sattığı iddiasıyla gözaltına alınan kişi, serbest bırakıldı. 
     AA muhabirinin aldığı bilgiye göre, jandarma ekipleri, Bünyan İlçesi'ne bağlı Karadayı Köyü'nde Ömer B'ye ait bakkal dükkanında yaptıkları aramada, 22 kutu Aspirin, 8 kutu Panalgine, 8 kutu Vermidon, 7 kutu Novalgine ve 24 kutu Gripin buldular. 
     Ağrı kesici ilaçlara el koyan jandarma, Ömer B'yi gözaltına aldı. 
     Ömer B'nin, karakolda verdiği ifadede, ''Köyümüz kent merkezine uzak olduğu ve müşterilerim istediği için ağrı kesici ilaç bulunduruyordum. İlaçları satmanın suç olduğunu bilmiyordum'' dediği öğrenildi. 
     İfadesinin alınmasının ardından adliyeye sevk edilen Ömer B'nin serbest bırakıldığı bildirildi. 
     
</TEXT>
</DOC>
