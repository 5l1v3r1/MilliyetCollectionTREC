<DOC>
<DOCNO> 255461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur20.html </URL>
<DATE> 2004/07/14/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Devlet Tiyatrosu sanatçısı İsmail Hakkı Sunat öldürüldü 
</HEADLINE>
<TEXT>

     Çanakkale'nin Gelibolu İlçesi'ne bağlı Bolayır Beldesi'nde, İstanbul Devlet Tiyatrosu sanatçısı, aynı zamanda özel bir televizyon kanalında yayınlanan ''Zümrüt'' adlı dizinin oyuncularından İsmail Hakkı Sunat öldürüldü. 
     Edinilen bilgiye göre, Bolayır'daki Mega Kent Tatil Sitesi'nde tatilini geçiren Sunat, gece geç saatlerde yüksek sesle müzik dinleyen yan komşusu yüksek lisans öğrencisi İhsan Suat Özgen ve arkadaşlarını, müziğin sesinden rahatsız olduğu gerekçesiyle uyardı. 
     Uyarısına rağmen müziğin sesini kısmayan komşularının yanına giden Sunat tartışmaya başladı. 
     Kısa sürede büyüyerek kavgaya dönüşen olay sırasında öfkelenerek ruhsatlı tabancasına davranan Özgen, Sunat'a 4 kez ateş etti. Kanlar içinde yere yığılan Sunat, olay yerinde hayatını kaybetti. Olayla ilgili soruşturma başlatan polis, Özgen'i gözaltına aldı. 
     Katil zanlısının babası Prof. Dr. Mahmut İhsan Özgen, avukatı ile sabah saatlerinde Gelibolu'ya gelerek bilgi almaya çalıştı. 
     Yazlığı yan yana olan iki aile arasında tel örgüler nedeniyle husumet bulunduğu öğrenildi. 
     Öldürülen Sunat'ın kayınpederi İstanbul Devlet Opera ve Balesi Sanatçısı Mete Uğur, olayı aynı yerde olan yazlığında öğrendi. 

     
</TEXT>
</DOC>
