<DOC>
<DOCNO> 264680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun29.html </URL>
<DATE> 2004/08/19/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Kıbrıs'ta kayıplar konusu çözüm sürecinde... 
</HEADLINE>
<TEXT>

     KKTC ile Kıbrıs Rum kesimi arasında 1963'te başlayan çatışmalarda kaybolan Türkler ve Rumlarla ilgili çözümlenemeyen kayıplar sorunu, farklı bir boyutuyla yeniden gündeme geliyor. 
     Türk Ajansı Kıbrıs TAK muhabirinin haberine göre, Kıbrıs'ta 1963'te Rumların Türklere karşı giriştiği silahlı saldırılarla başlayan toplumsal çatışmalar, 1974'te Rum-Yunan cuntasının, Makarios'a karşı yaptığı darbe sonucu Rumlar arasında yaşanan iç savaş ve ardından Türkiye'nin Barış Harekatı ile yaşanan süreçte kaybolan Türkler ve Rumlar, yıllardan beri ''kayıplar'' adıyla gündemde. 
     Avrupa İnsan Hakları Mahkemesi'nin AİHM sorunun kısa sürede çözüme kavuşturulmasına ilişkin kararı ve Türk tarafının talebiyle BM Genel Sekreteri'nin son mektubuyla hızlanan sürecin kısa sürede sonuç vermesi bekleniyor. Bu çerçevede Otonom Kayıp Şahıslar Komitesi'nin de 4 yıl aradan sonra gelecek hafta toplanması öngörülüyor. 
     
     TARAFLAR MEZAR YERLERİNİ BİLDİRİYOR 
     Rum tarafı bugüne kadar 4'ü kuzeyde toplam 22 mezar yeri hakkında Türk tarafına bilgi verdi ve buralarda 201 kişinin gömülü olduğunu bildirdi. 
     Türk tarafı ise kuzeydeki 4 mezar yeri hakkında Rum tarafına harita üzerinde bilgi verdi. Ancak bu bilgilere rağmen, taraflar arasındaki tıkanıklık nedeniyle mezarlar açılamadı ve adım atılamadı. 
     Yeni başlayan süreçte Otonom Kayıp Şahıslar Komitesi'nin gelecek hafta toplanmasıyla bu mezarların belli bir sırayla açılması bekleniyor. 
     
     OTONOM KAYIP ŞAHISLAR KOMİTESİ 
     BM kararıyla ve taraflar arasında varılan anlaşmayla 1981 yılında kurulan Otonom Kayıp Şahıslar Komitesi'ne Latife Birgen'in ardından Türk temsilci olarak atanan ve 1984 yılından beri bu görevi kesintisiz 20 yıldır sürdüren Rüstem Tatar, konuyla ilgili soruları yanıtladı. 
     Bir Türk, bir Rum ve bir de BM temsilcisinden oluşan 3 üyeli komitenin yıllardan beri kayıplar sorununu çözemediğini ve çalışmaların her seferinde tıkandığını anlatan Tatar, bunun nedeninin Rum yönetiminin yıllarca kayıpların ölü olduğunu kabullenmemesi ve Rumlar arasındaki iç savaş sırasında ölenlerle savaşta ölenler arasında ayrım yapmaya yanaşmaması olduğunu söyledi. 
     Komitede yapılan çalışmaların yanı sıra liderlerin birçok kez konuyla ilgili toplantılar yaptıklarını ve kararlar aldıklarını, buna rağmen çözüm üretilemediğini belirten Tatar, darbede öldürülenlerin mezarlarının öncelikle açılarak, bunların ayrı tutulmasına ilişkin şartlarının Rumlar tarafından ısrarla kabul edilmediğini anımsattı. 
     Tatar, ''Rumlar bu şartımızı kabul etmedi ve sorun tıkanarak çözümsüz kaldı. Çözüm istemediler, çünkü AİHM'e yöneldiler. Bundan sonra da zaten komiteyi çalıştırmadılar'' diye konuştu. 
     
     AİHM SÜRECİ 
     Tatar'ın verdiği bilgiye göre, Rum yönetiminin 1996 yılında yaptığı başvuruyu 10 Mayıs 2001'de karara bağlayan AİHM, kayıplar konusunda Türkiye'yi mahkum etti ve sorunun çözümlenmesini, mezarların açılarak ailelere bilgi verilmesini istedi. Bunun ardından geçen yılın ağustos ayında KKTC Cumhurbaşkanı Rauf Denktaş, sorunun çözümü için tarafların teşvik edilmesini talep eden bir yazıyı BM Genel Sekreteri'ne gönderdi. 
     AİHM'nin kayıplarla ilgili kararı konusundaki süreç son aylarda hızlandı. AİHM kararlarının uygulanmasını sağlamakla yükümlü Avrupa Konseyi Delegeler Komitesi, 1-2 Haziran günlerinde Strasbourg'da toplandı. Bu toplantıya Türkiye delegasyonu altında katılan Tatar, mezarların açılması dahil, sorunun çözümü için her türlü işbirliğine hazır olduğu konusunda yazılı teminat verdi. 
     Delegeler Komitesi'nin bu öneriyi büyük memnuniyetle karşıladığını anlatan Tatar, önerilerle ilgili olarak 28 Eylül'de bir rapor sunulmasının da karara bağlandığını bildirdi. 
     
     MEZARLAR AÇILACAK 
     Otonom Kayıp Şahıslar Komitesi'nin 23 Ağustos Pazartesi günü toplanmasının beklendiğini söyleyen Tatar, yeni süreçte mezarların açılmasının öngörüldüğünü anlattı. 
     Tatar, bu süreçte Türk tarafının en büyük sorununun gerekli alt yapı ve organizasyon eksikliği olduğunu kaydetti. 
     Rum tarafının gerekli bilimsel ve teknik alt yapıyı yıllar öncesinden kurmasına karşın, KKTC'nin bu konuda hiçbir donanımının olmadığını söyleyen Tatar, ''Mezarları kim açacak, DNA testi için örnekleri kim alacak. Bu sorunu çözmemiz gerekir'' dedi. 
     
     500 TÜRK, 1450 CİVARINDA RUM KAYIP 
     Otonom Kayıp Şahıslar Komitesi'ndeki resmi rakamlara göre, kayıp Türklerin sayısı 211'i 1963'e ait olmak üzere 500. Bunların tümü sivil ve yüzde 26'sı kadın ve çocuklardan oluşuyor. 
     Kayıp Rumların sayısı ise 1450 civarında olduğu tahmin ediliyor. Aslında bu rakam 2 yıl öncesine kadar 1493 olarak kayıtlara geçmişti. Ancak kayıp listelerindeki bazı isimler Rum tarafında toplu mezarlarda bulununca Rum yönetimi resmi kayıp listesinde azaltma yapmıştı. 
     Resmi rakamlara göre kayıp Rumların yüzde 60'ı asker. Toplam rakam içinde kadın ve çocukların oranı yüzde 9. BM raporlarına göre Rum kayıpların 43'ü 1963 olaylarında kayboldu, ancak Rum yönetiminin Kıbrıs sorununun 1974'te başladığına ilişkin resmi politikası nedeniyle kendi resmi raporlarında bu bilgi yer almıyor. 
     
</TEXT>
</DOC>
