<DOC>
<DOCNO> 260629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonyas04.html </URL>
<DATE> 2004/08/04/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Tom Cruise, kendisini güldürecek eş arıyor 
</HEADLINE>
<TEXT>

     Kısa süre önce nişanlısından ayrılan ünlü aktör Tom Cruise yine eş aramaya başladı. Cruise, kendisini güldürecek, maceraya meraklı, motosiklet ve uçağa binmeyi seven bir kadınla evlenmeye hazır olduğunu söyledi. 
     Internetteki ''mirror'' sitesinin haberine göre, Ocak ayında nişanlısı Penelope Cruz ile yollarını ayıran Tom Cruise üçüncü eşini aradığını ilan etti. 
     ''Ben evlenmeyi seven bir erkeğim. Asla bundan vazgeçmedim ve vazgeçmem de...'' diyen Tom Cruise, bir gün yeniden evleneceğine inandığını ve bunu içten içe hissettiğini belirtti. 
     Aradığı özel kişiyi er geç bulacağını dile getiren 42 yaşındaki yakışıklı oyuncu, ''Sürekli değişik insanlarla, kadınlarla tanışıyorsunuz. Bunların içinden belki o özel insan da çıkar. Ben de şimdi bunu yapıyorum'' yorumunda bulundu. 
     
     ARMUDUN SAPI, ÜZÜMÜN ÇÖPÜ... 

     Doğru kadını arayan ve evliliğe hazır olduğunu itiraf eden ünlü aktör, bir yandan da ''armudun sapı, üzümün çöpü'' demeyi de ihmal etmiyor. 
     Eş adayının kendisini güldürmesi gerektiğini vurgulayan Cruise, aradığı eşin niteliklerini, ''Mutlaka espri duygusu olmalı, beni güldürmeli. Hayatında maceradan kaçmamalı. Ben motosiklete ve uçağa binmeyi severim. Benimle bunları yapacak, benim kadar da keyif alacak birini arıyorum'' diye özetledi. 
     Hayatında hiçbir pişmanlığa yer olmadığını belirten ünlü aktör, yaşamında bugüne kadar yaptığı herşeyin onu mutlu ettiğini ve harika zaman geçirdiğini sözlerine ekledi. 
     Tom Cruise, 1987 yılında oyuncu Mimi Rogers ile evlenmiş ve 1990 yılında boşanmıştı. Aynı yıl Nicole Kidman ile hayatını birleştiren Cruise, 11 yıllık evliliğin ardından güzel yıldızla da yollarını ayırmıştı. 
     Kidman ile Cruise'un Isabella 12 ve Connor 9 adlı iki evlatlık çocukları bulunuyor. 
     Hollywood'un en çok kazanan oyuncusu unvanını halen elinde bulunduran Tom Cruise, 23 yıllık sinema hayatına 28 film sığdırdı. Üç defa Oscar ödülüne aday gösterilen, ancak alamayan Cruise'un son filmi ''Collateral'', ABD sinemalarında gösterime girdi. 
     
</TEXT>
</DOC>
