<DOC>
<DOCNO> 288284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun01.html </URL>
<DATE> 2004/11/12/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Arafat son yolculuğuna uğurlanıyor... 
</HEADLINE>
<TEXT>

     Filistin Devlet Başkanı Yaser Arafat için düzenlenecek cenaze töreni, çok sayıda devlet ve hükümet başkanı ile liderlerin katılımıyla Mısır'ın başkenti Kahire'de bugün yapılacak. 
     Tören, TSİ 11.00'de Arafat'ın naaşının getirileceği askeri Galaa Kulübü'nün camiinde El Ezher İmamı Şeyh Muhammed Seyid Tantavi'nin cenaze namazını kıldırmasıyla başlayacak ve tahminen 25 dakika sürecek. Törenin güvenliği kalabalık bir polis ve güvenlik ekibi tarafından sağlanacak, civardaki caddeler trafiğe kapatılacak. 
     Arafat'ın cenazesi, törenin ardından Almaza askeri üssüne götürülecek. Halkın, cenazenin geçişini yalnızca Galaa ile askeri üs arasındaki kısa mesafede izleyebileceği sanılıyor. 
     Cenazenin Kahire'den doğrudan Ramallah'a götürülmesinin planlanmasına rağmen, Filistinli yetkili Hani Cabur, askeri üsten alınacak cenazenin hava yoluyla Sina Yarımadası'ndaki El Ariş kentine, oradan Ramallah'a götürüleceğini söyledi. 
     Arafat'ın naaşı, gün batımından önce Ramallah'ta defnedilecek. 
     Filistin Devlet Başkanı Yaser Arafat'ın cenazesini taşıyan uçak, TSİ 23.00 sıralarında Mısır'ın başkenti Kahire'ye gelmiş, cenaze askeri Galaa Kulübü'nün hastanesinde kalmıştı. 

     
</TEXT>
</DOC>
