<DOC>
<DOCNO> 282194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy12.html </URL>
<DATE> 2004/10/21/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şahin Özelleştirme nedeniyle işsiz kalanlar kamuda istihdam edilecek 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Özelleştirme nedeniyle işsiz kalan ve bundan sonra işsiz kalabilecek vatandaşlarımız, kamu kurum ve kuruluşlarında geçici personel olarak istihdam edilecekler'' dedi. 
     Şahin, Başbakanlık Yeni Bina'da düzenlediği basın toplantısında, özelleştirme mağduru işçilerin istihdamına ilişkin Bakanlar Kurulu kararı hakkında açıklamalarda bulundu. 
     Konuyla ilgili düzenlemenin Resmi Gazete'de dün yayınlandığını hatırlatan Şahin, hükümetin özelleştirme politikalarını anlattı. Şahin, ''Devleti asli görevlerine çekmek, tüccar devletten, kural koyan ve denetleyen çağdaş devlet noktasına gelmek için özelleştirme programı uyguluyoruz'' diye konuştu. 
     1992'den bu yana özelleştirilen KİT'ler sebebiyle işsiz kalan vatandaşlardan 1800'ünün Bakanlar Kurulu kararıyla işe yerleştirildiklerini kaydeden Şahin, ''Sosyal Hukuk Devleti'' prensibinden yola çıkarak 59. Hükümetin de yeni bir adım attığını söyledi. Şahin, şöyle konuştu 
     ''Özelleştirme nedeniyle işsiz kalan ve bundan sonra işsiz kalabilecek vatandaşlarımız, kamu kurum ve kuruluşlarında geçici personel olarak istihdam edilecekler. Bu kişiler 657 sayılı Devlet Memurları Kanunu'nun 4 c maddesine göre özel statülü geçici personel olacaklar. Düzenlemeden 1 Ocak 1992'den bu yana özelleştirilen kuruluşlarda çalışmakta iken iş akdi kamu tarafından feshedilenler ve o tarihten bu yana özelleştirilen kuruluşlarda iş akdi özel sektör tarafından 6 ay içinde feshedilenler ve herhangi bir sosyal güvenlik kuruluşundan emekli aylığı almayanlar yararlanabilecek. 
     Bu düzenlemeyle asıl maksadımız işsiz kalan vatandaşlarımıza emeklilik hakkı kazandırmaktır'' Düzenlemeden yararlanmak isteyen vatandaşların, 2 ay içinde Özelleştirme İdaresi Başkanlığı'na başvurması gerektiğini hatırlatan Şahin, 10 bin dolayında başvuru beklediklerini bildirdi. Bakanlıkların kendilerinden 44 bin 195 adet geçici personel istihdam etmek istediklerini bildirdiklerini kaydeden Şahin, Devlet Personel Başkanlığı'nın çalışmaları doğrultusunda Ocak ayından itibaren yerleştirme yapılabileceğini ifade etti. 
     Mehmet Ali Şahin, düzenlemeyle istihdam edilecek personelin ne kadar maaş alacaklarını da açıkladı. Şahin, ilköğretim mezunu olan geçici personelin 442 milyon, lise mezunu geçici personelin 500 milyon, üniversite mezunu personelin de 580 milyon Türk Lirası net maaş alacağını bildirdi. 
     Düzenleme yapılırken Maliye ve Hazine ile tartışmalar yaşadıklarını, ama sonunda anlaştıklarını anlatan Şahin, geçici personel ücretlerinin ortalama devlet memuru maaşına yaklaştığını söyledi. Şahin, şunları söyledi 
     ''Bu tabloya itiraz edecek olan konfederasyon başkanımız, sendika başkanımız, 'Acaba kendi çalışanımız ne alıyor' diye araştırdı mı Türkiye'nin imkanları bu kadar vermeye müsait. Çünkü bu ülkenin bütçesi bizim şahsi malımız değildir. Bu ülkenin malıdır. 
     Bizim önümüze yüzde 163 zam talebiyle gelenler, acaba kendi konfederasyonlarında ne kadar maaş veriyor diye merak ettik Birinde 393 milyon 800 bin, bir başka konfederasyon da 476 milyon, 521 milyon net ücret veriyor. Biz çalışanlarımızı korumak,sosyal ve ekonomik durumlarını yükseltmek için elimizden geleni yapmaya çalışıyoruz. Ama bunları az bulup 'Eylemler yapacağız', 'Hükümeti protesto edeceğiz. Çünkü memurları açlığa mahkum ediyor bu hükümet' diyenlerin kendi çalışanlarına verdiği rakamları da gözler önüne serdik. 
     Biz çalışanlarımıza çalışanların sözcülüğünü yapanlardan daha çok sahip çıkıyoruz. İşte rakamlar ortada. Bizim sahip çıktığımız kadar da onları çalışanlara sahip çıkmaya davet ediyoruz'' Şahin, sorular üzerine geçici personelin görev sürelerinin 1 yıl ya da 1 yıldan az olacağını, ancak her sözleşme bitiminde yenileneceğini söyledi. Hükümet olarak konunun takipçisi olacaklarını vurgulayan Şahin, ''Kamu kurumları haksız bir neden olmadıkça, sözleşmeye aykırı bir durum olmadıkça sözleşmeyi yenileyeceklerdir. Biz bunun arkasındayız. Özelleştirmeden mağdur olanlara devlet olarak sahip çıkacağız'' dedi. 
     Düzenleme nedeniyle 2005 yılı bütçesine 70 Trilyon Lira ilave ödenek koyulacağını bildiren Şahin, ''Ancak bu kadar yapabildik'' dedi. Şahin, başvuru durumuna göre özelleştirilen kuruluşlardan ilk 6 aydan sonra işten atılan vatandaşlarla ilgili bir düzenleme yapılabileceğini de belirtti. 
     Şahin, bir soru üzerine vakıf ve derneklerin zorla bağış almasıyla ilgili kendisine de şikayetler geldiğini ve Vakıflar Genel Müdürlüğü Teftiş Kurulu'nun konuyla ilgili araştırma başlattığını ifade etti. Mehmet Ali Şahin, zorla bağış alan dernek ve vakıflarla ilgili gerekenlerin yapılacağını söyledi. 
     
</TEXT>
</DOC>
