<DOC>
<DOCNO> 252493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonspo15.html </URL>
<DATE> 2004/07/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Fenerbahçe Kaleci eksiğimiz var... 
</HEADLINE>
<TEXT>

     Fenerbahçe Kulübü Asbaşkanı Mahmut Uslu, kaleci transferi konusunda çalışmalarını sürdürdüklerini söyledi. 
     Fabiano Lima Rodriguez'in kulüp binasındaki imza töreninde transfer çalışmalarıyla ilgili soruları yanıtlayan Uslu, teknik direktör Christoph Daum'un kendilerinden yeni sezon için 25 kişilik kadro istediğini belirterek, ''Şu an için sadece bir kaleci düşünüyoruz. Çalışmalarımız sürüyor'' dedi. 
     Fabiano'yu almalarına rağmen medyada hala sol kanada bir oyuncu transfer edecekleri yönünde haberler yer aldığını kaydeden Uslu, ''Sola bir oyuncu daha almayacağız. Kadromuzda şu anda 24 futbolcu oldu. Bir kaleci eksiğimiz var'' diye konuştu. 
     Barcelona'da forma giyen eski kalecileri Rüştü Reçber konusundaki, ''Rüştü anlaşmak istiyorum diyerek gelse, masaya oturur musunuz '' şeklindeki soruya da Mahmut Uslu, ''Masaya oturmayız. Burası onun kulübüdür. Gelmek istiyorsa gelir'' şeklinde yanıt verdi. 
     Yaş ortalaması düşük genç bir takım oluşturduklarını vurgulayan Uslu, yeni dönemde büyük başarılara imza atmayı hedeflediklerini de sözlerine ekledi. 
     
     İLHAN MANSIZ KONUSU 
     Asbaşkan Hakan Bilal Kutluap ise son dönemde medyada Fenerbahçe'yle adı geçen Beşiktaşlı eski futbolcu İlhan Mansız konusuna açıklık getirdi. 
     '' İlhan Mansız Fenerbahçe'ye haber gönderdi şeklinde medyada haberler yer alıyor. Bu konuda bir açıklama yapabilir misiniz '' biçimindeki soruya, ''Fenerbahçe'ye herkes haber gönderiyor. Ama bu bir transfer çalışması demek değildir. Bu konuda herhangi bir tasarrufumuz olmadı'' diye yanıt verdi. 
     
</TEXT>
</DOC>
