<DOC>
<DOCNO> 298104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/spor/axspo03.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mascherano sürprizi 
</HEADLINE>
<TEXT>


River Plate'de forma giyen Arjantinli genç yıldız, Galatasaray'ın kendisini renklerine bağlamak istediğini açıkladı, "Teklifi düşünüyorum" diye konuştu 

RAŞİT ALTUN 


İspanya'dan mesaj 
ARA transfer döneminin yaklaşmasıyla birlikte Galatasaray'ın gündemine giren oyuncuların sayısı artmaya başladı. Felipe ve Fatih Terim döneminde transferi düşünülen Insua ile temasa geçen Sarı - Kırmızılılar'a, Arjantinli Javier Mascherano'dan da haber geldi. Önceki akşam Real Madridli Ronaldo ve Zidane'in organize ettiği yardım amaçlı maçta forma giyen 20 yaşındaki orta saha oyuncusu, Galatasaray'ın kendisiyle ilgilendiğini ileri sürdü. 

Insua'da damping 
MAÇ sonrası düzenlenen basın toplantısında konuşan Mascherano, "Galatasaray benimle ilgileniyor. Teklifi düşünüyorum. Önümüzdeki yıl Avrupa'da olabilirim" ifadesini kullandı. 1.73 boyunda, 74 kilo ağırlığındaki genç futbolcu orta sahada istikrarıyla beğeni topluyor. Bu arada Arjantin'in Independiente Kulübü'nde forma giyen Insua için de çalışmalarını sürdüren yönetimin, bonservis ücretini 2.5 milyon dolara kadar düşürdüğü öğrenildi. 

Cim-Bom nefes aldı 

DENİZLİSPOR ile yarın yapacağı zorlu mücadeleye gözünü çeviren Galatasaray'da sakat oyunculardan gelen iyi haber teknik heyetin yüzünü güldürdü. Fenerbahçe derbisini tamamlayamayan, önceki günkü idmanda da Petre'nin darbesiyle aşil tendonunda sorun yaşayan Hasan Şaş ile ayrı çalışan Necati Ateş dün takıma katıldılar. 
ARKA adalesindeki spazm nedeniyle salı günkü antrenmana çıkmayan Conceiçao da, dün sabah takımla çalıştı. Kulüp Doktoru Murat Çevik "Sakat oyuncularımızın tedavilerini tamamlayıp, teknik ekibe teslim ettik. Herhangi bir sıkıntıları yok" dedi. Bu arada dizindeki ağrısı süren kaleci Aykut'a salonda özel program uygulandı. 

Terim'e ödül 

Adanalılar Yardımlaşma Derneği, dün düzenlenen törenle Adana'dan yetişen üç spor adamına plaket verdi. TSYD'de yapılan törende teknik direktör Fatih Terim, Basketbol Federasyonu Başkan adayı Lutfi Arıboğan ve spor yazarı Turgay Renklikurt, hemşehrilerinin elinden birer plaket aldılar. 


</TEXT>
</DOC>
