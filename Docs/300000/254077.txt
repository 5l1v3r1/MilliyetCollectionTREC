<DOC>
<DOCNO> 254077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun28.html </URL>
<DATE> 2004/07/09/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Altın madenine kaçak giren 3 kişi öldü 
</HEADLINE>
<TEXT>

     Kazakistan'ın Akmola bölgesindeki Jolımbet köyü yakınlarındaki altın madenine izinsiz giren 3 kişi, 520 metre derinlikte meydana gelen kazada hayatını kaybetti. 
     KazAkparat ajansının haberine göre, altın madeninde, çalışanların ve bekçinin olmadığı saati fırsat bilerek altın aramak amacıyla maden ocağının 520 metre derinliğine inen 5 kişiden 3'ü taş duvarları yıktıkları için hayatını kaybetti, 2'si ağır yaralı olarak kurtarıldı. 
     Yerel polis yetkililerinin son yıllarda kaçak olarak altın arayanlarının sayısının arttığını bildirdikleri, geçen yıl kaçak arama yapan 34 kişinin yakalandığı kaydedildi. 
     Polis yetkilileri, bu yıl altın madenine izinsiz giren 76 kişinin yakalandığını bildirdi. 
     
</TEXT>
</DOC>
