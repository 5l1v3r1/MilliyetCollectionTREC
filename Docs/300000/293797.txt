<DOC>
<DOCNO> 293797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko32.html </URL>
<DATE> 2004/12/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Taşıt kredileri, sigortacıların da yüzünü güldürdü... 
</HEADLINE>
<TEXT>

     Bankaların, müşterilerine sağladığı taşıt kredileri için şart koştuğu KASKO, sigorta hizmeti veren kuruluşların yüzünü güldürdü. 
     Konya Hyundai Öntur Satış Müdürü Bülent Altunel, AA muhabirine yaptığı açıklamada, Türkiye'de son 1-2 yıldır otomobil almak isteyen vatandaşlara düşük faizli kredi sağlayan bankalara olan talepte büyük bir artış olduğunu belirtti. 
     Bankaların araç almak isteyen kişilere yüzde 2.10 ile 2.35 arasında değişen, düşük faiz oranlarında kredi sağladığını anımsatan Altunel, şunları kaydetti 
     ''Bankalar, aracın değerinin yüzde 80'i tutarında sağladıkları bu kredi karşılığında da müşterilerinden kaza ve benzeri durumlarında para tahsilinde karşılaşabilecekleri sıkıntıları önlemek amacıyla Kasko yapılmasını zorunlu kılıyor. Kasko herhangi bir tehlikeye karşı aracın muhafaza altına alınmasıdır. Ortalama 20 milyar değerindeki bir aracın yıllık kasko masrafı ise yaklaşık 550 milyon liradır. Türkiye'de otomotiv sektörünün gelişmesiyle birlikte artan, özellikle sıfır model otomobil satışları Kasko'daki satışı da büyük oranda artırdı.'' Altunel, firma olarak geçtiğimiz yıl 120 adet aracı Kasko ile sigortaladıklarını dile getirerek, bu yıl bu rakamın 320'ye çıktığını ve Türkiye'deki otomobil sektörünün gelişmesine bağlı olarak vatandaşın ''Kasko''ya olan talebinde bir artış beklediklerini sözlerine ekledi. 
     
</TEXT>
</DOC>
