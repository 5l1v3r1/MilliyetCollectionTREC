<DOC>
<DOCNO> 293467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy40.html </URL>
<DATE> 2004/11/30/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Organik tarım tasarısının 4 maddesi kabul edildi... 
</HEADLINE>
<TEXT>

     TBMM Genel Kurulu'nda, organik tarıma yasal düzenleme getiren tasarının 4 maddesi kabul edildi. 
     Tasarının birinci maddesinde, düzenlemenin amacı, ''Tüketiciye güvenilir, kaliteli ürünler sunmak üzere organik ürün ve girdilerin üretiminin geliştirilmesi sağlamak için gerekli tedbirlerin alınmasına ilişkin usul ve esasları belirlemek'' olarak ifade edildi. 
     Genel Kurul'da ayrıca, kapsam ve tanımlara ilişkin ikinci ve üçüncü madde ile ''Komitelerin oluşumu, yetki, görev ve sorumlulukları'' başlıklı dördüncü madde de benimsendi. Bu maddeye göre, uygulamaya yönelik, organik tarımın geliştirilmesi yönünde çalışmak yapmak ve bakanlık için koordinasyon ve değerlendirme hizmetleri ile yetkilendirilmiş kuruluşların, işletmelerin, müteşebbislerin, kontrolör ve sertifikerlerin faaliyetlerini izlemek üzere bakanlık bünyesinde organik tarım komitesi kurulacak. Organik tarımın ticaretini, tanıtımını, araştırmalarını ve diğer organik tarım faaliyetleri stratejilerini belirlemek ve bakanlık dışı kurum ve kuruluşlarla koordinasyon ve izleme hizmetlerini yapmak üzere de organik tarım ulusal yönlendirme komitesi oluşturulacak. 
     
     DERVİŞ TARTIŞMASI 
     DYP Denizli Milletvekili Ümmet Kandoğan, tasarı üzerindeki konuşması sırasında, Başbakan Recep Tayyip Erdoğan'ın Erzurum'da çiftçilere yönelik yaptığı konuşmadan örnekler verdi. Erdoğan'ın ''çiftçileri azarladığını'' ifade eden Kandoğan'a, AK Parti Elazığ Milletvekili Zülfü Demirbağ, ''Derviş gibi konuşma'' diyerek müdahale etti. 
     Kandoğan'ın konuşmasını tamamlamasından sonra birleşimi yöneten Başkanvekili Ali Dinçer, Demirbağ'ı, ''Derviş'' benzetmesinden dolayı halkın duyarlı olduğu konularda daha dikkatli olunması gerektiği konusunda uyardı. CHP'lilerin de tepki gösterdiği Demirbağ, '' Abdestsiz namaza yaklaşma sözünü bir dervişin 'Namaza yaklaşma' şeklinde aktarmasından hareketle bunu söylediğini, amacının hakaret olmadığını'' ifade etti. Buna karşın CHP'liler Demirbağ'ın özür dilemesini isterken, Başkanvekili Dinçer, sözlerinin özür dileme anlamına geldiğini ifade ederek tartışmayı sona erdirdi. 
     Demirbağ, daha sonra CHP sıralarına giderek, milletvekillerine açıklamalarda bulundu. 
     
     İNEK MAKETİ KÜRSÜDE 
     CHP Burdur Milletvekili Ramazan Kerim Özkan, tasarı üzerinde konuşurken hayvancılığın ihmal edildiğini söyledi. Cebinden bir inek ve buzağı maketi çıkaran Özkan, ''Bu inek sayesinde okursunuz, benim gibi veteriner, sonunda milletvekili olursunuz. Her şeyi bu inek sayesinde yapabilirsiniz, inek bu ülkenin geleceğidir'' dedi. 
     Tasarının dördüncü maddesinin kabul edilmesinden sonra, birleşime saat 20.00'ye kadar ara verildi. 
     
</TEXT>
</DOC>
