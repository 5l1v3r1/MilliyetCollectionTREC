<DOC>
<DOCNO> 292848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sonspo07.html </URL>
<DATE> 2004/11/28/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Özdemir Biz bu stadı boş kalsın diye yapmadık... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Diyarbakırspor maçında tribünleri boş bırakan taraftarlarına sitem etti. 
     A.A muhabirinin sorularını yanıtlayan Nihat Özdemir, boş tribünlere oynanan futbolun ne sahada mücadele eden oyuncular, ne de kendileri açısından önemi olmadığını belirterek, ''Biz bu stadı boş kalsın diye yapmadık'' dedi. 
     Seyircinin stada gelmemesinin kendileri için bir sorun olduğunu ve bunun da ileride ciddi sıkıntılar yaratabileceğinin altını çizen Özdemir, ''Dün akşamki seyirci azlığının bir nedenini de statlarda son dönemde yaşanan olaylara bağlıyoruz. Futbolu seyirciyle beraber oynarsanız bir zevktir. Boş tribünlere oynanan futbolun ne futbolcular açısından ne de bizler açısından büyük bir önemi yok. Biz bu tesisleri boş kalsın diye yapmadık. Bu bir problemdir, ciddi sıkıntılar yaratır. Seyircisiz futbolun hiçbir anlamı yok'' diye konuştu. 

     
</TEXT>
</DOC>
