<DOC>
<DOCNO> 274409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/guncel/agun.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ekmek kanser eder 
</HEADLINE>
<TEXT>


Konya'da fabrika ve marketten alınan un numunelerinde kanserojen etkisi olduğu için yasaklanan beyazlatıcı katkı maddesi tespit edildi. Sağlık Bakanlığı, 81 ilde alarma geçti 

GÜRKAN AKGÜNEŞ İstanbul 

Un üretiminde beyazlatıcı olarak kullanılan, ancak kanserojen etkisi nedeniyle yasaklanan katkı maddelerinin Türkiye'de hala bazı un fabrikalarında kullanıldığı ortaya çıktı. Sağlık Bakanlığı'na ulaşan un analizlerinden birinde, bu maddelerden "potasyumbromat"a rastlandı. Tüketiciler Birliği Konya Şubesi'nin Konya İl Kontrol Laboratuvar Müdürlüğü'ne yaptırdığı iki analizde de "benzoil peroksit" görüldü. 
Tüketiciler Birliği'nin ocak ve haziranda Tarım ve Köyişleri Bakanlığı Konya İl Kontrol Laboratuvar Müdürlüğü'ne yaptırdığı iki analizde, katkı maddeleri çıktı. Birlik Genel Başkan Yardımcısı Kemal Özer, Konya'da marketten alınan iki un numunesinin analizi sonucu "benzoil peroksit" kullanıldığını belgelediklerini söyledi. 

81 ilde denetim var 
Konuya toplum sağlığı için büyük önem arzettiği gerekçesiyle dahil olan Sağlık Bakanlığı Temel Sağlık Hizmetleri Genel Müdürlüğü, bir genelge yayınlayarak 81 il valiliğinden, denetimlerin artırılması ve analiz sonuçlarının gönderilmesini istedi. Gıda Güvenliği ve Laboratuvar Daire Başkanı Cengiz Kesici, bakanlığa bugüne kadar ulaşan 225 analiz sonucundan birinde yasaklanan "potasyum bromat" kullanıldığının tespit edildiğini söyledi. Kesici, gerekli yasal işlemlerin yapıldığını ve denetimlerin sürdüğünü keydetti. 
Tarım ve Köy İşleri Bakanlığı yetkilileri de denetimleri arttırdı. İstanbul'da 11 bin 741 işyeri denetlendiğini söyleyen Tarım ve Köy İşleri Bakanlığı Koruma ve Kontrol Genel Müdür Yardımcısı Prof. Dr. Nevzat Artık, İzmir ve Ankara'da da denetimler yapılacağını, İstanbul'daki denetimlerde soruna rastlanmadığını kaydetti. 

Kanserojen maddeler 

POTASYUM BROMAT KBrO3 Kristal veya granüler yapıda, tatsız, kokusuz, suda çözünen beyaz toz. Olgunlaştırıcı özelliğe sahip. E924 olarak numaralandırılan bu ürün, kullanıldığında veya bir gıda maddesine katıldığı zaman, bulantı, kusma, diyare ve sancılara neden olabiliyor. Unda kullanılan bu madde kanserojen etki taşıyor. 
BENZOİL PEROKSİT C14 H10 O4 Granüler yapıda, kendine has karekteristik kokusu olan suda ve alkolde çözünen beyaz toz. Ağartıcı özelliğe sahip. Akne tedavisinde kullanılan bu maddenin, kesinlikle gıda maddelerine katılmaması gerekiyor. 'Anti-inflamatuar' özellik gösteren benzoil peroksit, iyi bir antimikrobiyal olarak biliniyor. Ayrıca bu madde giysilerin renginin solmasına neden oluyor. 


</TEXT>
</DOC>
