<DOC>
<DOCNO> 253179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/magazin/amag.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avşar'ın kafası magazine çalışır' 
</HEADLINE>
<TEXT>


Hülya Avşar'ın oynadığı dizilerin tutmadığını söyleyen Berna Laçin "Ben onun yerinde olsam sadece magazin programlarına çıkarım" 

Birsen Altuntaş 

Kanal D'nin "Bir Dilim Aşk" adlı dizisinde Hülya Avşar'ın oynamaktan vazgeçtiği pastaneci kadını oynayacak olan Berna Laçin, şimdiye kadar oynadığı bütün dizilerin tuttuğunu söyledi. 
Yapımcılığını Hüseyin Apaydın'ın üstlendiği dizide Talat Bulut ile başrolü paylaşacak olan Laçin, halk sevmediği halde yapımcıların bazı oyuncuları ısrarla dizilerde oynatmasına tepki gösterirken, şunları söyledi 
"Mesela Hülya Avşar, 20 yıldır bu işi yapıyor ama bugüne kadar hiçbir dizisi tutmadı. Ona yanlış projeler yapılıyor. Halk, Hülya Avşar'ı dizilerde değil, magazin programlarında görmeyi istiyor. Onun yerinde olsam her hafta yurtdışına gider, bir modacının kıyafetini alır, buraya gelip hava basarım. Onlara kafası çok çalışıyor." 
Sinema filminde oynamayı çok istediğini ancak şimdiye kadar gelen projeleri beğenmediğini de söyleyen Laçin, şöyle devam etti 

'Film yapayım yeter' 
"34 yaşımdayım ve bu yaş oyunculuğum için çok iyi şeyler yapabileceğim bir dönem. Sinema yapayım da ekmek, su vermesinler. Son olarak 'Duvara Karşı' filmini çok beğendim. O filmde yer almak için çok şeyimi verebilirdim. Sinema filmi teklifleri geliyor ama televizyona yaptığımız projelerin seviye olarak çok altında işler öneriliyor. Bir de ıbıdık zıbıdık mankenleri, şarkıcıları sırf reklam olsun diye filmlerin kadrosuna dolduruyorlar. O insanları filmlerde oynatırsan ben de öyle filmlerde oynamam. İmajını kullananları sevmiyorum. Oyuncu olanların sinema filmi çekmesinden yanayım." 


</TEXT>
</DOC>
