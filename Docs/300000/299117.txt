<DOC>
<DOCNO> 299117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun51.html </URL>
<DATE> 2004/12/20/ </DATE>
<TIME> 23.24 </TIME>
<AUTHOR>  </AUTHOR>
<HEADLINE>
Bush "Bin Ladin Pakistan-Afganistan sınırında..." 
</HEADLINE>
<TEXT>

     ABD Başkanı George Bush, ABD tarihinin gördüğü en vahim terör yıkımı olan 11 Eylül 2001'in baş sorumlusu olarak gösterilen Suudi asıllı Usame Bin Ladin'in ''yakalanamayışı ile ilgili'' açıklama yaptı. 
     Bush, Beyaz Saray basın toplantısında, ''Şahsi tahminim, Bin Ladin'in Pakistan-Afganistan sınırında ücra dağlık yerlerde saklandığıdır'' dedi. 
     ABD'nin 2 kasım başkanlık seçiminde, Cumhuriyetçi Partili Bush'u Ladin konusunda eleştiren Demokrat Partili rakibi John Kerry, Bush hükümetini, ''Bin Ladin'i arama etkinliğinde askeri olanakları Irak'a çekerek zayıflatmakla'' suçlamıştı. 
     Bush ise, Pakistan Devlet Başkanı Pervez Müşerref'in kararlılığı sayesinde Pakistan ordusunun da Ladin'in El Kaide örgütüne karşı operasyonları aksatmadan sürdürdüğünü belirtti. 
     Bin Ladin, geçen hafta internette çıkan son kasetinde, ABD'nin Basra Körfezi ve Irak'taki petrol alanlarının vurulmasının en önemli can alıcı darbe olduğunu bir kez daha söylemişti. 
     
</TEXT>
</DOC>
