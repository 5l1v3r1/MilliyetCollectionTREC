<DOC>
<DOCNO> 293740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun29.html </URL>
<DATE> 2004/12/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Filistin, İsrail ile müzakerelere hazır 
</HEADLINE>
<TEXT>

     Filistin Kurtuluş Örgütü FKÖ lideri Mahmud Abbas, ''şu andan itibaren'' İsrail ile Filistin topraklarının nihai statüsü konusunda resmi ya da gayrı resmi müzakerelere hazır olduğunu söyledi. Abbas, Mısırlı El Mussavar dergisine verdiği demeçte, ''Nihai statüye ilişkin konularda Rusya, ABD, AB ve BM'den oluşan Dörtler ya da bir devlet himayesinde resmi ya da gayrı resmi olarak şu andan itibaren İsrail ile müzakerelere başlamakta bir sakınca görmüyorum'' ifadesini kullandı. 
     Abbas, ''Yol haritası 2005'e kadar bir Filistin devleti kurulmasını öngörüyor. Şu anda teklif edilen tek tarih bu. Eğer ortaklar iyi niyet gösterirse şu andan itibaren belirlenen tarihte, yani 2005'te bir düzenlemeye ulaşmak için nihai aşamaya ilişkin meseleleri ele almaya şu andan itibaren başlayabiliriz'' dedi. 
     ABD Başkanı George Bush, yol haritasında bir Filistin devletinin kurulması için öngörülen 2005 tarihinin 2009'a sarkabileceğini belirtmişti. 
     FKÖ lideri Abbas, yurtdışında bulunan Filistinli mültecilerin geri dönüş hakkı üzerinde müzakere etmenin İsrail'in demografik yapısını değiştirmek istedikleri anlamına gelmediğinin altını çizerek, ''Bizim istediğimiz Filistinli mülteciler sorununa bir çözümdür'' dedi ve BM'nin Filistinli mültecilerin geri dönüşü ve tazminatına ilişkin 194 sayılı kararının taraflarca ortak olarak yorumlanması önerisinde bulundu. 
     İsrail'in Filistinli fraksiyonları silahsızlandırma talebine ilişkin bir soru üzerine, Abbas, ''Bunu bir gecede yapamayız. Bu, ancak aşamalı olarak gerçekleştirilebilir. İnsanlar, bizim siyasi adil çözüm projemizi anlayıp ve buna katıldıkça sözü geçen silahsızlandırmayı gerçekleştirmek bizim için daha kolay olacaktır'' ifadesini kullandı. 
     Abbas, Batı Şeria'nın Ramallah kentinde yaptığı konuşmada da İsrail ile barış görüşmelerine yeniden başlanması çağrısında bulunarak, tarafların Filistin devlet başkanlığı seçimlerinden sonra bir araya geleceğini kaydetti. 
     ''İsrail ile diyalogumuz olmalı'' diyen Abbas, ''Seçimlerden sonra İsrail ile yeniden bir araya geleceklerini çünkü aralarında bir yol haritası bulunduğunu'' söyledi. 
     
     ABBAS-HAMAS GÖRÜŞMESİ 
     Öte yandan, Beyrut'taki bir Hamas yetkilisi, Abbas'ın gelecek hafta Suriye'ye yapacağı ziyarette Hamas üyeleriyle görüşmeyi planladığını söyledi. 
     Hamas yetkilisi, Suriye'ye gideceğini bu hafta açıklayan Abbas'ın geçen cumartesi günü, Şam'da bulunan Hamas'ın siyasi büro şefi Halid Meşal ile görüştüğünü ve 6 Aralık'ta görüşme yapılması konusunda anlaştıklarını açıkladı. 
     
</TEXT>
</DOC>
