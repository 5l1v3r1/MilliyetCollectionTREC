<DOC>
<DOCNO> 258781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonsiy13.html </URL>
<DATE> 2004/07/28/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Tan Rum tarafı tepkileri göğüslemek için imkansız öneriler öne sürüyor 
</HEADLINE>
<TEXT>

     Dışişleri Bakanlığı Sözcüsü Namık Tan, Kıbrıs Rum kesiminin, Annan planına ''hayır'' demesinden kaynaklanan tepkileri göğüsleyebilmek için ''uygulanması mümkün olmayan'' öneriler ileri sürdüğünü belirterek, Türkiye için en önemli konunun, KKTC üzerindeki ambargoların kaldırılması olduğunu kaydetti. 
     Tan, haftalık basın toplantısında bir soru üzerine, Rum kesiminin, ''Ankara'nın Kıbrıs bandıralı gemilere Türk limanlarına giriş izni verdiği'' yönündeki iddiaları ile bu yöndeki haberleri değerlendirdi. Tan, şunları söyledi 
     ''Kıbrıs'taki referandumlarda Annan planına 'hayır' diyen Rum tarafı, uluslararası planda ortaya çıkan eleştiri ve tepkileri göğüsleyebilmek amacıyla, zaman zaman uygulanması mümkün olmayan öneriler ileri sürmekte, çeşitli ülke ve kuruluşlar nezdinde teşebbüslerde bulunmaktadır.'' Namık Tan, Rum basınında bu yönde çıkan haberlerin de ''bu gayretlerin bir tezahürü'' olduğuna işaret ederek, ''Şu anda Türkiye'de Kıbrıs Türkleri açısından en önemli konu, KKTC'ye uygulanan ambargoların kaldırılması ve izolasyonun sona erdirilmesidir'' dedi. 
     AB Dönem Başkanı Hollanda'nın eylül ayı içinde Kıbrıs için yeni bir çözüm süreci başlatmak istediği yönündeki haberlerin de hatırlatılması üzerine Tan, bu haberlerin de Rum kaynaklı olduğuna dikkati çekerek, bu konunun Rum kesiminin çabaları çerçevesinde değerlendirilmesi gerektiğini bildirdi. 
     
</TEXT>
</DOC>
