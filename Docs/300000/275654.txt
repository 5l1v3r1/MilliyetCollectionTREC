<DOC>
<DOCNO> 275654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonsiy17.html </URL>
<DATE> 2004/09/28/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Sağlık Bakanı Deli dana hakkında gerekli tedbirleri aldık 
</HEADLINE>
<TEXT>

     Sağlık Bakanı Recep Akdağ, bakanlığının deli dana mikrobu taşıma riski olan kan ürünleri konusunda hassas davranıp gerekli tedbirleri aldığını söyledi. 
     Akdağ, AK Parti İstişare ve Değerlendirme Toplantısı'nın yapıldığı Kızılcahamam'da basın mensuplarının sorularını yanıtladı. 
     Deli dana hastalığı ile ilgili bilgiler veren Akdağ, şöyle konuştu 
     ''Kamuoyumuzu ve şu anda bu ilaçları kullanmakta olan hastalarımızı, bu hastalarımızın yakınlarını endişelendirecek bir durum bugün itibariyle gözükmüyor. Taze kan plazmasından hazırlanan kan ürünleri aracılığıyla bu hastalığın geçtiğine dair veri yok. Aslında İngiltere kaynaklı haberler, bu hususta bize tedbirli olunmasını söylemekten öte, şu anda ülkemiz açısından pratik bir anlam taşımıyor.'' Hıfzıssıhha Enstitüsü'nün bütün kan ürünlerini gözden geçirdiğini ifade eden Akdağ, daha sonra ruhsatlandırma yapıldığını ve ürünün piyasaya verildiğini kaydetti. Akdağ, bakanlığının bu konuda hassas davrandığını ve tüm tedbirleri aldığını söyledi. 
     
     ''HERHANGİ BİR VAKA BEKLENMİYOR'' 
     Öte yandan konuyu değerlendirmek üzere Sağlık Bakanlığı Müsteşarı Necdet Ünüvar başkanlığında toplanan kurulun kararları da açıklandı. 
     Sağlık Bakanlığı'nca yapılan açıklamada, şu ana kadar Türkiye'de ''deli dana'' olarak bilinen Varyant Creutzfeldt Jakop vCJD hastalığı görüldüğüne dair bir bildirim bulunmadığı ve pratik olarak herhangi bir vaka da beklenmediği bildirildi. 
     Açıklamada şu görüşlere yer verildi 
     ''Hastalığın, çok düşük ihtimalle de olsa teorik olarak kan ve kan ürünleri ile bulaşma riski vardır. Ancak şimdiye kadar kan ve kan ürünleriyle bulaştığı ispat edilmiş hiçbir vaka yoktur. İngiltere'den bildirilen iki vakanın da kan transfüzyonuyla bulaştığı kesin değildir. 
     Türkiye'de bugüne kadar deli dana görüldüğüne dair bildirim bulunmamaktadır. Ancak klasik Creutzfeldt-Jakop Hastalığı CDJ sporadik olarak bildirilmektedir. Bu hastalık,60 yaş civarındaki insanlarda milyonda bir hızında görülen bir hastalıktır. '' İngiltere'den ithal edilen kan ürünlerinin, bu hastalığın kan yoluyla buluşma ihtimali raporlanmadan önce Türkiye'ye girdiği ifade edilen açıklamada, söz konusu ürünlerin İngiltere dahil 12 ülkede kullanıldığı belirtildi. 
     Açıklamada, 1998'den beri İngiliz vatandaşlarının kanı kullanılarak kan ürünü üretilmediğine dikkat çekilerek, ''Bu ürünlerin ülkemizde son kullanıldığı tarih itibariyle ve vCJD'nin inkübasyon süresi kuluçka dönemi gözönüne alındığında ülkemiz açısından pratik olarak herhangi bir vaka beklenmemektedir'' denildi. 
     
</TEXT>
</DOC>
