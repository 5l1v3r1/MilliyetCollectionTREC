<DOC>
<DOCNO> 294237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur41.html </URL>
<DATE> 2004/12/02/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Özgürlüğün bedelini canıyla ödedi... 
</HEADLINE>
<TEXT>

     Antalya'da kaçırılarak, alıkonulduğu ve fuhşa zorlandığı belirtilen Romanya uykulu bir kadın kapatıldığı 3. kattaki evin banyosundan havlu, bornoz ve çarşaf parçalarıyla kaçmak için aşağı sarktığı sırada düşerek yaşamını yitirdi. 
     AA muhabirinin aldığı bilgiye göre, geçen ay Türkiye'ye, birkaç gün önce de İstanbul'dan Antalya'ya geldiği belirlenen Romanya uyruklu Ludmila Stolearenco 31 , Altınkum Mahallesi Parlaz Apartmanı'nın otopark girişinde apartman sakinleri tarafından yaralı halde bulundu. 
     Düşme sonucu ağır yaralandığı belirlenen genç kadın evde birlikte kaldığı İ.İ. ve A.C. tarafından Antalya Devlet Hastanesi'ne götürüldü. Stolearenco, müdahaleye rağmen kurtarılamadı. 
     Polisin olayla ilgili yaptığı ilk incelemede, Romanya uyruklu kadının 3. kattaki evin banyo penceresinden, birbirine bağladığı 2-3 metre uzunluğundaki bornoz, havlu ve çarşaf parçalarıyla aşağı inmeye çalıştığı, pencerenin üzerindeki demire düğümlediği parçaların kopması nedeniyle düştüğü belirlendi. 
     
     ÖZGÜRLÜĞÜ İÇİN CAN VERDİ 

     Asayiş Şube Müdürlüğü'ne bağlı Cinayet ve Ahlak Büro Amirliği ekiplerinin başlattıkları soruşturmada, genç kadının evde bulunan İ.İ. ile arkadaşı A.C. tarafından kaçırıldığı, evde zorla alıkonulduğu ve para için erkeklere pazarlandığının saptandığı bildirildi. 
     Yapılan araştırmada, zanlılardan A.C'nin ''fuhşa aracılık etmek'' suçundan poliste kaydı bulunduğu belirlenirken, iki zanlı sorgularında genç kadının alıkonulması ve ölümüyle ilgilerinin olmadığını ve Ludmila Stolearenco'nun duş yapmak için girdiği banyonun penceresinden düştüğünü görmediklerini söyledikleri belirtildi. 
     Zanlılar, genç kadını birkaç gün önce sokakta yalnız gördüklerini ve oturdukları eve misafir ettiklerini iddia ettiler. 
     Kadının birbirine bağlayarak kaçmaya çalıştığı havlu ve çarşaf parçaları polis tarafından toplanırken, genç kadının cesedine otopsi yapılacak. 
     Polis yetkilileri, soruşturmanın sürdürüldüğünü ve zanlıların sorgularının devam ettiğini bildirdiler. 

     
</TEXT>
</DOC>
