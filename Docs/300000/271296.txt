<DOC>
<DOCNO> 271296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/yasam/yas02.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eski yöntemle' yeni cipi çaldılar 
</HEADLINE>
<TEXT>


Galatasaray yöneticisi Derya Taşdelenler'in cipini içindeki kadınla birlikte kaçırdılar... 

MUSTAFA KURTARAN 

Bakırköy'de, Galatasaray Yönetim Kurulu Üyesi ve Dagi Giyim Sanayi ve Ticaret A.Ş.'nin kurucusu Hasan Derya Taşdelenler'in Volkswagen Touareg marka cipi, içindeki kadınla birlikte çalındı. Hırsızlar kadını yol kenarında indirerek polisi atlatmayı başardı. 

BMW'yle çarptılar 
Taşdelenler 48 , dün gece Galatasaray A.Ş.'de çalışan Banu A.'yı 34 UB 2085 plakalı cipiyle, Okmeydanı'ndaki işyerinden Bakırköy'deki evine bırakmak üzere yola çıktı. Taşdelenler'in aracına 01.30'da İncirli Caddesi üzerinde gri renkli BMW marka bir otomobil arkadan hafif şekilde çarptı. Bunun üzerine Taşdelenler aracından indi, çarpan araçtakiler de özür dilemek bahanesiyle cipin yanına kadar sokuldu. Taraflar konuşurken, 2 kişi birden anahtarı üzerinde olan Taşdelenler'in cipine binerek aracı kaçırdı. Diğer zanlı da çarptıkları otomobille olay yerinden uzaklaştı. Taşdelenler'in cipindeki Banu A. bir süre sonra yol kenarında bırakıldı. 



</TEXT>
</DOC>
