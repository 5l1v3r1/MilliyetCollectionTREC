<DOC>
<DOCNO> 292081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo08.html </URL>
<DATE> 2004/11/25/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Polis, tribündeki fanatikleri belirledi 
</HEADLINE>
<TEXT>

     Enis YILDIRIM TRABZON, DHA 

TRABZON Emniyet Müdürlüğü Trabzonspor- Fenerbahçe maçında tribünde şiddet kullananları 4 ayrı polis kamerasından tek tek saptadı. Bu kişilere 3 milyar liraya kadar para ve 1 yıla kadar stada girmeme cezası verilebilecek. 
     İstanbul İnönü Stadı'nda yaşanan tribün cinayetinden sonra Trabzonspor- Fenerbahçe maçının polis kamerasından çekilen tribün görüntüleri 3 saat süren toplantıda izlendi. Toplantıya Trabzon Emniyet Müdür Yardımcısı Mehmet Tülek, karakol amirleri, taraftar temsilcileri, sahanının güvenliğinden sorumlu şirketin temsilcisi, Trabzonspor kulüp temsilcisi ve asayiş şubesinde görevli polis memurları katıldı. 
     Trabzon Emniyet Müdürlüğü Olay Yeri İnceleme Şube Ekipleri tarafından 3'ü sabit biri hareketli 4 ayrı kamera ile yapılan çekimlerde, sahaya yabancı madde atan, küfür eden, koltuk kıran, Fenerbahçe flamasını indirip yakan bayrağı yakan ve Türkiye Cumhuriyeti'ne hoşgeldiniz Yunanlılar' pankartı asan taraftarları tespit etti. Toplantıya katılan grup temsilcileri ve emniyet güçleri, izlenen görüntülerde zaman zaman taraftarların yaptığı hareketlere gülerken, zaman zaman da kızdı. 
     Güvenlik yetkilileri Trabzonspor ile Fenerbahçe arasında oynanan en temiz maçın bu haftaki maç olduğunu söyledi. Tribünde şiddete başvuran taraftarların birçoğunun kimliği belirlendi. Diğerleri de kamera görüntüsünden alınacak fotoğraflarla semt semt aranacak. 
     Trabzon Avni Aker Stadı'nda şiddete kesinlikle izin vermediklerini ve bunun için gerekli tüm tedbirleri aldıklarını belirten Trabzon Emniyet Müdürü Ramazan Akyürek, "Bu konuda Trabzon halkının büyük yardımını görüyoruz. Artık trbünden atılan bir taşa tüm seyirci tepki gösteriyor. Bu şiddeti engellemek için polis ve halk artık birbirine gerekli tüm desteği veriyor. Fenerbahçe maçı olaysız geçti. Fakat Trabzon'u temsil etmeyen birkaç kişinin açtığı pankart ile yabancı madde atanlar vardı. Yapılan çekimlerde bunları tespit ettik. Şiddete başvuranlar kesinlikle cezalandırılacaktır'' dedi. 
     Stadın her tarafına kulüpler tarafından kamera yerleştirilmesi gerektiğini belirten Akyürek, "Kameranın olmadığı yerlerde biz görev yapıyoruz'' diye konuştu. 
     Toplantıya katılan özel güvenlik şirketinin temsilcisi ise kendileriyle çalışan bir görevlinin maçta sahaya atılan Fenerbahçe flamasının tekrar tribünlere attığının belirlendiğini ve bu görevlinin işine son vereceklerini açıkladı. 
     Bu arada, toplantının sonlarına doğru ilginç bir de gelişme yaşandı. Toplantıya katılan bir polis memurunun cep telefonunun Fenerbahçe marşı çalması toplantının en ilginç nı oldu. 
     
</TEXT>
</DOC>
