<DOC>
<DOCNO> 273746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur52.html </URL>
<DATE> 2004/09/21/ </DATE>
<TIME> 20.42 </TIME>
<AUTHOR>  </AUTHOR>
<HEADLINE>
Çöp arabasından düşen poşet polisi alarma geçirdi 
</HEADLINE>
<TEXT>

     Sivas'ta, temizlik görevlilerinin çöp toplama aracından yola düşürdüğü çöp poşeti, şüpheli sanılarak, polisi alarma geçirdi. 
     Kentin en işlek caddelerinden Mevlana Caddesi Hastaneler Kavşağı'nda yolun ortasında şüpheli bir poşet olduğu ihbarını alan polis ekipleri, caddeyi trafiğe kapattı. 
     Çevrede geniş güvenlik önlemi alındıktan sonra olay yerine çağrılan bomba imha uzmanı tarafından kontrollü şekilde açılan poşetten, ''tıbbi atık'' çıktı. 
     Poşetin açılmasından sonra çöp toplama aracıyla olay yerine gelen Sivas Belediyesi Temizlik Müdürlüğü'ne bağlı 2 temizlik görevlisi, poşeti araçtan kendilerinin düşürdüğünü belirterek, çöp toplama aracına geri koydu. 
     Şüpheli sanılan poşet nedeniyle cadde yaklaşık 30 dakika trafiğe kapatıldı. 
     
</TEXT>
</DOC>
