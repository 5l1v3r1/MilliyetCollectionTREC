<DOC>
<DOCNO> 270961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonspo07.html </URL>
<DATE> 2004/09/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Şahin Marifet ağırlığı kaldırmak değil, ağır olmaktır... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, halterde yaşanan taciz skandalıyla ilgili olarak, ''Halterdeki olaylar hoş olmadı. Marifet ağırlığı kaldırmak değil, ağır olmaktır'' dedi. 
     Ataköy Olimpiyatevi'nde gerçekleştirilen İstanbul Olimpiyat Oyunları Hazırlık ve Düzenleme Kurulu'nın olağan toplantısı öncesinde basın mensuplarının sorularını yanıtlayan Mehmet Ali Şahin, Atatürk'ün ''Ben sporcunun zeki, çevik ve ahlaklısını severim'' sözünün ne kadar doğru olduğunun bir kez daha ortaya çıktığını vurgulayarak, ''Ancak sporcu denirken kastedilen, spor adamları da dahildir bu cümlenin içinde. Tabii iyi olmadı, hoş olmadı. Marifet ağırlığı kaldırmak değil, ağır olmaktır'' diye konuştu. 
     Şahin, konuyla ilgili soruşturma başlatıldığını da kaydederek, ''Ben de sonucunu bekliyorum. Ortaya çıkacak neticeye göre hareket edeceğiz. Bu da çok yakın zamanda çıkar'' dedi. 
     Şahin, antrenörlerle sporcular arasında yaşanan sıkıntılar konusundaki bir soruyu da, ''Vallahi insanlar kavun değil ki koklayasın'' diye yanıt verdi. 
     
</TEXT>
</DOC>
