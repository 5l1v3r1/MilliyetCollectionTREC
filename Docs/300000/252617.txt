<DOC>
<DOCNO> 252617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/yasam/ayas.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öteki Türkiye' yıkıldı 
</HEADLINE>
<TEXT>


İstanbul'un dünya liderlerini ağırladığı günlerde, normalde sıva çatlatmayan 5.0 büyüklüğündeki deprem, Yığınçal köyündeki 'ev' denilemeyecek barınakları yerle bir etti 13'ü çocuk 18 kişi öldü 

GURBET GÖKÇE, CEM BAKIRCI, TURGAY İPEK, MUKADDER YARDIMCIEL, CEVDET BAYCAN Ağrı DHA 

Ağrı Doğubeyazıt'ta dün saat 01.30'da meydana gelen 5.0 büyüklüğündeki deprem, İstanbul'daki NATO Zirvesi'nde dünyanın takdirini kazanan bir organizasyonla 46 ülkenin liderlerini ağırlayan ve AB üyeliği yolunda ilerleyen Türkiye'nin 'öteki' yüzünü ortaya çıkardı. 
Uzmanların 'ev' olarak nitelendirmediği çamur ve biriketten oluşan yapıların yoğun olduğu 75 haneli Yığınçal köyü haritadan silindi. 13'ü çocuk 18 kişinin öldüğü, 32 kişinin de yaralandığı köyde yaşayan 800 kişiden 700'ünün yaylada olması, kayıpların artmasını önledi. 

Bitişik köyler kurtuldu 
'Aletsel büyüklüğü 5.0, lokal büyüklüğü 5.1' olarak açıklanan deprem, yine uykuda yakaladı. 5 kilometre derinlikteki sarsıntı Ağrı, Iğdır, Kars ve İran'da da hissedilirken, büyük panik yaşandı. Bölgede 2.8 ile 3.4 büyüklüğünde de 5 artçı sarsıntı meydana geldi. 
Ağrı Dağı'nın batısındaki Zor Dağı eteğine kurulu olan ve ilçeye 25 kilometre uzaklıktaki Yığınçal köyündeki 75 hanenin tamamı yıkıldı. Çok sayıda evin hasar gördüğü Sağlıksuyu, Kucak ve Kutlubulak köylerinde ise can kaybı olmadı. Bir vatandaşın cep telefonuyla yaptığı "Köy yıkıldı, çok sayıda ölü var" ihbarı üzerine bölgede görevli askerler, ambulanslarla Yığınçal'a geldi. Askerin enkazdan çıkardığı yaralılar, Doğubeyazıt, Iğdır ve Ağrı'daki hastanelere sevk edildi. 
Depremzedeler cuma namazında bir araya geldi. Hasarlı köy camisi arkasındaki alanda namaz kılan vatandaşlar, dua ettiler. Enerji Bakanı Hilmi Güler'le Doğubeyazıt Belediye Başkanı Mukaddes Kubilay'ın da katıldığı cenaze namazının ardından, 18 kişi toprağa verildi. 

'Proje ve para hazır' 
Bayındırlık Bakanı Zeki Ergezen, depremin yerle bir ettiği Yığınçal köyünde incelemelerde bulundu. Hasar gören ev ve ahırların yapımı için projenin ve gerekli paranın hazır olduğunu bildiren Ergezen, "Çalışmalara en kısa sürede başlayacağız" dedi. Bu arada Fransa Cumhurbaşkanı Jacques Chirac, Doğubeyazıt'ta meydana gelen deprem nedeniyle Cumhurbaşkanı Ahmet Necdet Sezer'e dayanışma mesajı gönderdi. 

Fay normal, hasar anormal 

İTÜ Avrasya Yer Bilimleri Enstitüsü Müdürü Prof. Dr. Okan Tüysüz, deprem üreten fayın normal, ancak hasarın anormal olduğunu belirtti. "Normalde bu büyüklükte bir depremde hasar olmaz" diyen Tüysüz, şunları söyledi "Ancak ülkemizde yapıların durumu ortada. Çamurdan, yuvarlak taştan yapılmış evler, böyle küçük depremlerde bile yıkılabiliyor." 
Doğubeyazıt ile Diyadin ilçeleri arasındaki Balık Gölü Fayı'nın, Arabistan Yarımadası'nın Anadolu'yu sıkıştırmasıyla gelişmiş bir fay olduğunu anlatan Tüysüz, şöyle devam etti "İran'a kadar uzanan ve orada Tebriz'den gelen bir fayla birleşiyor. Türkiye'deki uzantısı yaklaşık 100 kilometre ve çok parçalı. Bu bölgede her zaman 5.0 büyüklüğünde bir deprem beklenmeli." n ÖNAY YILMAZ İstanbul 

Devrek 2 kez sallandı 
Zonguldak'ın Devrek ilçesinde dün sabah 36 dakika arayla 2 deprem meydana geldi. Saat 10.55'te 3.7, 11.31'de de 3.2 büyüklüklerinde 2 depremle sarsılan Devrek'te halk panik içinde kendini sokağa attı. Merkez üssü Devrek olan depremlerde can kaybı ve hasar olmadığını bildirdi. 

Kim, ne dedi .. 

'Ev sınıfına bile girmez' 
Prof. Dr. Ahmet Ercan Jeofizik Kurumu Derneği "Doğubeyazıt'ta yıkılan konutlar, bilimsel ölçülere göre ev sınıfına girmez. Türkiye'de bu depremlerin ölümcül olmaması için, kişi başı yıllık gelirin 22 bin dolar olması gerek. Yoksulluktan kurtulmadıkça deprem öldürür." 

Japonya'da gündeme gelmezdi 
Prof. Dr. Osman Bektaş Karadeniz Teknik Üniversitesi "Doğu'da ekonomik nedenlerle yapılaşma son derece kötü. Bu büyüklükteki bir deprem, Japonya ya da ABD'de olsaydı, gündeme bile gelmezdi." 

2 katlı yapılar denetimden çıktı 
Bahadır Acuner İnşaat Mühendisleri Odası Adana Şb. Bşk "Ölenlerin büyük bölümünün oturduğu evler tek ya da iki katlı. 2 kat ve 200 metrekareyi geçmeyen yapıların, Yapı Denetim Kanunu kapsamından çıkarılması talihsizliktir." 

'İstanbul'la ilgisi yok' 
Eski BÜ Kandilli Rasathanesi ve Deprem Araştırma Enstitüsü Başkanı Prof. Dr. Ahmet Mete Işıkara "Doğubeyazıt'ta meydana gelen depremin İstanbul'la ilgisi yok. Türkiye'de 5 ay içinde 6.3 veya üzerinde bir depremin olma olasılığı yüzde 63'tür." 


</TEXT>
</DOC>
