<DOC>
<DOCNO> 260628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonyas03.html </URL>
<DATE> 2004/08/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hayranları Brad Pitt'i "üstsüz" görecek... 
</HEADLINE>
<TEXT>

     Anketlerde uzak ara ''en çekici erkek'' unvanını kazanan ünlü aktör Brad Pitt'i hayranları ''üstsüz'' görebilecek. Aktörün yeni yapılan belden yukarısı çıplak balmumu heykeli, Amsterdam'daki Madame Tussauds Müzesi'nde sergilenmeye başlandı. 
     BBC'nin internet sitesindeki habere göre, aktörün ''üstsüz'' heykeli, bugünden itibaren müzedeki yerini aldı. 
     Müze yetkililerine göre büyük ilgi görmesini beklenen balmumu heykelin en büyük sürprizi ''kalbi''. Hayranlarının Pitt'i görünce hızla atan kalpleri gibi ünlü aktörün yüreği de onları görünce çarpacak. Heykele eklenen ''yapay kalp'' gerçek bir kalp gibi atacak. 
     
     JENNIFER LOPEZ VE BEYONCE DA VAR 
     Ünlü aktör Brad Pitt, Amsterdam günlerinde yalnızlık da çekmeyecek. 
     Birbirinden güzel yıldızların eşlik edeceği Pitt heykelinin koleksiyondaki yakın arkadaşları Beyonce Knowles ve Jennifer Lopez. İki yıldızın balmumu heykelleri de Pitt ile birlikte Amsterdam Madame Tussauds Müzesi'nde sergilenecek. 
     Brad Pitt, İngiliz Company dergisi tarafından yapılan ankette ''Dünyanın En Çekici Erkeği'' seçilmiş, ''Truva'' filmindeki rol arkadaşı Orlando Bloom ise ikinciliği elde etmişti. 
     Sinema projelerine aralık vermeden devam eden Pitt, son olarak ''Ocean's Twelve'' filminde George Clooney, Matt Damon, Catherine Zeta-Jones ve Julia Roberts ile kamera karşısına geçmişti. Steven Soderbergh'in yönettiği film, Aralık'ta gösterime girecek. 
     
</TEXT>
</DOC>
