<DOC>
<DOCNO> 265154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/guncel/gun03.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başkanım seni sordular' 
</HEADLINE>
<TEXT>


Yargıtay Başkanı Özkaya'nın, Çakıcı için kulis yaptığı gerekçesiyle gözaltına alınıp serbest bırakılan müteahhit Şen'den sorgusuyla ilgili detaylı bilgi aldığı ortaya çıktı 

ANKARA Milliyet 

Alaattin Çakıcı için Yargıtay'da kulis faaliyetinde bulunduğu gerekçesiyle gözaltına alınan müteahhit Hakkı Süha Şen'in, serbest kalır kalmaz telefonla Yargıtay Başkanı Eraslan Özkaya'yı arayarak bilgi verdiği ortaya çıktı. 
MİT Dış Operasyonlar Daire Başkan Yardımcısı Kaşif Kozinoğlu'yla Çakıcı'nın Yargıtay'daki dosyası için görüşmeler yapan, müteahhit Şen'e telefonda dosyayla ilgili bilgi veren Özkaya, İstanbul Başsavcılığı'nın, organize suç örgütü lideri hakkında yürüttüğü soruşturma kapsamında "dinlemeye" takıldı. Çakıcı'nın yurtdışına kaçışından sonra Şen, emekli yüzbaşı Mehmet Özbulut, emekli polis Nizamettin Özoğul ve Tevfik Ağansoy cinayetinden yargılanan Aydın Göker, 1 Haziran'da gözaltına alındı. 
Soruşturma dosyasından sızan bilgilere göre, Şen, Özkaya'yı savcılık sorgusunun ardından aradı. Gözaltına alındığını belirten Şen, "Seni sordular" dedi. Telefondaki bu görüşmeden sonra Milas'taki buluşma gerçekleşti. Özkaya, Milas'ta bir evde Şen, Özbulut, Özoğul ve Göker'le bir araya geldi. Yargıtay Başkanı, burada hakkında savcılığın yönelttiği sorularla ilgili detaylı bilgi aldı. Kayıtlarda, Şen'e yakın bir kişinin, "İstanbul ve Bodrum'a para yetiştiremiyoruz" sözleri de yer aldı. Özkaya'nın tadilatı için yüksek kalitede malzeme kullandığı öğrenilen Şen'in, İstanbul'da kiralanan ev için de benzer malzemeleri kullandığı, bu nedenle masrafın yüksek olduğu kaydedildi. 


</TEXT>
</DOC>
