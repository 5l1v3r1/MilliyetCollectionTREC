<DOC>
<DOCNO> 291442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko34.html </URL>
<DATE> 2004/11/23/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Anderson Enflasyondaki düşüşün devam edeceğini düşünüyoruz 
</HEADLINE>
<TEXT>

     Uluslararası Finans Enstitüsü IIF Avrupa Bölgesi Başkanı Jeffrey Anderson, Türkiye'de enflasyondaki düşüşün devam edeceğini düşündüklerini söyledi. 
     Türkiye Bankalar Birliği ve IIF tarafından düzenlenen ''Dezenflasyon Global Dersler ve Uzman Önerileri'' konulu seminerde konuşan Anderson, Türkiye'ye güvendiklerini ifade ederek ''Çünkü Türkiye'nin önündeki ekonomik fırsatlar çok fazla ve ekonomik riskler de var. Yine de volatilitenin devam edeceğini düşünüyoruz'' diye konuştu. 
     Anderson, hükümetin şu anda 3 yıllık bir stand-by anlaşması üzerinde çalıştığını hatırlatarak, önümüzdeki yıl AB'ye tam üyelikle ilgili müzakerelerin başlayacağını ve Türkiye'de önümüzdeki yıllarda ekonomi alanında yapısal değişim yaşanacağını kaydetti. 
     Anderson ''Şu andaki hükümetin siyasi stratejilerinden biri seleflerinin yaptığı şeyi yapmamaktır. Bunun sonucunda yapısal reformları yerine getirebilir'' dedi. 
     Son 5-10 yılda mali disiplinin tam olarak yerine oturtulamadığını, bunun sonucunda ekonomide sorunlar yaşandığını anlatan Anderson, mali yapıdaki disiplinsizliğin Türkiye'nin ekonomisini çok olumsuz etkilediğini, ancak şu andaki hükümetin disiplini sağlamaya çalıştığını ve bunun ciddi bir siyasi değişim olduğunu düşündüklerini ifade etti. 
     
     ''ENFLASYON ORTA VADEDE DÜŞECEK'' 
     Orta vadede enflasyonun düşmeye devam edeceğini kaydeden Anderson, şöyle devam etti 
     ''Sanıyorum Maastricht kriterlerine uyumlu rakamlara yaklaşacak. Türkiye'ye baktığımızda enflasyondaki düşüşün devam edeceğini düşünüyoruz. Belki yılda yüzde 5'in altına inecek. Yıllık olarak baktığımızda tek basamaklı rakamlara inileceğini düşünüyoruz. Büyüme açısından da çok ciddi rakamlara ulaşılacağını düşünüyoruz. Bu da şirketlerin yatırım yapmasını motive edecek. Düşük faiz ve enflasyon sayesinde performans da büyüyecek ve genelde yapılan tahminlere ulaşılacak. Orta vadede yüzde 4.5-5 gibi bir rakam söz konusu olacak. Yatırım da düşük enflasyon ortamı sürdürülebilir kılınırsa artacak.'' 
     
     ''BÜYÜMEDE İYİLEŞME VAR'' 
     Anderson, Türkiye'nin son 10 yıldaki büyüme oranının yaklaşık yüzde 2 civarında olduğunu belirterek, son 3 yıldır büyümede bir iyileşme olduğunu ve bu rakamın yüzde 10'a bile çıkabileceğini, yapısal reformlar yerine getirildiği takdirde bu rakama ulaşılmaması için bir neden bulunmadığını söyledi. 
     Döviz kurlarındaki dalgalanmaya ilişkin olarak da Anderson, şunları söyledi 
     ''2001 yılındaki devalüasyondan sonra bu aralık daha da daraldı, bu daralmanın artık daha az yaşandığını görüyoruz. Tabii faiz oranları ile birlikte bu döviz kurlarının da çok daha dar bir aralıkta ilerlemesi gerekiyor. Yüzde 15'lik bir dalgalanma aralığının olmasını hedefliyoruz. Türkiye'de de gelecekte bu alanda bir istikrar olacak.'' Anderson, önümüzdeki yıl yurtiçi harcamalarda daha az bir artış olursa, özelleştirme biraz hızlanırsa, yurt dışından gelen yabancı doğrudan yatırım artacak olursa, bunun çok daha olumlu bir ortamın yaratılmasını sağlayacağını belirtti. 
     IMF programı ile birlikte ve müzakere tarihi verilip, TL'den sıfırların atılmasının büyük bir destek sağlayacağını söyleyen Anderson, bunun dışında daha istikrarlı bir TL ve de daha düşük borçlanma maliyeti sayesinde, hükümetin karşılaştığı faiz ödeme zorluğunun biraz daha azalacağını kaydetti. 
     
     FAİZ DIŞI FAZLA 
     IIF Avrupa Bölgesi Başkanı Anderson, faiz dışı fazlanın sürdürülebilir kılınması gerektiğine işaret ederek, şöyle devam etti 
     ''Bu 2008'e kadar yüzde 3'e indirilmek durumunda. Daha düşük borçlanma maliyeti, Türk lirasının istikrarının artması ve mali açıkların azalması, özelleştirmenin biraz daha hızlanması bu amaçlara ulaşılmasını hızlandıracak ve genel olarak kamu borcunda bir düşüş bekliyoruz.'' Türkiye'de son dönemde yaşananların kendilerini inanılmaz derecede etkilediğini ifade eden Anderson, 2000 yılından beri çok büyük değişiklikler olduğunu, artık çok rahat ilerlenebileceğini düşündüklerini ve hükümetin mali disipline olan bağlılığını sürdürülebilir kılması gerektiğini belirtti. 
     Yabancı doğrudan yatırımların Türkiye'ye geleceğini ve mali piyasaların bu ülkeye olan güveninin artarak devam edeceğini vurgulayan Anderson, hükümetin mali disiplini gerçekleştirmek için geride kalan yapısal reformları da tamamlamak durumunda olduğuna işaret etti. 
     Makroekonomik alanda birtakım riskler olduğunu belirten Anderson, ''Bunlar oldukça büyük riskler. Vadelerin kısa olması çok ciddi bir sorun. Kısa vadeli borçlanmaya bir bağımlılık söz konusu'' dedi. 
     
     CARİ AÇIK 
     Anderson, yabancı mali piyasaların açıklardan endişe duyduğunu ifade ederek, şunları kaydetti 
     ''Unutmamak lazım ki bu açıktaki artışın büyük bir bölümü otomotiv sektöründen kaynaklandı, fiyatların artmasından kaynaklandı. Faiz, enflasyon oranları düştü, bu da güveni artırdı. Bu yüzden de otomotiv satışları ya da dayanıklı eşya satışları arttı, 2001 yılından önceki, mali krizinden önceki düzeylere geldi. Bu açığın kapatılması için tekrar dayanıklı eşya ya da otomotiv satışlarının eski rakamlara gelmesi gerekiyor.'' İthalattaki büyümenin geçici olduğunu, çok uzun süreceğine inanmadığını ifade eden Anderson ''Londra ve New York'daki meslektaşlarım buradaki döviz kurlarından biraz endişeliler ve Asya'da yaşanan krizin sonucunda kısa vadedeki borçlanma rasyosu her zaman için gelecekte yaşanacak zorlukların bir habercisidir diyorlar'' dedi. 
     Anderson, bir risk olduğunu, bunun Orta Avrupa ülkelerinde gördükleri finansal pazar risklerine benzediğini belirterek, ''Belli bir gün içinde çok fazla net satış yapmıyorsunuz, döviz kurlarında çok ciddi bir hareket olmuyor. Biz bu riski görüyoruz. Yaklaşık 6 milyarlık bir risk var, özellikle Türk lirası cinsinden tahvilleri yurtdışında elde tutanlar açısından'' diye konuştu. 
     Sıcak paranın gelmesi, giriş çıkışının dengelenmesi için ekonomik politikalara duyulan güvenin sürdürülebilir kılınmasına işaret eden Anderson, özelleştirme sayesinde kamu borcunun düşeceğini ve bu sayede de aktiflerin yönetiminin çok daha etkin bir hale geleceğini vurguladı. 
     Anderson, mali reformlara bakıldığında çok agresif planların söz konusu olduğunu, hükümetin bu alandaki çalışmalarını desteklediklerini ifade etti. 
     
</TEXT>
</DOC>
