<DOC>
<DOCNO> 262722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun25.html </URL>
<DATE> 2004/08/12/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Porno skandalı yaşanan papaz okulu kapatıldı 
</HEADLINE>
<TEXT>

     Avusturya'nın başkenti Viyana'ya yakın bir yerdeki ''Sankt Pölten Katolik Papaz Okulu'', çocuk pornografisiyle meşgul olduğundan derhal kapatıldı. 
     Vatikan'daki Katolik dünyasının ruhani lideri Papa II. Jean Paul'e İoannes Paulus II bağlı Müfettiş Piskopos Klaus Kueng, basın-yayın organlarına açıklamasında, çocuklara din eğitimi vermekle yükümlü bu okulun pornografi etkinliğine bulaşması yüzünden derhal kapatılması kararının alındığını bildirdi. 
     Avusturya'da bir dergi, geçen ay okulda papaz öğretmenlerinin öğrencileri öpüp okşarken fotoğraflarını yayınlayınca skandal patlak verdi. 
     Avusturya savcılarının, okulda bir öğrencinin internetten pornografik çocuk yayını aldığını saptamasından sonra, bu işlemin okulda yaygın olduğu ortaya çıktı. 
     Vatikan müfettişi, Viyana'nın batısında, 200 yıllık tarihi olan bu ruhban okulunda çocuk pornografisi suçunun en etkili biçimde soruşturulacağını bildirdi. 
     Avusturya papaz okulunda birçok öğrenci veya hocanın internete çocuk pornografisi için devamlı bağlandığı saptanınca Papa, okul için derhal kovuşturma emri verdi. Müfettiş Piskopos Kueng, bu okulda papazların ''çocuk pornografisine bağımlı olduğunun görüldüğünü'' belirtti. Kueng, ''Bu okulda etkin eşcinsel ilişkilerin geliştiğini saptamak benim için çok acı oldu'' dedi. 
     Avusturya Katolik Kilisesi, son birkaç yılda dünyada kilise okullarında çok sayıdaki eşcinsel ilişki skandallarıyla da sarsıldığından, Sankt Pölten okulundaki internet çocuk pornografisi ve eşcinsel ilişkilerden büyük yara aldı. 
     Müfettiş Piskopos Kueng, Avusturya papaz okulu Pölten'in müdürü Piskopos Kurt Krenn'in durumunun sorulması üzerine, ''okul yöneticisi hakkındaki kararın, soruşturmanın tam olarak bitirilip sonucun Papa'ya arz edilmesinden sonra belli olacağını'' bildirdi. 
     Kueng, St. Pölten okulunun öğrenci seçim değerlendirmesinin yeniden yapılacağını ve hak kazananların başka papaz okullarına nakledileceğini bildirerek, bu okulun ''tamamen temize çıkana dek kapalı kalacağını ve sonra açılabileceğini'' söyledi. 
     
</TEXT>
</DOC>
