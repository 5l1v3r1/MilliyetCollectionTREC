<DOC>
<DOCNO> 298938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonspo27.html </URL>
<DATE> 2004/12/19/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Oktay "Biz hepimiz görevimizin başındayız, değişen hiçbir şey yok" 
</HEADLINE>
<TEXT>

     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, bazı yöneticilerin istifasının ardından başkan ve yönetim kurulunun da istifa edeceği biçimindeki spekülasyonların doğru olmadığını belirterek, ''Kesinlikle böyle birşey yok, biz hepimiz görevimizin başındayız, değişen hiçbir şey yok. Takımın başarılı olması için hepimiz elimizden gelen herşeyi yapmaya devam edeceğiz'' dedi. 
     Kıvanç Oktay, Beşiktaş-Akçaabat Sebatspor maçından önce yaptığı açıklamada, istifa etmek gibi bir niyetlerinin olmadığını kaydederek, ''Bu tip şeyler ilk defa olmuyor, son da olmayacaktır. Biz görevimizin başındayız. İstifa etmek gibi bir düşüncemiz yok. Aynı şekilde çalışmaya devam edeceğiz'' diye konuştu. 
     Oktay, Kulübü başkan Yıldırım Demirören, Murat Aksu ve Kıvanç Oktay yönetiyor biçimindeki görüşlere katılmadığını belirterek, ''Bir kulübün 2-3 kişiyle yönetilmesi mümkün değildir'' dedi. 
     Oktay, şöyle devam etti 
     ''Kulüpte her yöneticinin bir görevi vardır. Kimsenin böyle hakkını yememek lazım. Benim görevim var, futbol şubesi sorumlusuyum. Murat Aksu icra kurulu başkanıdır ve görevi vardır. Bütün arkadaşlarımızın hepsinin görevi vardır ve hepsi de görevinin başındadır. Görevlerini de gayet güzel yapmaktadırlar. Hiçbir şekilde bu tip şeyler söylememek lazım. Bir kulübün 2-3 kişiyle yönetilmesi mümkün değildir.'' 
     
     ''DEL BOSQUE İLE DEVAM EDİYORUZ'' 
     Oktay, şu ana dek yönetimden hiçbir biçimde teknik direktör Vicente Del Bosque'nin tazminatından dolayı bir sıkıntı olduğu yönünde bir açıklama gelmediğini, bu konunun yalnızca medyada çıktığını ve şu anda da medya içinde dönüp dolaştığını söyledi. 
     Şu anda bu tip bir konuyu konuşmak kadar gereksiz bir durum olamayacağını kaydeden Oktay, şunları kaydetti 
     ''Sayın Del Bosque bizim sözleşmeli hocamızdır. 2 yıllık sözleşmemiz var ve bunu hep söylüyoruz. Kendisi takımın başındadır. Şu anda da görevini gayet güzel sürdürüyor. Her maçtan sonra aynı şeyi konuşuyoruz. AC Parma maçından önce de aynı şey konuşuldu. O da takımın başarılı olması için elinden geleni yapıyor. İnşallah devre arasında daha iyi çalışma yapıp eksiklerimizi tamamlayacağız. İkinci yarıda takımı çok daha iyi yerlere getirmek için hocamızla birlikte yönetim olarak elimizden gelen herşeyi yapmaya hazırız. Del Bosque ile devam ediyoruz'' Beşiktaş'ın eski teknik direktörü Mircea Lucescu'nun AC Parma maçını izlemeye geldiğini ifade eden Oktay, doğal olarak Rumen çalıştırıcıyla konuştuklarını anlatarak, ''Lucescu, Parma maçına geldi, İtalya'ydı. Orada zaten evi var. Çok doğal olarak konuşup merhabalaştık. Lucescu ile biz normal zamanlarda da görüşüyoruz. İyi bir dostumuz. O konuda başka bir mana aramamak lazım'' diye konuştu. 
     
</TEXT>
</DOC>
