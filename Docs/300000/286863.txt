<DOC>
<DOCNO> 286863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sondun31.html </URL>
<DATE> 2004/11/07/ </DATE>
<TIME> 18.42 </TIME>
<AUTHOR>  </AUTHOR>
<HEADLINE>
ABD Felluce'ye büyük bir saldırı hazırlıyor... 
</HEADLINE>
<TEXT>

     Irak'ta direnişin kalesi durumuna gelen Felluce kentine büyük saldırı hazırlığındaki Amerikan Deniz Piyadeleri'nin komutanı Korgeneral John F. Sattler, ''Bu, ABD'nin savaşı'' dedi ve ''1945'de Japonya-İo Cima adası ve Kore'den beri en büyük savaşı olacak'' dedi. 
     Felluce yakınında, 1. Deniz Piyadeleri Keşif Gücü'nün 2500 Deniz Piyadesi'ne ''moral konuşması'' yapan Korgeneral Sattler, ''Biz bu savaşta Iraklı ortaklarımızı yanımıza aldık. Iraklı ortaklarımız, Felluce'de yuvalananların hırsızlar, haydutlar, caniler, teröristler, eşkıya olduğunu düşünüyorlar'' dedi. 
     Yarbay Mike Ramos da ''Tanrı her birinizi korusun. Görevinizi biliyorsunuz. Dalın oraya görevi yerine getirin'' diye konuştu. 
     Korgeneral Sattler'ın hatırlattığı, II. Dünya Savaşı'nın son aylarında, Büyük Okyanus'un batısında Japon toprağı olan sönmüş yanardağı adası İo Cima'da ''Etöğüten Tepesi''nde 4500 Amerikan askeri ölmüş, 21 bini yaralanmıştı. Japon İmparatorluk Ordusu ise 22 bin kayıp vermişti. 
     AP'nin haberine göre, Felluce saldırısını 2 Deniz Piyadesi taburu, Amerikan Kara Kuvvetleri'nden bir tabur ve Amerikan eğitimi almış 2 Irak tugayı başlatacak. 
     Felluce çevresinde 10 bin Amerikan askeri gerekli durum için mevzilenmiş bulunuyor. 
     
     FELLUCE DİRENİŞÇİLERİ 
     Amerikan savaş uçakları ve topçusunun ateşi altında bulunan Iraklı direnişçiler, Felluce'de en büyük saldırıya hazırlanan Amerikan ordusunun yarattığı durumun yerinde görülmesi için tüm basın yayın organlarını bu tecrübeyi yaşamaya ve nakletmeye davet etti. 
     Bağdat'ın 50 kilometre batısında yer alan Felluce kentini savunan direnişçilerin liderleri, aşiret reisleri ve Sünni din adamlarının yer aldığı ''Felluce Mücahitleri Şurası''ndan dün yapılan açıklamada, şöyle denildi 
     ''ABD'nin Irak'ta açtığı haçlı savaşı içinde gerçek yüzlerinin görülmesi için, Amerikalı basın yayın organları dahil dünyanın tüm medya kuruluşları, direnişçilerin yanına Felluce'ye davetlidir. Onları korumak için özel yapılar tahsis edilecektir. Tüm medya özel olarak korunacak ve her araç sağlanacaktır.'' 
     
     RAMADİ 
     Başkent Bağdat'ın 50 kilometre batısında Felluce ve daha batıdaki Ramadi'ye işgalci Amerikan ordusu ''en büyük'' saldırıya hazırlanıyor. 
     Felluce'de Amerikan bombardımanları altında çok az sayıda Iraklı ve yabancı basın yayın mensubu bulunuyor. 
     Felluce sakinleri, Amerikan ateşinin sayısız sivil evi yerle bir ettiğini hatırlatıyor. 
     ABD'nin ''Saddam yanlıları ve yabancı İslam savaşçılarının yuvalandığını'' belirttiği Felluce ve Ramadi'ye büyük saldırının her an başlayabileceği kaydediliyor. 
     Irak direnişinin kalesi durumuna giren Felluce kenti, ABD'nin Saddam'ı devirmek için Irak'a girdiği Mart 2003'ten sonra devamlı ABD birliklerince bombaladı. 
     Amerikan ordusunun Felluce sakinlerine kenti terk etmeleri çağrısında bulundu. 
     Amerikan ordusu, kentte bütün yolları denetimine alarak kadın, çocuk ve savaşamayacak yaştaki erkeklerin kenti terk etmesini istedi Felluce'yi terk etmeye ya da kente girmeye çalışan 45 yaşın altındaki bütün erkekleri tutuklayacağını bildirdi. 
     Bölgedeki kaynaklar, Amerikan askerlerinin kente girmesi durumunda, siper kazan ve bubi tuzakları hazırlayan 3 bin kadar direnişçiyle karşı karşıya geleceğini belirtiyor. 
     Amerikalı askeri yetkilileri, Felluce'de yarısı Iraklı, yarısı da yabancı, savaşmaya hazır ve kararlı 1200 kadar militan bulunduğunu, bunlara kent çevresinde ve kırsal alanda hücre biçiminde örgütlenmiş 2 bin kadar militanın destek verdiğini vurguluyor. 
     Amerikan ordusunun saldırılarından önce, Felluce'nin nüfusu 300 bin idi. 
     
</TEXT>
</DOC>
