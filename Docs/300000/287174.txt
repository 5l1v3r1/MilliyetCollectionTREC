<DOC>
<DOCNO> 287174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo18.html </URL>
<DATE> 2004/11/08/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Denizlispor ilk beraberliğini aldı... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, futbolcuların tatil havasına erken girdiklerini, bunun sonucunda İstanbulspor önünde 2 puan bıraktıklarını söyledi. 
     Samsunspor maçına göre kötü bir performans ortaya koyduklarını, buna rağmen yine de net gol pozisyonları bulduklarını ifade eden Dalaman, son vuruşlardaki beceriksizliğin tabelayı Denizlispor lehine değiştirmeyi engellediğini belirtti. 
     Kazanabilecekleri bir maçı berabere bitirmenin üzüntüsünü yaşadıklarını kaydeden Dalaman, ''Futbolcularımız lige verilen ara nedeniyle bayram tatili havasına erken girdi. Oysa daha profesyonel düşünüp ona göre davranmalılar. Bundan kulüp kadar kendileri de karlı çıkacaktır'' dedi. 
     Dalaman, Ersen Martin, Serhat, Özgür ve Güven'in A2 Milli Takım aday kadrosuna çağrılmasının kendilerini mutlu ettiğini sözlerine ekledi. 
     Sezonun ilk beraberliğini İstanbulspor maçında alan yeşil-siyahlı futbolculara, 1 puan için 2'şer milyar lira prim verileceği de açıklandı. 
     Öte yandan, sakatlığı nedeniyle uzun süredir İngiltere'de tedavi gören Ömer Rıza, Denizli'ye döndü. 
     
</TEXT>
</DOC>
