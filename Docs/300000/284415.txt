<DOC>
<DOCNO> 284415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonspo33.html </URL>
<DATE> 2004/10/29/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Del Bosque Fenerbahçe'ye Şampiyonlar Ligi gibi bir maç oynatacağız 
</HEADLINE>
<TEXT>

     Beşiktaş Teknik Direktörü Vicente Del Bosque, yarınki derbide Fenerbahçe ile Şampiyonlar Ligi'ndeki gibi mücadele edeceklerini söyledi. 
     Del Bosque, BJK Ümraniye Nevzat Demir Tesisleri'nde düzenlediği basın toplantısında, derbi tarzındaki maçların dengeli karşılaşmalar olacağını belirterek, ''Ligdeki sıralamalar bu maçı etkilemez. Umarım bütün Türkiye'deki sporseverler için iyi bir şov olur'' dedi. 
     Ceza sahası çevresinde duran toplarda Fenerbahçe'nin iyi top kullandığını bildiklerini ifade eden Del Bosque, şunları söyledi 
     ''O bölgede faul yapmamak için önlemleri alacağız. Faul olursa baraj olacak, ayrıca iyi bir kalecimiz var. Rakip buradaki pozisyonlar sonrasında sonuca gidecek diye bir şey söz konusu değil. Fenerbahçe büyük bir takım, lig sürecisince bazı haftalarda şanslıydı. Şampiyonluk yarışında bazı takımların bu kadar şanslı olması normal olabilir. Son dakikalarda kazandığı maçlar bile oldu. Bu tarz maçları kazanması da yerini belirliyor. Ayrıca oldukça güçlü adamları var. Şampiyonlar Ligi'nde güçlü rakipleri var. Aldıkları sonuçlarla şu anki yerini belirledi. Biz kazanmak istiyoruz. Haliyle onlara Şampiyonlar Ligi gibi bir maç oynatacağız.'' 
     
     ''KAZANMAK İÇİN OYNAYACAĞIMIZI SÖYLÜYORUM'' 
     İspanyol çalıştırıcı, bir gazetecinin, ''Yani kazanacaksınız'' demesi üzerine, ''Ben bunu söylemiyorum. Ben kazanmak için oynayacağımızı söylüyorum. Fenerbahçe ile aramızda puan farkı çok. Rakibimiz ligin başlangıcından beri yükselen bir tempoyla oynadı. Biz ise lige kötü başladık. Ama son haftalarda iyi oynamaya başladık. Yarınki maçın iyi bir şov olmasını diliyorum. Türk futbolu için iyi bir fırsat'' diye konuştu. 
     Fenerbahçe'nin kendilerine hazırlayacağı taktiklere izin vermemeye çalışacaklarını kaydeden Del Bosque, sözlerini şöyle sürdürdü 
     ''Futbolcularımız sayesinde kazanmalıyız. Bizim için önemli hafta başlıyor. Bu derbi maçından sonra UEFA Kupası maçı var. Haliyle iyi başlayıp, devam etmek istiyoruz. Maçın nasıl gideceğini düşünüyorsunuz, ama sonra beklediğiniz gibi gitmeyebiliyor. Fenerbahçe'nin son yarım saatte lehine çevirdiği çok maç oldu. Bizim yapacağımız hareketlerle, ortaya koyacağımız oyunla ilk dakikadan son dakikaya kadar maçın bizim kontrolümüzde olmasını sağlayacağız. Geçen maçlardaki gibi iyi oynamaya çalışacağız. Agresif, ama akıllı oynamaya çalışacağız.'' 
     
     ''İŞLEYEN ÇARKI DEĞİŞTİRMENİN ANLAMI YOK'' 
     Del Bosque, son haftalarda forma giyen oyuncuların görevini iyi yaptığını, bu nedenle bu futbolcularda ısrar etmeleri gerektiğini söyledi. 
     Ronaldo haricinde bütün oyuncuların oynayacak durumda olmasının kendileri için avantaj olduğunu dile getiren İspanyol çalıştırıcı, şunları söyledi 
     ''Fatih'in de oynayabileceğini düşünüyorum. Fenerbahçe maçında en iyi 11'i seçip, sahaya sürmeliyiz. Şu anki kadromuzda ısrar etmeliyiz. Son 2-3 maçta oynayanlar iyi oynadı. İşleyen bir çark varsa değiştirmenin anlamı yok. Ayrıca Fenerbahçe'ye baktığınızda 9-10 oyuncusu hiç değişmedi. Bizim ise kartlar, sakatlıklar ve düşük futboldan dolayı bazı oyuncularımızı sürekli oynatamadık. Bu nedenle 9-10 kişi ortaya çıkaramadık. Ama şu an bütün takımın iskeleti çıkmış durumda. Ancak kalabalık bir soyunma odasında futbolcuların hepsi oynayacak durumdaysa hayat çok zor. Her zaman daha az oyuncu sayısı olduğunda daha kolay yaşam oluyor. Futbolcular arasında şu ana kadar önemli hiçbir şey olmadı. Sadece ufak tefek şeyler oldu ama önemli bir olay çıkmadı. Benim burada olmamın nedenlerinden birisi de oynayacak durumda olan oyuncuların en iyisini çıkarıp sahaya sürmek.'' Del Bosque, sadece rakip oyuncuları düşünmemeleri gerektiğini, kendi futbolcularının durumunu da dikkate almaları gerektiğini ifade etti. 
     Carew'in durumuna da değinen Del Bosque, ''Carew birçok konuda bize yardımcı oldu. Son maçta da iyi mücadele etti. İbrahim Akın'ın ise geleceği hakkında umutluyuz. Her geçen gün daha iyi oynamaya başladı. Futbolcuların durumu konusunda 1 haftalık düşünmemeliyiz. İbrahim Akın en iyi şekilde yükselişini sürdürmeli. Diğerleri de aynı şekilde daha iyi olmalı'' diye konuştu. 
     
     ''BIRAKALIM HAKEM KENDİ İŞİNİ YAPSIN'' 
     Vicente Del Bosque, maçın hakemi konusunda ise şunları söyledi 
     ''Hakemler konusunda konuşmak tarzım değil. Ancak burada yapılan bir şey bu. Hakemler hakkında konuşmam, kendi futbolcularım hakkında konuşurum ve onlarla ilgili endişeler taşımam gerekiyor. Hakemin davranışını düşünüp ve endişelenip ona bir şekilde etkide bulunmamız doğru değil. Bırakalım hakem kendi işini yapsın.'' İspanyol teknik adam, taraftarlar konusunda ise ''Seyircilerimizden isteyeceğimiz bir şey kalmadı. Artık onlara bir şeyler vermemiz gerekiyor'' diye konuştu. 
     
</TEXT>
</DOC>
