<DOC>
<DOCNO> 293560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur40.html </URL>
<DATE> 2004/11/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Öldürülen üniversiteli kızın babası Yapanlar inşallah aynı acıyı yaşar 
</HEADLINE>
<TEXT>

     Manisa'nın Turgutlu İlçesi'nde cesedi bulunan üniversiteli genç kızın babası, ''Bunu yapanlar inşallah aynı acıyı yaşarlar'' dedi. 
     Turgutlu'da geçen hafta cesedi bulunan üniversite öğrencisi Meltem Putak'ın cenazesini almak üzere İzmir Adli Tıp Kurumu'na gelen Mehmet Putak, kızının bir cinayete kurban gittiğini ve kızını sürekli rahatsız eden Yılmaz A. isimli kişiden şüphelendiklerini söyledi. 
     Meltem Putak ile kaybolmadan bir süre önce görüştüklerini, böyle bir olayın olabileceğini tahmin etmediklerini kaydeden baba Putak, ''Böyle olacağını bilseydim kızımı asla buralara göndermezdim. Bunu yapanlar inşallah aynı acıyı yaşarlar'' dedi. 
     Putak, cenazeyi bugün uçakla Diyarbakır'a götüreceklerini ve orada toprağa vereceklerini belirtti. 
     Bu arada, Adli Tıp Kurumu'nda yapılan otopside, genç kızın göğsünden tek kurşunla vurularak öldürüldüğü, vücudunda herhangi bir darp ve işkence izine rastlanmadığı, cesetteki izlerin çürümeden kaynaklandığı belirlendi. 
     
</TEXT>
</DOC>
