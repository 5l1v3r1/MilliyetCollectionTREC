<DOC>
<DOCNO> 250369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonyas09.html </URL>
<DATE> 2004/06/23/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Gwyneth Paltrow, annelik ile işi arasında kaldı... 
</HEADLINE>
<TEXT>

     Yeni doğum yapan Oscarlı aktris Gwyneth Paltrow, annelik ile dev bir filmin başrolü arasında kaldı. Beyazperdede efsane oyuncu Marlene Dietrich'i canlandıracak Paltrow, kızı Apple'ı bırakarak setlere koşacağı için vicdan azabı duyduğunu belirtti, Internetteki ''imdb'' sitesinin haberine göre, Dietrich rolünün kendisine çok heyecan verdiğini ifade eden Paltrow, aslında evde kalarak kızı Apple'ı yetiştirmeyi yeğlediğini kaydetti. 
     Dietrich'in kızı Maria Riva ve Marlene Dietrich hayranlarını sevindiren bir karar alarak ünlü oyuncunun hayatını anlatan filmin başrolünü ve yapımcılığını üstlenen Paltrow, eşi Chris Martin ve kızından ayrı kalacağı için de üzgün olduğunu itiraf etti. 
     ''Çiçeği burnunda anne'' Paltrow, ''Dietrich, inanılmaz bir kadın ve olağanüstü bir hayatı var. Bu hayatın beyazperdeye getirilmesi kesinlikle gerekli. Ama, bana kalırsa evde kalıp kızıma bakmak isterdim. Acaba bundan sonra film çevirir miyim bilemiyorum. Bakalım göreceğiz'' dedi. 
     Gwyneth Paltrow'un kızı Apple, 5 hafta önce dünyaya gelmişti. 
     
</TEXT>
</DOC>
