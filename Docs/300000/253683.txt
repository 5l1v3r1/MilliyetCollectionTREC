<DOC>
<DOCNO> 253683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sontur33.html </URL>
<DATE> 2004/07/07/ </DATE>
<TIME> 19.19 </TIME>
<AUTHOR>  </AUTHOR>
<HEADLINE>
NATO mayın gemileri İstanbul'da... 
</HEADLINE>
<TEXT>

     NATO acil müdahale gücü olarak görev yapan NATO Güney Avrupa Mayın Karşı Tedbirleri Kuvveti'ne MCMFORSOUTH bağlı 6 gemi İstanbul'a geldi. 
     Tuzla'daki Deniz Harp Okulu Limanı'na demirleyen İtalya'dan ''ITS Alpino'' ve ''ITS Numana'', Almanya'dan ''FGS Weilheim'', İspanya'dan ''SPS Segura'', Yunanistan'dan ''HS Klio'' ve Türkiye'den ''TCG Silifke'' mayın karşı tedbirleri gemileri, 12 Temmuz Pazartesi gününe kadar Tuzla'da demirleyecekler. 
     İtalya Deniz Kuvvetleri Komutanlığı'ndan Albay Paolo Polidoro'nun komuta ettiği kuvvet, İstanbul'da kaldıkları süre içinde çeşitli ziyaretlerde bulunacaklar. 
     Albay Polidoro, MCMFORSOUTH Komuta Kontrol Gemisi ''ITS Alpino''da basın mensuplarına verdiği brifingde, NATO kuvvetine Almanya, İspanya, Türkiye, Yunanistan ve İtalya'nın sürekli gemi verdiğini, Belçika, İngiltere ve ABD'nin de gemileriyle desteklediğini söyledi. 
     MCMFORSOUTH'un görev bölgesinin Akdeniz, Ege ve Karadeniz olduğunu ifade eden Polidoro, 2004 yılında Türkiye dışında, Bulgaristan, İspanya ve İtalya limanlarını ziyaret ettiklerini belirtti. 
     ''ITS Alpino''da geçici görevle Kurmay Başkanı olarak görev yapan Deniz Kıdemli Binbaşı Sami Tübek de, MCMFORSOUTH'un 1999 yılında kurulduğunu kaydederek, kuvvette 10'u karargahta olmak üzere yaklaşık 400 personelin bulunduğu bildirdi. 
     MCMFORSOUTH'un Yugoslavya'daki savaşın ardından Adriyatik'teki faaliyeti sırasında 80 bomba ve 12 eski mayın imha ettiğini ifade eden Tübek, görevlerinin ''harekata hazır, etkili bir mayın karşı tedbirleri kuvvetini muhafaza etmek ve geliştirmek'' olduğunu kaydetti. 
     MCMFORSOUTH'un sualtı ve suüstü keşif harekatları gerçekleştirdiğini anlatan Tübek, deniz yoluyla yapılan uyuşturucu ticaretini, yasadışı göç hareketlerini ve terörist faaliyetleri engellemek için şüpheli gemileri telsiz aracılığıyla sorguladıklarını, bu konulardan birinin tespiti halinde de durumu milli makamlara bildirdiklerini söyledi. 
     Dipteki tehlikeli cisimlerin sualtı keşif harekatlarıyla belirlendiğini vurgulayan Tübek, ticari gemiler için tehlike oluşturan bu cisimlerin imha edildiğini bildirdi. 
     Geliştirilen mayın karşı tedbirleri cihazlarını da denediklerine işaret eden Tübek, limanları ziyaret ederek NATO'ya üye ülkelerle işbirliğinin, NATO'ya üye olmayan ülkelerle de diyalogun geliştirilmesinin, görevleri arasında bulunduğunu ifade etti. 
     Görev bölgelerindeki tatbikatlara katıldıklarını anlatan Tübek, Kasım ayında da Çanakkale'de icra edilecek ''Turkish Minex'' tatbikatında yer alacaklarını sözlerine ekledi. 
     
</TEXT>
</DOC>
