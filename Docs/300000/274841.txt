<DOC>
<DOCNO> 274841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonsiy05.html </URL>
<DATE> 2004/09/25/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Şahin Memurların istediği yüzde 163'lük zammı karşılayamayız... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''toplu görüşmelerde memurların yüzde 163 gibi bir ücret artışı istediğini'' kaydederek, ''Onu, şu andaki ekonomik verilere göre karşılamamız mümkün değil'' dedi. 
     Şahin, AK Parti İstanbul İl Başkanlığı'nca Eminönü Belediyesi Kadırga Kültür Merkezi'nde düzenlenen ''İl Yerel Yönetimler Şurası''na katıldı. 
     Toplantıdan önce basın mensuplarının sorularını yanıtlayan Şahin, ''belediyelerin çalışmalarıyla ilgili aylık değerlendirme yapacaklarını'' söyledi. 
     Devlet Bakanı ve Başbakan Yardımcısı Şahin, ''memur sendikalarıyla yapılan toplu görüşmelere salı günü devam edileceğini'' de belirterek, şunları kaydetti 
     ''Aramızda büyük fark var. Memurlar, yüzde 163 gibi bir zam artışı istiyorlar. Onu, şu andaki ekonomik verilere göre karşılamamız mümkün değil. Kaldı ki, enflasyonda 2005 yılı için yüzde 8'lik bir artış öngörüyoruz. Böyle bir artışı izah etmek kolay değil.'' ''Görüşmelerde orta bir yol bulunup bulunmayacağına'' ilişkin bir soru üzerine Şahin, ''Bakalım, bekliyoruz. Hazine, Maliye ve Devlet Planlama bürokratları, salı günü bütçe imkanları içerisinde 2005 yılı için memurlara ne kadar zam verilebileceğine dair teknik rakamsal bilgiyle gelecek. Ondan sonra yeniden bir değerlendirme yapacağız'' dedi. 
     Daha sonra basına kapalı gerçekleştirilen ''İl Yerel Yönetimler Şurası''na, AK Parti'li bazı milletvekilleri, belediye başkanları, büyükşehir ve ilçe belediyeleri meclis üyeleri katıldı. 
     
</TEXT>
</DOC>
