<DOC>
<DOCNO> 284484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonyas01.html </URL>
<DATE> 2004/10/29/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ODTÜ, Türkiye'ye yılda 100 milyon dolar kazandıracak hammadde üretti 
</HEADLINE>
<TEXT>

     Ortadoğu Teknik Üniversitesi ODTÜ Biyolojik Bilimler Bölümü Öğretim Üyesi Doç. Dr. Fatih İzgü ve beraberindeki ekip, kendi laboratuarlarında, Türkiye'de çok fazla tüketilen ve yıllık 100 milyon dolara mal olan kansızlık ilacının ham maddesi ''Eritropoietin''i üretmeyi başardı. 
     Doç. Dr. İzgü, A.A muhabirine yaptığı açıklamada, SSK'ya fahiş fiyatla satıldığı iddialarına neden olan ilacın hammaddesi ''Eritropoietin'' etken maddeli ilaçların, kansızlık, böbrek yetmezliği, çok kanamalı hastalıklarda, ameliyat sonrası kansızlığın giderilmesi için kullanıldığını ve çokuluslu ilaç firmalarınca Türkiye'ye getirildiğini belirtti. 
     Doç. Dr. İzgü, biyoteknolojik olan ilacın kullanım alanın çok geniş ve maliyetinin yüksek olması nedeniyle hammaddesini üretmeyi düşündüklerini ve 3 yıl önce çalışmalara başladıklarını anlatarak, yapılan çalışmalar sonunda ilacın hammaddesini üretmeyi başardıklarını kaydetti. 
     Yakın gelecekte ilaç piyasasının yüzde 40'ını biyoteknolojik ilaçların oluşturacağını, gen mühendisliği teknikleriyle üretilen bu ilaçların yüksek teknoloji ürünü olduğunu söyleyen İzgü, Türkiye'nin bu çalışmalarda geride kalmaması gerektiğini ifade etti. 
     İnsan geninden üreyen ilaçlar olan biyoteknolojik ilaçların Türkiye'de şu ana kadar üretiminin yapılmadığını söyleyen İzgü, ''eritropoietin'' etken maddeli ilaçları üreten 2 uluslararası firma bulunduğunu belirtti. İzgü, ''Tekel oldukları için ilaçları çok büyük fiyatlara satıyorlar. Bunlar diğer ülkelerde üretilemez, çünkü teknolojileri yok, diyorlar ama artık bizim teknolojimiz var ve bunu kanıtladık'' dedi. 
     
     PİYASADA 200 DOLAR, MALİYET 20 DOLAR 
     Biyolojik Bilimler Bölümü'ndeki ilaç biyoteknolojisine göre dizayn edilmiş özel laboratuarlarında 4 kişilik bir ekiple hammaddeyi ürettiklerini ve çok ucuza mal ettiklerini kaydeden İzgü, bu hammaddenin yerli ilaç firmalarının yatırımıyla ilaca dönüşebileceğini ifade etti. 
     İzgü, ''Bizim yaptığımız fizibilite çalışmaları sonucunda ilacın maliyeti 20 dolar civarında çıkıyor. Ama ilaçlar piyasada 200 dolara satılıyor'' diye konuştu. 
     Yerli ilaç sanayinin bu ilaçların üretimine gereken önemi vermesini isteyen İzgü, ilaç sanayinin yapacağı 4 milyon dolar civarında bir yatırımla üretimin sağlanabileceğini ifade etti. 
     Bu yatırımın yalnızca ''eritropoietin'' için değil, diğer hammaddeler için de yapılmış olacağını belirten Fatih İzgü, şunları kaydetti 
     ''İlaç sanayi ve üniversite işbirliğinde bu çalışma yapıldı, hammadde üretildi ancak, ilaç sanayi, Sağlık Bakanlığı'ndan ruhsat alabilir miyiz, diye bir tereddüt yaşadığı için yatırım yapmaya korktu ve Sağlık Bakanlığı'na başvuru yapamadılar. Biyoteknolojik ilaçlar burada üretildiği ve maliyeti bu kadar az olduğu için devlet herhalde bu konuya daha ciddi eğilir.'' İzgü, ''Eritropoietin'' hammaddesi ürettikten sonra kendi kontrollerinin yanı sıra ABD ve İngiltere'deki uluslararası söz sahibi laboratuarlardan da onay aldıklarını kaydetti. 
     
     ''SAĞLIK BAKANLIĞI DESTEK VERMELİ'' 
     Sağlık Bakanlığı'nın bu ilaçların Türkiye'de üretilebildiğine kanaat getirmesi ve ilaç firmalarını bu konuda yatırım yapmaya teşvik etmesi gerektiğini söyleyen İzgü, ''Bakanlık, yerli sanayiciye, siz bunu üretirseniz, biz bunun ruhsatını size zorluk çıkarmadan, kontroller içinde veririz , desin ki, ilaç firmaları da bu yatırımı yapabilsinler. Bakanlıktan, hadi üretmeye başlayın, biz size gerekli desteği vereceğiz sözünü alırlarsa birçok ilaç firması bunu yapacak'' diye konuştu. 
     İzgü, üretimlerin bakanlık denetimine açık olacağını ve hangi kalitede üretildiğinin kontrol edilebileceğini de ifade etti. 
     Türkiye piyasasında şu anda hepsi ithal 150 biyoteknolojik ürün bulunduğuna ve Türkiye'nin bu ilaçların birine ortalama 60-70 milyon dolar harcadığına işaret eden İzgü, ''Bugün dünyada, 600 biyoteknolojik ilaç FDA'den onay bekliyor. Bütün bunlar piyasaya çıktığı zaman tamamen dışa bağımlı olacağız ve bunlar çok önemli ilaçlar. Benim korkum bunda geri kalacağız, bugün hadi başlayın deseler ilaçlar 2-3 senede piyasaya çıkar. Treni yakalamamız lazım'' diye konuştu. 
     
     FAHİŞ FİYATLA SATILMIŞTI 
     ''Eritropoeitin'' etken maddeli, ''Neorecormon'' ilacının, SSK'ya fahiş fiyatla satıldığı iddiasıyla soruşturma başlatılmıştı. 
     Çalışma ve Sosyal Güvenlik Bakanlığı, bu grupta yer alan 2 ilaçtan Neorecormon'un Roche firmasınca, diğer ilaç Eprex'in ise Güler İlaç Firması'nca ithal edildiğini, aynı grupta Sağlık Bakanlığı'nın onay verdiği başka ilaç bulunmadığını belirtmişti. 
     SSK'nın 2000 yılında 3 bin 889, 2001'de 10 bin 391, 2002'de 15 bin 647, geçen yıl ise 9 bin 560 kutu Neorecormon aldığı açıklanmıştı. 
     
     BİYOTEKNOLOJİK İLAÇ NEDİR 
     Bu ilaçlar, hastalığı yenmek için insan vücudundaki proteinler ve vücut tarafından üretilen diğer maddeler kullanılarak üretilen ilaçlar olarak tanımlanıyor. Dünyada, ''biyoteknolojik ilaç'' tanıtımına uyan 369 ilaç kullanımda bulunuyor. 
     Bu ilaçlar, diyabet, hemofili, kalp hastalıkları, bulaşıcı hastalıklar, Multpl Skleroz, anemi, romatoid artrit gibi hastalıkların tedavisinde kullanılıyor. 
     
</TEXT>
</DOC>
