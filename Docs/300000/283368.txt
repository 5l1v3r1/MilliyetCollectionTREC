<DOC>
<DOCNO> 283368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun13.html </URL>
<DATE> 2004/10/26/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
ABD Arafat'la konuşanlar, ona istifa etmesini söylemeli 
</HEADLINE>
<TEXT>

     ABD Başkanı George Bush'un Ulusal Güvenlik Danışmanı Condoleezza Rice, Filistin lideri Yaser Arafat'la görüşen ülke liderlerinden, ona istifa etmesi yönünde baskı yapmalarını istedi. 
     İsrail Başbakanı Ariel Şaron'un Gazze'den çekilme planını, Arafat'ın istifa etmesi için bir fırsat olarak niteleyen Rice, kendilerinin Arafat'la görüşmediklerini, ancak görüşen ülke liderlerinin, ''Tamam, topraklar artık Filistin'in oluyor. Bunu istediğini yıllardır söylüyorsun. İstifa etme zamanı geldi'' mesajını iletmesi gerektiğini belirtti. 
     Rice, Arafat'ın istifa etmesi halinde, bağımsız bir başbakanın kontrolü ele alabileceğini ve Filistin güvenlik kuvvetlerini tekrar yapılandırabileceğini söyledi. 
     ABD Ulusal Güvenlik Danışmanı, Filistin kuvvetlerinin güvenliği sağlamadığını, aksine güvenlik konusunda problem yarattığını ileri sürdü. 
     İsrail parlamentosu, Başbakan Ariel Şaron'un 2005 yılı sonuna kadar Batı Şeria'daki 120 Yahudi yerleşkesinden 4'ünü boşaltma ve Gazze Şeridi'nden çekilme planını görüşmek üzere dün toplanmıştı. 
     ABD'de yaklaşan başkanlık seçimleri çerçevesinde sık sık açıklama yaparak George Bush'a destek veren Rice, politika yaptığı gerekçesiyle demokratlar tarafından eleştiriliyor. 
     ABD Başkanı Bush'un, 2 Kasım başkanlık seçimini kazanarak ikinci dönem Beyaz Saray'da kalması durumunda, Savunma Bakanı Donald Rumsfeld'in yerine, Ulusal Güvenlik Danışmanı Condoleezza Rice'ı getirmeyi planladığı belirtiliyor. 
     
</TEXT>
</DOC>
