<DOC>
<DOCNO> 269455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/soneko38.html </URL>
<DATE> 2004/09/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Akbank'a The Banker Dergisi'nden ödül... 
</HEADLINE>
<TEXT>

     Bankacılık dergisi The Banker, Eylül sayısında Akbank'ı 4. kez ''Türkiye'nin En İyi Bankası'' seçti. 
     Akbank'tan yapılan açıklamada, The Banker Dergisi'nin, Akbank'a bu ödülü 2003 yılında elde ettiği rekor kar ile yüzde 30'un üzerindeki özsermaye karlılığı ve kredilerdeki liderlik konumuna bağlı olarak verdiği bildirildi. 
     Açıklamaya göre, The Banker Dergisi, Akbank'ı Türkiye'nin en iyi bankası seçmesinin gerekçelerini şöyle sıraladı 
     ''2001 yılındaki bankacılık krizinden sonra, büyük bankalar 2002'de süratle iyileşmeye başladılar ve 2003 yılında Akbank'ın önderliğinde güçlenmeye devam ettiler. Akbank, 2003'te net karını yüzde 95 oranında artırarak yüzde 35 özsermaye karlılık oranına ulaşmasının yanında, kredilerde yüzde 13 pazar payı ile en fazla kredi veren banka oldu. Bu gelişmelerin sonucunda Akbank Türkiye'nin en iyi bankası seçilmeye layık görüldü. 
     2003 yılında Akbank tüm önemli ürünlerde dikkat çekici artışlar kaydetti. Tüketici kredileri, KOBİ kredileri, kredi kartı kredileri ve yatırım fonlarında sırasıyla yüzde 236, yüzde 198, yüzde 97 ve yüzde 117'lik artışlar gerçekleşti. 
     Akbank, 2000 yılında başlattığı değişim programı çerçevesinde tüm altyapısını yenileyerek müşteri ulaşım kanallarının müşteriye özel olarak yapılandırılmasını sağladı. Ayrıca Akbank, 3 milyar dolar civarında olduğu ifade edilen serbest sermayesi sayesinde rakiplerine oranla daha ucuz kredi verebildi ve kredi portföyünü daha agresif büyütebildi.'' 
     
     ''HEDEF HİSSE DEĞERİNİ MAKSİMİZE EDECEK STRATEJİ YARATMAK'' 
     Akbank Genel Müdürü Zafer Kurtul, The Banker Dergisi'nin verdiği ödülle ilgili yaptığı açıklamada, düşük enflasyon ortamında, sürdürülebilir ve dengeli büyüyen bir ekonomide Akbank'ın, güçlü sermaye yapısı, geniş şube ağı ve yüksek likit pozisyonu sayesinde liderliğini koruduğunu belirtti. 
     Akbank'ın 2003 yılında 1 milyar dolarlık net karla Türk bankacılık sektöründe tarihi bir rekora imza attığını kaydeden Kurtul, bankanın kullandırdığı 6.1 milyar dolar tutarındaki kredi ile özel bankalar arasında birinci olduğunu ifade etti. 
     Kurtul, ''Bankanın bu dikkat çekici performansında düşük maliyetle fonlama imkanı veren sağlam mevduat tabanı ve geniş dağıtım ağı ile yüksek serbest özsermayesi ve bankacılığa odaklanan yapısı etkili oldu'' dedi. 
     Önümüzdeki dönemde küçük ve orta ölçekli KOBİ şirketlerin büyüme potansiyelinin çok yüksek olacağını öngören Akbank'ın, müşteri odaklı felsefesini kurumsal bankacılık stratejisi ile birleştirerek KOBİ'lerin ihtiyaçlarını karşılayacak yeni bir kredi ve nakit yönetim imkanı sağladığını belirten Kurtul, buna bağlı olarak, KOBİ'lere karta bağlı bir limitle ödeme desteği veren ve tedarikçilere tahsilat garantisi sağlayan biz.card'ın yaratıldığını kaydetti. 
     Kurtul, hisselerinin yüzde 34'ü İMKB'de işlem gören Akbank yönetiminin birincil hedefinin hisse değerini maksimize edecek stratejileri yaratmak ve uygulamak olduğunu ifade ederek, bankanın 31 Aralık 2003 tarihi itibariyle cari piyasa fiyatlarıyla oluşan değerinin 6 milyar 330 milyon dolar olduğunu, aynı tarihte bankanın, Borsa'da piyasa değeri sıralamasında en üst sırada yer aldığını belirtti. 
     
</TEXT>
</DOC>
