<DOC>
<DOCNO> 266921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo19.html </URL>
<DATE> 2004/08/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gençlerbirliği'nde Mustafa Özkan krizi... 
</HEADLINE>
<TEXT>

     Gençlerbirliği'nde, Ukrayna'nın Shaktar Donetsk takımı teknik direktörü Mircea Lucescu'nun golcü oyuncu Mustafa Özkan'ı takımına transfer etmek istemesi, kırmızı-siyahlı takımda Rijeka maçı öncesinde tatsız olayların yaşanmasına neden oldu. 
     Kulüp Başkanı İlhan Cavcav, dünkü karşılaşma sonrasında Türkiye'ye hareket etmeden önce Rijeka Havaalanı'nda basın mensuplarına yaptığı açıklamada, Hırvatistan'a gelmeden önce Mustafa Özkan'ın ağabeyi ve menajeri Sadi Özkan'ın kendisini telefonla aradığını belirterek, şöyle konuştu 
     ''Sadi, Mustafa'yı Lucescu'nun kendi takımına istediğini bana söyledi. Şu anda satma imkanı yok dedim. Buna rağmen ısrar ettiler. Israr karşında bir şey yapamadık. Hırvatistan'da kaldığımız otelden maça hareket edeceğimiz saatlerde ağabeyi Ankara'daki fabrikaya faks çekerek, 'Mustafa Özkan ile Lucescu'nun takımının anlaştığını ve oynamaması gerektiğini' söyledi. Menajeri maça çıktığımızda ısınma hareketleri sırasında beni tekrar aradı ve Mustafa Özkan ile konuşmak istediğini söyledi. Mustafa, kadroda olduğu halde yanıma çağırdım. Rengi çok kötüydü. Tamamen kendinden geçmiş perişan bir durumdaydı, morali bozuktu. Takıma yararlı olamayacaktı. Hocayı çağırdık, kendisini oynatmaması için ricada bulundum. O da bizi kırmadı.'' Ukrayna takımıyla anlaşma yapmadıklarını ifade eden İlhan Cavcav, ''Mustafa Özkan'ın UEFA Kupası maçında oynaması halinde transfer olacağı kendi takımında Avrupa'da oynaması mümkün değildi. Shaktar Donetsk Kulübü ile Ankara'ya dönünce konuşacağım. Anlaşma söz konusu olduğunda biz de oynamak istemeyen futbolcuyu tutmayız. Anlaşamadığımız takdirde ise Mustafa Özkan 2004-2005 sezonu sonuna kadar Gençlerbirliği'nin oyuncusudur'' diye konuştu. 
     
     MUSTAFA GİDERSE, TUNUSLU GELECEK 
     Mustafa'nın transferinin gerçekleşmesi durumunda arayış içinde olacaklarını kaydeden başkan Cavcav, ''Tunuslu bir oyuncuyla ilgileniyoruz. O futbolcuyla temasa geçeceğiz. Maddi konularda anlaştığımız takdirde onu transfer edeceğiz'' dedi. 
     
     MUSTAFA ÖZKAN CEPHESİ 
     Transferi gündemde olan golcü oyuncu Mustafa Özkan ise havaalanında yaptığı açıklamada, Ukrayna ekibinden kendisine transfer teklifi geldiğini belirterek, ''Bunun maç saatine gelmesi kötüydü'' diye konuştu. 
     Golcü oyuncu, bu konunun 4-5 gündür konuşulduğunu hatırlatarak, ''Yöneticiler, ben ve hocam görüştük. Bu maça çıkmayacağıma karar verildi. Şu anda imza atmadığım için Gençlerbirliği'nin futbolcusuyum. Maçta oynamayacağıma hep birlikte karar verdik'' dedi. 
     Mircea Lucescu yönetimindeki Ukrayna'nın Shaktar Donetsk takımı, Avrupa Şampiyonlar Ligi F Grubu'nda İspanya'dan Barcelona, İtalya'dan Milan ve İskoçya'dan Celtic ile mücadele edecek. 
     
</TEXT>
</DOC>
