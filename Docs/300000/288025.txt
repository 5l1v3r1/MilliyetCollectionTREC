<DOC>
<DOCNO> 288025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun65.html </URL>
<DATE> 2004/11/11/ </DATE>
<TIME> 23.55 </TIME>
<AUTHOR>  </AUTHOR>
<HEADLINE>
Arafat'ın cenazesi Kahire'ye götürüldü 
</HEADLINE>
<TEXT>

     Filistin lideri Yaser Arafat'ın cenazesini taşıyan, Fransız hükümetine ait uçak, Kahire'ye indi. 
     Arafat için Kahire'de düzenlenecek resmi cenaze töreni yarın yapılacak. 
     Filistin Devlet Başkanı Yaser Arafat'ın cenazesini taşıyan uçak, TSİ 23.00 sıralarında Mısır'ın başkenti Kahire'ye geldi. 
     Arafat'ın Filistin Bayrağı'na sarılı naaşı havaalanında bekleyen Onur Kıtası'nın omuzlarında cenaze arabasına taşındı. 
     Cenazeyi karşılayanlar arasında bulunan Mısır Cumhurbaşkanı Hüsnü Mübarek'in eşi Suzanne Mübarek, aynı uçakla gelen Arafat'ın eşi Süha'yı kucaklarken, geniş güvenlik önlemleri alınan havaalanında Mısır Dışişleri Bakanı Ahmed Ebul Geyt'in de bulunduğu belirtildi. 
     Arafat'ın cenazesi havaalanının yakınındaki, bir hastane, cami ve sosyal kulübü bulunan askeri Galaa Kulübü'ne götürülecek. 
     Yaser Arafat'ın naaşı gece boyunca hastanede kaldıktan sonra sabah saatlerinde cenaze töreni için camiye taşınacak. 
     Daha önce havaalanında yapılması planlanan cenaze töreninin lojistik nedenlerle askeri kulübe alındığı bildirilmişti. 
     Arafat'ın cenaze töreninin yarın TSİ 11.00'de başlaması bekleniyor. 
     Törenden sonra Arafat'ın naaşı, kulübün hemen arkasındaki Almaza askeri üssüne taşınarak buradan defnedileceği Ramallah'a götürülecek. 
     
</TEXT>
</DOC>
