<DOC>
<DOCNO> 251333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/siyaset/axsiy01.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bize El Kaide neyse sizin için de PKK aynı' 
</HEADLINE>
<TEXT>


PKK'nın uluslararası terörün parçası olduğunu belirten Bush, PKK ile El Kaide arasında paralellik kurdu. Bush, "Somut adımlar atılacak" dedi 

Elçin Ergün, Utku Çakırözer, Abdullah Karakuş, Barkın Şık, Tolga Şardan, Gökçer Tahincioğlu Fotoğraf Mustafa İstemi, Ümit Bektaş, Altan Burgucu, Yavuz Özden 


ABD Başkanı George W. Bush, 16 saatlik Ankara ziyaretinde Türkiye'nin 'kırmızı çizgileri' konusundaki taleplerini dinlerken PKK'nın Kuzey Irak'tan tasfiyesi için sorumluluğu Irak'ın yeni yönetimine havale etti. Başbakanlık'ta 1 saat 20 dakika süren görüşmede, Başbakan Recep Tayyip Erdoğan ile Bush arasında şu konular ele alındı 
PKK ABD'nin PKK'yı K. Irak'tan tasfiye etme sözünü anımsatan Erdoğan, "Bugüne kadar somut adım atılmaması bizi rahatsız ediyor. Bu konu bizim için önemli, ama ABD için de sorun olur. Bu bölgeden siz sorumlusunuz. Harekete geçilmemesi durumunda uluslararası terörle mücadelede zafiyet doğar. Sizin için terörist Zerkavi neyse, bizim için de PKK aynı şey" dedi. Erdoğan'ın sözlerine hak verdiğini belirterek PKK'nın uluslararası terörün parçası olduğunu kaydeden Bush, "Bizim için El Kaide neyse, sizin için de PKK'nın aynı olduğunu biliyoruz. Somut adımlar atılacak" diye konuştu. Ancak PKK ile mücadeleyi yeni Irak yönetimine havale edeceğinin sinyalini veren Bush, Erdoğan'a, "Irak yönetimi devreye girince gerekeni onlara söyleyeceğiz. ABD olarak elimizden geleni yapacağız" dedi. Üst düzey bir ABD yetkilisi, Türkiye'nin PKK konusundaki sıkıntısını "dobra, açık ve kesin bir dille" ifade ettiğini aktardı. Aynı yetkili, ABD'nin PKK'ya karşı önlem almaya kararlı olduğunu, ancak bunun zamanını ve yöntemini açıklamalarının, gerek Irak'taki durum, gerekse operasyonel gizlilik gerekçeleriyle mümkün olmadığını ifade etti.KERKÜK Başbakan, Kerkük için de, "Herhangi bir etnik grubun denetimine geçmesini kabul edemeyiz. Bağdat'ın statüsü ne ise, Kerkük de aynı statüde olmalı" dedi. Bush da, Musul'da başkonsolosluk açmak istediklerini belirten Erdoğan'a "Irak'ın geleceği konusunda Türkiye'nin tezlerini paylaşıyoruz" karşılığını verdi.8.5 MİLYAR DOLAR Amerikan yönetiminin bir yıl önce Türkiye'ye vermeyi öngördüğü ancak ABD Kongresi'nin "Türkiye'nin Kuzey Irak'a girmemesi" koşuluna bağladığı 8.5 milyar dolarlık kredi konusuna dün nokta konuldu. K. Irak şartının kaldırılması talebinin bugüne kadar karşılanmaması üzerine Erdoğan, "Türkiye'nin bu şartlarla krediyi kullanamayacağını" söyledi. Bir yıldır askıda olan kredinin yine askıya alınması karşılıklı teyit edildi. Dışişleri Bakanı Abdullah Gül de, gazetecilere "Şimdilik bir kenara bıraktık. İleride ihtiyaç olursa bakarız" dedi.KIBRIS KKTC üzerindeki izolasyonun kaldırılmasında ABD'nin öncü olmasını isteyen Erdoğan, "Sizden Kıbrıs Türkleri için daha net adımlar bekliyoruz. Bu adımları atmak için AB'yi beklemenize gerek yok" dedi. Erdoğan, turizm sezonuna dikkat çekerek "KKTC'ye tarifeli ve charter seferleri bugünlerde başlatmanız önemli bir katkı olur" diye konuştu. Bush ise, hazırlığın sürdüğünü belirterek, "En kısa sürede gereken adımlar atılacak" diye konuştu.GUANTANAMO Guantanamo'da üç Türk vatandaşının da tutuklu olduğunu belirten Erdoğan, "En kısa sürede yargılansın ya da serbest bırakılsınlar" dedi.AB Erdoğan, Türkiye'nin AB sürecine verdiği destek için ABD yönetimine teşekkür ederken, Bush bu desteğin süreceği sözünü verdi. Erdoğan, Türkiye'nin Afganistan'a desteğinin süreceğini kaydetti.KASIM SEÇİMLERİ Erdoğan'ın kasımdaki başkanlık seçimi için başarılar dilediği Bush, "Kazanacağımdan eminim" dedi. Basın açıklamasında Bush, Müslüman ülke olan Türkiye'nin demokrasi, hukuk kuralları ve özgürlüğü kucaklamasını takdir ettiklerini belirtti. Bush, "AB'ye giden yolda size tarih verilmeli. Bunun için elimizden geleni yapacağız" dedi. 

</TEXT>
</DOC>
