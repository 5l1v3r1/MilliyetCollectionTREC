<DOC>
<DOCNO> 267521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun05.html </URL>
<DATE> 2004/08/30/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Cumhuriyetçi Parti kongresinden önce 200 gözaltı 
</HEADLINE>
<TEXT>

     Bülent Keneş 
ABD'de bugün başlayacak Cumhuriyetçi Parti'nin kongresinden önce, dün New York'ta düzenlenen ve Amerikan siyasi tarihine ''bir parti kongresi öncesinde yapılan en büyük protesto'' gösterisi olarak geçen Bush karşıtı yürüyüşte gözaltına alınanların sayısının 200'ü geçtiği bildirildi. 
     Gözaltılara ilişkin Amerikan basın yayın organları değişik rakamlar verirken, bu rakamın 100 ila 250 arasında değiştiği, ancak yaygın olarak 200'ün üzerinde ifade edildiği görüldü. Gözaltına alınanlar arasında sanatçı Rosario Dawson'un da bulunduğu ileri sürülürken, bu iddia polis tarafından henüz doğrulanmadı. 
     Bu arada, protesto gösterisine katılım konusunda da farklı rakamlar ifade edildi. Protesto yürüyüşünü düzenleyen ve yürüyüş öncesi katılımın 250 bini bulacağına dair beklentisini dile getiren, Bush yönetimi politikaları ve Irak savaşı muhalifi ''United for Peace and Justice'' grubu, protesto yürüyüşüne 400 bin kişinin katıldığını ileri sürerken, polis yetkilileri CBS News televizyonuna açıklamalarında yürüyüşte 120 bin kişinin yer aldığını kaydettiler. 
     Yaklaşık 3 km uzunluğundaki bir yolu 2 saatten fazla bir sürede kateden kalabalığın herhangi bir şiddet eylemine karışmadığı belirtilirken, protesto yürüyüşü boyunca sadece iki hafif yaralanma vakası meydana geldiği açıklandı. Bir polisin ellerinin kağıttan bir ejderin ateşe verilmesi sonucu yandığı, bir başka polisin de başına bir nesne atılması sonucu hafif yaralandığı bildirildi. 
     Protesto yürüyüşü boyunca ''United for Peace and Justice'' grubu başta olmak üzere eylemcilerin sorumlu bir davranış sergilediklerini kaydeden New York Belediye Başkanı Michael Bloomberg, protesto yürüyüşünün barış içinde geçtiğini açıkladı. Bugün başlayacak olan ve düzenlenmesi 100 milyon dolara mal olan kongrenin 2508'i asil, 2344'ü yedek olmak üzere 4852 delegeye ve görev yapacak 8000 gönüllüye ev sahipliği yapacağı ifade edildi. Kongre sırasında Manhattan'a 50 bin ziyaretçinin gelmesi bekleniyor. 
     15 bin gazeteci tarafından izlenecek olan kongrenin sadece güvenliği için harcanan paranın 76 milyon doları bulacağı ifade ediliyor. 
     New York Belediye Başkanı Bloomberg de kongrenin New York'ta yapılmasının ziyaretçi trafiğini artırmasından dolayı şehre 250 milyon dolarlık bir ekonomik hareketlilik getireceğini açıkladı. 
     
</TEXT>
</DOC>
