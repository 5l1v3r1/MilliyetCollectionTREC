<DOC>
<DOCNO> 252734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonyas01.html </URL>
<DATE> 2004/07/03/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
"Baba"nın ölümü büyük üzüntü yarattı... 
</HEADLINE>
<TEXT>

     ''Baba'' filminin unutulmaz oyuncusu Amerikalı aktör Marlon Brando, Los Angeles'ta, 80 yaşında yaşama veda ederken, sinema tarihinin en önemli isimlerinden olan oyuncunun ölümü, sanatçılar ve dostları arasında büyük üzüntü yarattı. 
     ''Baba'' filminin yönetmeni Francis Ford Coppola, ''Marlon, insanların kendi ölümü hakkında görüş belirtmeleri fikrinden nefret ederdi. Sadece onun gidişinin beni üzdüğünü söyleyeceğim'' dedi. 
     Oyuncu James Garner de ''Amerika, önde gelen film yıldızını kaybetti. O en iyisiydi ve çok da iyi bir arkadaştı'' diye konuştu. 
     ''Baba'' filminin çekimleri sırasında Paramount Pictures şirketinin başkanı olan Robert Evans ise Amerika'nın en büyük aktörünün kaybından ötürü çok büyük bir üzüntü hissettiğini söyledi. 
     İtalyan oyuncu Sophia Loren de Brando için, ''Onun gibi aktörler ölümsüz olmalı'' ifadesini kullandı. 
     Loren, ''Hong Konglu Kontes'' filmindeki rol arkadaşı Brando'nun harika bir çalışma arkadaşı, iyi eğitim almış büyük bir profesyonel olduğunu söyledi. 
     Hong Konglu Kontes'in turnesinde Brando'nun stüdyoda çok heyecanlı olduğunu belirten Loren, ''Filmin başında çok zayıftı, ancak filmin son günlerinde yediği dondurmalar yüzünden çok şişmanlamıştı'' dedi. 
     Amerikalı Aktör James Caan, Brando'nun birçok genç oyuncuyu etkilediğini belirterek, ''Bunu reddedecek birisi varsa, onu hiç anlamamış demektir'' diye konuştu. 
     İngiliz aktör Terence Stamp de Brando için ''O çok zor bulunan bir elmastı'' ifadesini kullandı. 
     Brando ile birlikte ''Superman'' filminde rol alan Stamp, ''Her şeyi vardı ve hayatı çok ciddiye almazdı. Tanıdığım en eğlenceli kişiydi, onunla olmak mutluluktu'' dedi. 
     Brando'nun ''Rıhtımlar Üzerinde'' adlı filmde birlikte rol aldığı Eva Marie Saint de ''Marlon ile film çevirmenin kazandırdığı olağanüstü deneyimi asla unutmayacağım. Onunla birlikte oynadığım sahneler benim için her zaman hazine değerinde. O en büyük aktörlerden biriydi'' değerlendirmesini yaptı. 
     İtalyan yönetmen Bernardo Bertolucci de Brando'nun ''ölümsüz hale geldiğini'' belirterek, ''Paris'te Son Tango filmi çevrilirken tüm film ekibi onun varlığından büyülenmişti. Hiçbirimiz daha önce yaşayan bir efsaneyle karşılaşmamıştı'' diye konuştu. 
     
</TEXT>
</DOC>
