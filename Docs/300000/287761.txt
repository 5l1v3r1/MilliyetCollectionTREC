<DOC>
<DOCNO> 287761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy05.html </URL>
<DATE> 2004/11/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
CHP milletvekili Arıtman'dan şok iddialar... 
</HEADLINE>
<TEXT>

     GÜNSELİ ÖNAL Ankara 

CHP İzmir Milletvekili Canan Arıtman, SSK hastanelerinin Sağlık Bakanlığı'na devrini öngören tasarının görüşülmesi sırasında AKP İzmir Milletvekili Tevfik Ensari'nin üç kardeşinin Karşıyaka'daki iki hastaneye başhekim ve başhekim yardımcısı olarak atandıklarını söyledi. 
     Arıtman, Ensari'nin kardeşlerinden birinin Karşıyaka Devlet Hastanesi'nde başhekim, diğerinin onun yardımcısı, üçüncü kardeşinin de aynı ilçede bir SSK dispanserinin başında bulunduğunu söyleyince AKP'li üyeler tepki gösterdi. 
     Arıtman, 278 yataklı Karşıyaka Devlet Hastanesi'nde 1.5 hastaya bir doktor düştüğünü, cerrah olan doktorlara iki ayda bir sıra gelebildiğini ve bunun dışında boş oturduklarını belirterek, "Durum böyleyken sanıyor musunuz ki bu hastanede dört dörtlük hizmet veriliyor Hastanenin asıl işlevi ciddi durumlarda hastaları birkaç kilometre ilerideki üniversite hastanesine sevk etmek" dedi. 
     Hastaneyi "emeklilikte dinlenme hastanesi" olarak niteleyen Arıtman, "Bu hastanede doktorlar boş otururken 40 dakika uzaklıktaki 150 yataklı Aliağa Devlet Hastanesi doktorsuzluktan hizmet veremiyor" diye konuştu. 
     
     Tarikatçı kadrolaşma 
     Arıtman, Çalışma ve Sosyal Güvenlik Bakanı Murat Başesgioğlu'nun SSK hastanelerinde tarikatçı kadorlaşmaya izin vermediği için bu hastanelerin ondan alınarak Sağlık Bakanlığı'na devredilmek istediğini öne sürdü. 
     AKP Gümüşhane Milletvekili Sabri Varan, "Milletvekilinin kardeşi doktor olamaz mı " diye sorunca Arıtman, "Ama bir ilçede üç kardeş başhekim olamaz" karşılığını verdi. 
     Varan, Karşıyaka Devlet Hastanesi Başhekimi Semih Uşaklıgil'in Uşaklı olduğunu ve hiçbir milletvekilinin kardeşi olmadığını söyledi. 
     Arıtman, "Senin dediğin sembolik başhekim. Benim dediğim başhekim yardımcısı ama hastaneyi asıl o yönetiyor. Hastanenin iki başhekim yardımcısı da Tevfik Ensari'nin kardeşi ve biri doktor bile değil" diye konuştu. 
     Varan, "Canan Hanım özür dileyecek" deyince, Arıtman, "Hayır, dilemeyeceğim" karşılığını verdi. 
     Bu arada komisyondaki görüşmelere Sağlık Bakanı Recep Akdağ katılırken, Başesgioğlu katılmadı. 
     
</TEXT>
</DOC>
