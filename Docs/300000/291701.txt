<DOC>
<DOCNO> 291701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun32.html </URL>
<DATE> 2004/11/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Anket yapıldı Rumların yüzde 62'sinden Türkiye'ye veto 
</HEADLINE>
<TEXT>

     Güney Kıbrıs'ta yapılan bir ankettin sonuçlarına göre, Rumların yüzde 62'si, ''Türkiye'nin Rum yönetimine karşı, tanınma ve asker çekme de dahil çeşitli taahhütlerde bulunmaması halinde, Rum yönetiminin Türkiye'nin Avrupa Birliği AB üyeliğini veto etmesini'' destekliyor. 
     ''Türkiye'nin Rum yönetimine çeşitli vaatleri'' karşısında veto oranı düşerken, ''Kıbrıs'tan asker çekme taahhüdü'' karşısında oran yüzde 34'e iniyor ve yüzde 61'lik kesim vetoya karşı çıkıyor. Ankete katılanların yüzde 45'iyse vetonun referandum yoluyla halk tarafından belirlenmesini istiyor. 
     Simerini gazetesinin haberine göre, Rum Araştırma Merkezi ve ''Cyprus College'' tarafından bu gazete adına 19-22 Kasım tarihlerinde 700 kişiyle telefonla yapılan anketin sonuçlarına göre, ankete katılan her 10 kişiden 6'sı AB tarafından 17 Aralıkta Türkiye'ye müzakere tarihi verileceğine inanıyor. 
     Ankette katılanların yüzde 62'si, ''Türkiye'nin Rum yönetimi karşısında hiçbir taahhütte bulunmaması durumunda veto uygulamasını'' desteklerken, yüzde 31'lik kesimse vetoya karşı çıkıyor. 
     
     ÇEŞİTLİ TAAHHÜTLER ORANI DEĞİŞTİRİYOR 
     Anket sonuçlarına göre, Türkiye'nin çeşitli taahhütlerine göre vetoya destek verenlerin oranı düşüyor. 
     Ankete katılanların yüzde 52'si, ''Türkiye'nin Güney Kıbrıs ile gümrük birliğine gitmesi durumunda'' dahi veto uygulanmasına destek verirken, Türkiye'nin ''aşamalı olarak Kıbrıs'tan asker çekmeyi taahhüt etmesi'' halinde bu oran yüzde 34'e düşüyor ve yüzde 61'lik bir kesim bu durumda veto uygulanmasına karşı olduğunu belirtiyor. Ankete göre, ''Türkiye'nin Rum yönetimini resmen tanıması'' durumunda veto taraftarlarının oranı daha da düşürerek yüzde 28 oluyor. Maraş'ın BM'ye teslim edilmesi durumundaysa veto karşıtlarının oranı yüzde 39'u buluyor. 
     ''Türkiye'nin müzakere tarihi alması durumunda Kıbrıs sorununun çözümü olasılığının nasıl olacağı '' şeklindeki soruyu katılımcıların yüzde 41'i ''Aynı'', yüzde 29'u ''Daha Kötü'', yüzde 26'sı ''Daha İyi'' diye yanıtladı. 
     Türkiye'nin müzakere tarihi alması konusunda Rum yönetimi lideri Tasos Papadopulos yönetimine destek verenlerin oranı yüzde 62 olurken, Yunan Hükümeti'ne belirtilen desteğin oranı yüzde 52 oldu. 
     Simerini gazetesi, ''bu sonuçtan, Yunan Hükümeti'nin Türkiye'nin müzakere tarihi almasına destek vererek, Kıbrıslı Rumların bir bölümünde hayal kırıklığı yarattığının anlaşıldığı'' yorumunu yaptı. 
     
     ''VETO REFERANDUMLA BELİRLENSİN'' 
     ''Veto kararının kimin tarafından alınması gerektiği'' sorusunuysa katılımcıların yüzde 45'i ''Referandum sonucunda halk tarafından'', yüzde 28'i ''Rum Ulusal Konseyinin çoğunluğu tarafından'' ve yüzde 26'sı da ''Rum Yönetimi Başkanı Papadopulos tarafından'' şeklinde yanıtladı. 
     Bu sonuç, Kıbrıslı Rumların veto konusunda referandum uygulanmasından yana olduğunu ortaya koyuyor. 
     Ankette, ''Rum yönetiminin Kıbrıs sorununun çözümünü, Annan Planı mı yoksa başka bir çözüm zemininde mi istemesi gerektiği'' şeklindeki soruya karşılık da yüzde 55 oranında katılımcı ''Annan planının görmezden gelinerek yeni bir zemin bulunması'', 38'lik bir kesimse ''Annan planında iyileştirmeler yapılarak çözüm aranması gerektiği'' görüşünü benimsedi. 
     Simerini gazetesi, ''Bu durumun, Güney Kıbrıs'taki iki büyük partinin tezinin Kıbrıslı Rumların çoğunluğu tarafından desteklenmediğini gösterdiğini'' yazdı. 
     
</TEXT>
</DOC>
