<DOC>
<DOCNO> 284121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo26.html </URL>
<DATE> 2004/10/28/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Spartak Moskova'nın Kamerunlu futbolcusu, dövülerek hastanelik oldu 
</HEADLINE>
<TEXT>

     Spartak Moskova Kulübü'nde top koşturan Kamerunlu futbolcu Luc Zoa'nın, Moskova'da kimliği belirsiz 4 kişi tarafından hastanelik edilinceye kadar dövüldüğü bildirildi. 
     Rus Enformasyon Ajansı RIA Novosti'de yer alan haberde, dün öğleden sonra Moskova'nın kuzeyindeki bir parkta sevgilisiyle beraber oturan Zoa'ya kimliği belirsiz 4 kişinin yaklaşarak, hiçbir şey söylemeden dövmeye başladığı belirtildi. 
     Çevredekiler tarafından hastaneye kaldırılan Zoa'nın beyin travması geçirdiğinin belirlendiği kaydedildi. 
     Spartak Moskova Sözcüsü Vladimir Şevçenko da yaptığı açıklamada, Zoa'nın yediği dayaktan dolayı bu sezon artık futbol oynayamayacağını belirterek, futbolcunun yüzündeki tedavinin bir ay süreceğini söyledi. 
     Moskova ve Rusya'nın diğer kentlerinde yabancılara yönelik saldırılarda artış görülürken, Şevçenko bunun ırkçı bir saldırı olmadığını belirterek, ''Bu ne ırkçı ne de siyasi bir saldırı. Evinin girişine yakın bir yerde dövülmüş ve parası çalınmış'' dedi. 
     
</TEXT>
</DOC>
