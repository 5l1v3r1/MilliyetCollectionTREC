<DOC>
<DOCNO> 269762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonsiy03.html </URL>
<DATE> 2004/09/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Anayasa Mahkemesi'nin gündemi yoğun... 
</HEADLINE>
<TEXT>

     Anayasa Mahkemesi, yeni adli yılda ilk toplantısını yarın yapacak. Toplantıda, anamuhalefet partisi CHP'nin adli tatil süresince, 9 yasanın bazı maddelerinin iptali ve yürürlüğünün durdurulması istemiyle açtığı davaların ilk incelemeleri yapılacak. 
     Alınan bilgiye göre, Anayasa Mahkemesi'nin ilk incelemesini yapacağı davalar şöyle 
     ''- 5176 sayılı Kamu Görevlileri Etik Kurulu Kurulması ve Bazı Kanunlarda Değişiklik Yapılması Hakkında Kanun'nun bazı maddelerinin iptali istemiyle açılan dava, - 6831 sayılı Orman Kanunu'nun 17. maddesinin 17.6.2004 günlü, 5192 sayılı Yasa'nın 1. maddesiyle yeniden düzenlenen üçüncü ve dördüncü fıkralarının iptali istemiyle açılan dava, - 5189 sayılı Çeşitli Kanunlarda Değişiklik Yapılması Hakkında Kanun'un bazı maddelerinin iptali istemiyle açılan dava, - 5179 sayılı Gıdaların Üretimi, Tüketimi ve Denetlenmesine Dair Kanun Hükmünde Kararnamenin Değiştirilerek Kabulü Hakkında Kanun'un bazı maddelerinin iptali istemiyle açılan dava, - 5177 sayılı Maden Kanununda ve Bazı Kanunlarda Değişiklik Yapılmasına İlişkin Kanun'un bazı maddelerinin iptali istemiyle açılan dava, - 5232 sayılı Memurlar ve Diğer Kamu Görevlilerinin Yargılanması Hakkında Kanunda Değişiklik Yapılması Hakkında Kanun'un bazı maddelerinin iptali istemiyle açılan dava, - 5216 sayılı Büyükşehir Belediyesi Kanunu'nun bazı maddelerinin iptali istemiyle açılan dava, - 5187 sayılı Basın Kanunu'nun 9. maddesinin ikinci fıkrasının ikinci tümcesini iptali istemiyle açılan dava, - 5204 sayılı ''Milli Eğitim Temel Kanunu ve Devlet Memurları Kanununda Değişiklik Yapılmasına İlişkin Kanun''un 1. maddesiyle 1739 sayılı Milli Eğitim Temel Kanunu'nun 43. maddesinin sonuna eklenen fıkraların, 2. maddesiyle 657 sayılı Devlet Memurları Kanunu'nun 152. maddesinin ''II- Tazminatlar'' kısmının ''B- Eğitim, Öğretim Tazminatı'' bölümünün birinci fıkrasından sonra gelmek üzere eklenen fıkranın, iptali ve yürürlüklerinin durdurulması istemiyle açılan dava.'' 
     
     EL KONULAN BANKALARDAKİ ALACAKLARIN TAHSİLİ 
     İstanbul 3. İdari Mahkemesi, baktığı bir davada, 4969 sayılı Bazı Kanun ve Kanun Hükmünde Kararnamelerde Değişiklik Yapılmasına Dair Kanun'un geçici 2. maddesinin 2. ve 4. fıkraları ile 5020 sayılı Bankalar Kanunu ile Bazı Kanunlarda Değişiklik Yapılmasına İlişkin Kanun'un 20, 21, 23, 26 ve 27. maddelerinin Anayasa'ya aykırılık iddiasını ciddi buldu ve iptali istemiyle Anayasa Mahkemesi'ne götürdü. 
     Anayasa Mahkemesi, başvurunun ilk incelemesini yarın yapacak. Yüksek Mahkeme, başvuruda herhangi bir eksiklik bulmaz ve iptali istenilen yasa hükümlerinin yerel mahkemedeki davada uygulanacak kural olduğuna karar verirse, davanın esasına geçecek. 
     Anayasa Mahkemesi, Bakırköy 8. Asliye Hukuk Mahkemesi ile Üsküdar 4. Asliye Hukuk Mahkemesi'nin aynı hükümlerin iptali istemiyle yaptıkları başvuruları, mahkemelerin yetkisizliği nedeniyle reddetmişti. 
     
     DGM'LERİ KALDIRAN YASA 
     Van 3. Ağır Ceza Mahkemesi, baktığı bir davada, 5190 sayılı Ceza Muhakemeleri Usulü Kanununda Değişiklik Yapılması ve Devlet Güvenlik Mahkemelerinin Kaldırılmasına Dair Kanun'un 1. maddesi ile 1412 sayılı Yasa'ya eklenen 394 a maddesinin ve geçici 2. maddesinin Anayasa'ya aykırılık iddiasını ciddi bularak, iptali istemiyle Anayasa Mahkemesi'ne başvurdu. 
     Anayasa Mahkemesi, yarın bu davada, ilk incelemeyi yapacak, başvuruda herhangi bir eksiklik bulmazsa esastan görüşmeye karar verecek. 
     İptali istenen yasanın 394 a maddesi, kaldırılan DGM'ler yerine kurulan ağır ceza mahkemelerinin hangi suçlara bakacağını düzenliyor. İptali istenen geçici 2. madde ise şöyle 
     ''Bu Kanunun yayımı tarihinde görev ve yetkileri sona eren Devlet Güvenlik Mahkemelerinde ve Devlet Güvenlik Mahkemeleri Cumhuriyet Başsavcılıklarında mevcut dava ve soruşturma dosyaları ayrıca bir karar verilmesine gerek kalmaksızın durumlarına, mahiyetlerine ve kanun hükümlerine göre, bulundukları aşamadan itibaren yargılama ve soruşturmaya devam edilmek üzere görevli ve yetkili ağır ceza mahkemelerine ve bu mahkemelerin bulundukları illerin Cumhuriyet Başsavcılıklarına devredilir. 
     Bu Kanun kapsamına girmeyen suçlar nedeniyle hazırlık soruşturma safhasında bulunan dosyalar hakkında ilgili Cumhuriyet Başsavcılıklarınca, son soruşturma safhasında bulunan dosyalar hakkında ağır ceza mahkemelerince dosya üzerinden, kanun hükümlerine göre gerekli kararlar verilmek suretiyle, dosyalar görevli ve yetkili Cumhuriyet Başsavcılıklarına veya mahkemelere gönderilir.'' 
     
     İŞ GÖREMEZLİK GELİRİ 
     Kartal 1. İş Mahkemesi, 506 sayılı Sosyal Sigortalar Kanunu'nun ''sigortalının bağışlanmaz kusuru'' başlıklı 111. maddesinin iptali istemiyle Anayasa Mahkemesi'ne başvurdu. Mahkeme, bu başvurunun ilk incelemesini de yarın yapacak. İptali istenen madde şöyle 
     ''Bağışlanmaz kusuru yüzünden iş kazasına uğrayan, meslek hastalığına tutulan veya hastalanan sigortalıya verilecek geçici iş göremezlik ödeneği veya sürekli iş göremezlik geliri, bu kusurun derecesine göre, Kurumca, yarısına kadar eksiltilebilir. 
     Tehlikeli olduğu veya hastalığa sebep olacağı bilinen yahut yetkili kimseler tarafından verilen emirlere aykırı olan veyahut açıkça izne dayanmadığı gibi hiçbir gereği veya yararı bulunmayan bir işi elinde olarak sigortalının yapması veya yapılması gerekli bir hareketi savsaması kusurun bağışlanmazlığına esas tutulur.'' 
     
     İŞKENCE SUÇUNA VERİLEN CEZALAR... 
     Boğazlıyan Asliye Ceza Mahkemesi, Türk Ceza Kanunu'nun 245. maddesinin 4778 sayılı Uyum Yasası ile eklenen ikinci fıkrasının iptali istemiyle Anayasa Mahkemesi'ne götürdü. 
     Yüksek Mahkeme, bu başvuruda da yarın ilk incelemeyi yapacak. 
     Aynı maddenin daha önce Sivrihisar Asliye Ceza Mahkemesi ve İzmir 10. Asliye Ceza Mahkemesi de iptalini istemiş, Anayasa Mahkemesi de başvuruları esastan görüşmeye karar vermişti. 
     İptali istenen hüküm, TCK'nın 243. maddesindeki ''işkence'' ve 245. maddesindeki ''kötü muamele'' suçlarından verilecek cezaların, para cezasına veya tedbirlerden birine çevrilemeyeceğini ve ertelenemeyeceğini düzenliyor. 
     
     DERNEKLER KANUNU 
     Anayasa Mahkemesi, Erzurum İdare Mahkemesi'nin, 2908 sayılı Dernekler Kanunu'nun 21. maddesinin 2. fıkrası ve 78. maddesinin 3. fıkrasının iptali istemiyle yaptığı başvuruda da ilk inceleme yapacak. 
     İptali istenen hükümler, genel kurulun yapılacağı gün, saat ve yer ile toplantı gündeminin, toplantı gününden en az 15 gün önce mahallin en büyük mülki amirliğine yazı ile bildirilmesini, süresi içinde bildirim yapmayanların 5 bin liradan 10 bin liraya kadar ağır para cezası ile cezalandırılmasını öngörüyor. 
     
</TEXT>
</DOC>
