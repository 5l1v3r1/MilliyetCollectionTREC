<DOC>
<DOCNO> 283464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonsiy07.html </URL>
<DATE> 2004/10/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
"İlksan avukatlık ücreti" Meclis gündemine geldi... 
</HEADLINE>
<TEXT>

     CHP Denizli Milletvekili Mustafa Gazalcı, İlkokul Öğretmenleri Sağlık Sosyal Yardım Sandığı İLKSAN ile AK Parti Kahramanmaraş Milletvekili Mehmet Yılmazcan arasında dava konusu olan avukatlık ücreti uyuşmazlığını, soru önergesiyle Meclis gündemine taşıdı. 
     Gazalcı, Başbakan Recep Tayyip Erdoğan'ın yanıtlaması istemiyle TBMM Başkanlığı'na verdiği soru önergesinde, Yılmazcan ve arkadaşlarının İLKSAN yöneticileriyle 1996'da iş sözleşmesi yaptıklarını ve bu sözleşme uyarınca 1998'de vekalet ücretlerini aldıklarını bildirdi. Gazalcı, ''Buna karşın, 2004 tarihinde Avukatlık Yasası değişikliği görüşülürken bu milletvekilinin de imzası bulunan geçici madde kabul edilmiştir. Yasalaşan geçici maddede 'Bu kanunun yürürlüğe girdiği tarihte, kesin hükme bağlanmamış bütün ihtilaflarda bu kanunun değişik hükümleri uygulanır' denmektedir. Bir milletvekilinin geçmişe dönük, özellikle kendisinin yararlanacağı bir öneride bulunması ve bu öneriyi yasalaştırmada öncü olması doğru mudur '' sorusunu yöneltti. 
     Gazalcı, İLKSAN'ın daha çok zarara uğramaması için ne gibi önlemler düşünüldüğünü de sordu. 
     
</TEXT>
</DOC>
