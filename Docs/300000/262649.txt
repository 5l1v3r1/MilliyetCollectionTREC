<DOC>
<DOCNO> 262649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/spor/axspo01.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque silbaştan 
</HEADLINE>
<TEXT>


Beşiktaş'ın hocası, yönetime Mircea Lucescu'nun yıldızlar üzerine kurulu oyun sistemini değiştirmek için çaba harcadığını bildirdi 


'Yanlış anlaşıldı' 
BEŞİKTAŞ Teknik Direktörü Del Bosque'nin, Malatyaspor karşılaşmasından sonra yönetimle yaptığı görüşmede ilginç bilgiler verdiği öğrenildi. İspanyol teknik adamın, "Oyun sistemini değiştirmek istediğimi söylediğimde herkes 3 - 5 - 2'den 4 - 4 - 2'ye geçtiğimizi sandı. Hayır böyle bir şey yok. Ben Lucescu'nun taktiğini değiştirmeye çalışıyorum" dediği öğrenildi. 

'Madrid'te yoktu' 
DEL Bosque, Lucescu'nun takım içinde bazı oyunculara göre oyun sistemi belirlediğini ve bunun kendisi için uygun olmadığını vurguladı. İspanyol çalıştırıcı, "Benim için sistem yıldızların değil takımın üzerine kurulduğu zaman doğrudur. Real Madrid'te birçok yıldızla çalıştım ancak o zaman bile hiç kimse için sistem yapmadım" yorumunu yaptı. 

'Sorunum olamaz' 
SİYAH - Beyazlı yöneticilerin, tecrübeli teknik adamdan Sergen ve Cordoba ile ilgili düşüncelerini öğrendiği de iddia edildi. Del Bosque'nin iki oyuncuyu da överek, "Benim bugüne kadar futbolcularla hiç sorunum olmadı. Sergen de, Cordoba da yetenekli isimler. Ancak ben antrenmana bakarım. Kim iyi çalışmışsa formayı o giyer" ifadelerini kullandığı bildirildi. 

Tempo yükseldi 

Beşiktaş Gençlerbirliği maçının hazırlıklarını çift idmanla sürdürdü. Sabah çalışmasında Teknik Direktör Del Bosque takımı ikiye böldü. Bir grup sahada topla hazırlanırken, diğer grup salonda fizik - kondisyon çalışması yaptı. Şiddetli yağmur altında geçen çalışmada teknik ekip oyuncuları sakatlıklara karşı uyardı. 

Primler belli oldu 

Uzlaşma sağlandı 
BEŞİKTAŞ'TA bu sezon uygulanacak olan prim ve ceza sistemini belirledi. Dış saha galibiyetlerine 3 bin dolar yaklaşık 4.5 milyar , iç saha galibiyetlerine 1 bin 500 dolar 2 milyar 250 milyon lira prim verilmesi kararlaştırıldı. Derbi maçlarına ise özel fiyat uygulanacağı bildirildi. 

Cezalar da var 
YÖNETİM ceza sistemi için de ağır bir tablo oluşturdu. Üst üste iki maçın kaybedilmesi durumunda futbolculara ağır cezaların verilmesi karara bağlandı. Kırmızı kart görenlerin maç başına alacaklarının yarısının kesileceği, tekrarı halinde ise rakamın ikiyle çarpılacağı öğrenildi. 

Carew'den övgü 

NORVEÇLİ yıldız Carew, Beşiktaş'ta çok iyi bir ortam bulduğunu açıkladı. Golcü futbolcu, "Del Bosque'nin takım üstünde büyük etkisi var. Herkesin başarıya aç olduğunu gözlemledim. Yeni kurulan bir ekip olmamıza rağmen birbirimizi iyi anlıyoruz. Sadece zamana ihtiyacımız var" yorumunu yaptı. 

Özel misafirler 

JAPONYA Futbol Federasyonu Spor Koordinatörü Ryozo Enomoto ile Japonya 21 Yaşaltı Milli Takımı antrenörü Masahiro Inui, Beşiktaş'ın Ümraniye'deki Nevzat Demir Tesisleri'ni gezdi. Japonya 21 Yaşaltı Milli Takımı'nın İstanbul'da ve İzmir'de kamp yapmak için bilgi aldığı öğrenildi. 

Potaya takviye 

YENİ sezonda basketbolda üst sıralara tırmanmanın hesaplarını yapan Beşiktaş, Ülkerspor ile yollarını ayıran Haluk Yıldırım'ı renklerine kattı. Şube Kaptanı Şenol Demirağ, yıldız basketbolcu ile her konuda anlaşmaya vardıklarını ve bugün imza atacaklarını açıkladı. 


</TEXT>
</DOC>
