<DOC>
<DOCNO> 262555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur65.html </URL>
<DATE> 2004/08/11/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Elazığ depreminde can kaybı yok 
</HEADLINE>
<TEXT>

     Elazığ Valisi Kadir Koçdemir, Sivrice İlçesi'ndeki depremin ardından tüm köylere ulaşıldığını ve can kaybı olmadığını söyledi. 
     Vali Koçdemir, AA muhabirine yaptığı açıklamada, depremin ardından ekiplerin tüm köylere ulaştığını ve hasar tespit çalışmalarına başlandığını bildirdi. 
     Depremde 8 kişinin yaralandığını, bu yaralılardan 3'ünün tedavi gördükleri hastanelerden taburcu olduklarını belirten Vali Koçdemir, tedavileri devam eden yaralıların hiç birinin hayati tehlikelerinin bulunmadığını ifade etti. 
     Bayındırlık ve İskan Müdürlüğü elemanlarının köylerde hasar tespiti yaptıklarını bildiren Kadir Koçdemir, şunları kaydetti 
     ''Hasar durumu bu sabah daha belirgin olarak ortaya çıkacak. Can kaybının olmaması, yaralıların durumlarının iyi olması sevindirici. Psikolojik olarak paniğe düşenlerin ihtiyaçlarını gidermekle ilgili tedbirleri alıyoruz. Sivrice ilçe merkezinde 2 binada hasar tespiti yapıldı. İlçe Emniyet Amirliği ile PTT binası ve lojmanlarında da bazı çatlaklar var. İnsanların şu anda evlerine girmemesi bir tedbirdir. Vatandaşlarımızın sakin olmalarını istiyoruz. Paniğe kapılmalarının, kendilerine, görev yapanlara ve çok fazla faydası olmayacaktır. Ama vatandaşlarımız her türlü şikayetlerini Sivrice İlçe merkezi ile Elazığ'da oluşturduğumuz kriz merkezlerine iletebilirler.'' 
     
</TEXT>
</DOC>
