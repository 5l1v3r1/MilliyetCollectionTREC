<DOC>
<DOCNO> 254818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonsiy18.html </URL>
<DATE> 2004/07/12/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hamit Bayram'ın kaçırılması TBMM gündemine geldi... 
</HEADLINE>
<TEXT>

     CHP Kırklareli Milletvekili Mehmet Kesimoğlu, eski Milletvekili Mustafa Bayram'ın oğlu Hamit Bayram'ın Van Emniyet Müdürlüğü Bölge Trafik Şube Müdürlüğü'nden kaçırılmasını bir soru önergesi ile TBMM gündemine getirdi. 
     Kesimoğlu, İçişleri Bakanı Abdülkadir Aksu tarafından yanıtlanması istemiyle TBMM Başkanlığı'na sunduğu soru önergesinde, kaçırma olayı sırasında kargaşa yaşandığı, polis memurlarının darp edildiği gibi iddialara yer verdi. Polis memurlarının görevlerini yerine getirmekte yetersiz kalmaları nedeniyle haklarında yapılacak işlemin açıklanmasını isteyen Kesimoğlu, olayı inceleyen müfettişlerin raporunun hangi aşamada olduğunu sordu. 
     Kesimoğlu, Bakan Aksu'ya, ''AB müzakerelerine başlamak için tarih almaya çalıştığımız bu günlerde kovboy filmlerindeki sahneleri andıracak biçimde karakoldan adam kaçırılmasının ülkemizin itibarını zedelediğini, vatandaşların devlete olan güvenini sarstığını düşünmüyor musunuz '' sorusunu da yöneltti. 
     
</TEXT>
</DOC>
