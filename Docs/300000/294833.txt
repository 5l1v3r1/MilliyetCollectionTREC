<DOC>
<DOCNO> 294833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonyas10.html </URL>
<DATE> 2004/12/04/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Doğurduğu bebeğini seyyar tuvalete atarak öldürdü... 
</HEADLINE>
<TEXT>

     Almanya'da doğurduğu bebeğini seyyar tuvalete atarak öldüren anne polise teslim oldu. 
     Bild gazetesi, Potsdam kenti yakınlarında bulunan Stölln kasabasında 2002 yılında, doğurduğu bebeği seyyar bir tuvalete atarak ölümüne neden olan 20 yaşındaki annenin suçunu polise itiraf ettiğini yazdı. 
     Kuzey Ren Vestfalya eyaletinin Münster kenti yakınlarındaki Emsdetten kasabasında polise giderek suçunu gözyaşları içinde itiraf eden annenin, 2002 yılında onbinlerce kişinin katıldığı bir konser sırasında seyyar tuvalette doğum yaptığı, daha sonra da bebeğini tuvalete atarak boğulmasına neden olduğu belirtildi. 
     Polis, bebeğin cesedi üzerinde yapılan otopsi sonucunda kanında uyuşturucu madde Ecstasy tespit edildiğini kaydetti. 
     Olaydan sonra açık hava konserine katılan 1700 kadına DNA testi yapıldığını, ancak bebeğin annesinin bu kadınlar arasında bulunmadığını belirten polis sözcüsü, ''Annenin itirafı olmasaydı suçlunun bulunması imkansızdı'' dedi. 
     Anne ve 29 yaşındaki erkek arkadaşının 3 yaşında bir çocukları olduğu ifade edildi. 
     
</TEXT>
</DOC>
