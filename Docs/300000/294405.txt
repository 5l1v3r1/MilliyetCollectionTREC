<DOC>
<DOCNO> 294405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun34.html </URL>
<DATE> 2004/12/03/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yunanistan Türkiye ile müzakerelere karşı olan ülke yok 
</HEADLINE>
<TEXT>

     Yunanistan Dışişleri Bakanı Petros Molivyatis, Türkiye ile AB üyelik müzakerelerine başlanmasına karşı olan bir ülkenin olmadığını söyledi. 
     Molivyatis, Almanya'nın başkenti Berlin'de Dışişleri Bakanı Joschka Fischer ile görüştükten sonra düzenlenen ortak basın toplantısında, 17 Aralık zirvesinden Türkiye için nasıl bir kararın çıkmasını beklediği sorusuna karşılık, ''17 Aralık'ta ne olacağını bilemem. Geleceği göremem. Ancak bildiğim kadarıyla Türkiye ile AB üyelik müzakerelerine başlanmasına karşı olan bir ülke yok. Bu nedenle müzakerelere başlanması olası görünüyor'' dedi. 
     Türkiye ile üyelik müzakerelerine başlanması konusunda belirli bir tarih verileceğine de inandığını ifade eden Molivyatis, ''17 Aralık'tan sonraki adımların ne olacağını bilemem. Ancak müzakereler için takvim verileceğini sanıyorum'' diye konuştu. 
     Türkiye'nin AB üyeliği perspektifini desteklediğini Fischer'e de söylediğini kaydeden Molivyatis, ''Tabii ki bu müzakerelerin sonucu Türkiye'ye bağlı olacak. Müzakereler süresince Türkiye'nin kriterleri yerine getirip getirmediğini göreceğiz. Bunları yerine getirdiği takdirde tam üye olmaya hakkı var'' dedi. 
     Fischer de AB Komisyonu'nun raporunun Türkiye'deki gelişmeleri gösterdiğini ve bazı eksikliklere de işaret ettiğini hatırlatarak, ''Müzakerelerin 20 yıla kadar sürebileceği belirtiliyor. Bu süreyi makul görüyorum. Müzakereler kötü gittiği takdirde bu sürecin kesilmesi de mümkün. Ancak sonuçta Türkiye'nin başarılı olmasının hepimizin çıkarına olacağı konusunu görüştük. Türkiye'nin AB üyeliği ile Akdeniz ve Ege'yi bir barış gölüne dönüştürmeyi amaçlıyoruz. Bu Türkiye'nin de çıkarına olacaktır'' diye konuştu. 
     Yunanistan'ın da Almanya gibi Türkiye ile sürecin sürdürülmesinin faydalı olacağına inandığını ifade eden Fischer, ''Yunan hükümetinin ileri görüşlü tutumuyla 1999 yılında bu sürece dinamizm geldi. Bu sürecin sürdürülmesinin faydalı olacağına inanıyoruz. Bu nedenle 17 Aralık'ta akıllı bir karar alacağımıza inanıyorum. Müzakereler için takvim verilmesinden de yanayız. AB Komisyonu raporunda 'gecikmeden' tarih verilmesinden söz ediliyor. Bunun ne zaman olacağını bana sormayın. Ancak AB zirvesinde bunun için makul bir tarih belirleneceğine eminim'' dedi. 
     
</TEXT>
</DOC>
