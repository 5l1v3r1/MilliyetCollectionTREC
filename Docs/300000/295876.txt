<DOC>
<DOCNO> 295876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko35.html </URL>
<DATE> 2004/12/08/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Rekabet Kurulu'ndan çimento ve hazır beton sektörüne ceza yağdı 
</HEADLINE>
<TEXT>

     Rekabet Kurulu, çimentoda fiyat tespiti, hazır beton sektöründe de fiyat tespiti ve pazar paylaşımı anlaşmaları yaptıkları gerekçesiyle açtığı soruşturmalarda firmalara ceza verdi. 
     Rekabet Kurulu Başkanı Mustafa Parlak, çimento ve hazır beton sektörlerinde kurul tarafından başlatılan soruşturmalarda, kurul kararlarını açıkladı. 
     Buna göre Batıçim Batı Anadolu Çimento Sanayi A.Ş. ve Batısöke Söke Çimento Sanayi T.A.Ş'ye Batı Grubu , Ege Bölgesi çimento pazarında rakipleri ile fiyat tespit etmeleri nedeniyle, 2002 yılı cirosunun yüzde 3'üne tekabül eden 5.7 trilyon, Ege Bölgesi hazır beton pazarında ise Batı Beton İşletmesi adı ile katıldığı fiyat tespiti ve pazar paylaşımı ihlalleri nedeniyle, 2002 yılı cirosunun yüzde 1'ini oluşturan 1.4 trilyon lira tutarında para cezası verildi. 
     Yaptıkları anlaşmaları bildirmemeleri nedeniyle firmalara verilen para cezaları ile birlikte, Batı Grubu'na toplam 7.2 trilyon lira ceza verilmiş oldu. 
     
     AKÇANSA'YA 5.8 TRİLYON LİRA CEZA 
     Akçansa Çimento Sanayi ve Ticaret A.Ş'ye de Ege Bölgesi çimento pazarında rakipleri ile fiyat tespit etmesi nedeniyle, 2002 yılı cirosunun yüzde 1,5'ini oluşturan 3.4 trilyon lira, Ege Bölgesi hazır beton pazarında ''Betonsa'' adı ile katıldığı fiyat tespiti ve pazar paylaşımı ihlalleri nedeniyle, 2002 yılı cirosunun yüzde 1'ini oluşturan 2.3 trilyon lira tutarında para cezası kurul tarafından verildi. 
     Yaptıkları anlaşmaları Rekabet Kurulu'na bildirmemeleri nedeniyle verilen para cezaları da eklendiğinde, Akçansa Çimento Sanayi ve Ticaret A.Ş'ye toplam 5.8 trilyon lira ceza verilmiş oldu. 
     Kurul, Çimentaş İzmir Çimento Fabrikaları Türk A.Ş'ye Ege Bölgesi çimento pazarında rakipleri ile fiyat tespit etmesi nedeniyle, 2002 yılı cirosunun yüzde 3'ünü oluşturan 2.7 trilyon lira, Çim Beton Hatır Beton ve Prefabrik Yapı Elemanları Sanayi ve Ticaret A.Ş'nin Ege Bölgesi hazır beton pazarında katıldığı fiyat tespiti ve pazar paylaşımı ihlalleri nedeniyle, 2002 yılı cirosunun yüzde 1'ini oluşturan 337.1 milyar lira tutarında para cezası verdi. 
     Çimentaş'ın bayilik anlaşmalarındaki ihlallerinin yanı sıra, her iki firmanın yaptıkları anlaşmaları Rekabet Kurulu'na bildirmemeleri nedeniyle verilen para cezaları da eklendiğinde, Çimentaş Grubu'na toplam 3.3 trilyon lira ceza verilmiş oldu. 
     Kurul, ayrıca Denizli Çimento Sanayi A.Ş'ye Ege Bölgesi çimento pazarında rakipleri ile fiyat tespit etmesi nedeniyle, 2002 yılı cirosunun yüzde 3'ü oranında 2.6 trilyon lira, Aydın Modern Beton Sanayi Ticaret A.Ş'nin Ege Bölgesi hazır beton pazarında katıldığı fiyat tespiti ve pazar paylaşımı ihlalleri nedeniyle de 114.4 milyar lira para cezası verdi. 
     Firmalar arasındaki anlaşmaların Rekabet Kurulu'na bildirilmemesinden dolayı verilen ceza ile birlikte, Denizli Çimento Grubu'na toplam 2.7 trilyon lira para cezası verilmiş oldu. 
     Lafarge Beton A.Ş'ye ise Ege Bölgesi hazır beton pazarında katıldığı fiyat tespiti ve pazar paylaşımı ihlalleri nedeniyle, 2002 yılı cirosunun yüzde 1'ine tekabül eden 486.4 milyar lira tutarında ceza uygulanmasına karar verildi. 
     Anlaşmaları bildirmemesi nedeniyle verilen cezalarla birlikte Lafarge Beton A.Ş'ye toplam 495.3 milyar lira idari para cezası verilmiş oldu. 
     
     YEMEK ŞİRKETLERİNE CEZA 
     Bu arada Kurul, yemek çeki ile hazır yemek sektöründe de faaliyet gösteren, ''Sodexho Restoran Servisleri A.Ş. ve Accor Servisleri İnternational A.Ş''ye para cezası verdi. 
     Buna göre Kurul, müşteri paylaşımı ve müşterilere verilen vadelerin tespiti konularında anlaşma içinde oldukları gerekçesiyle 2002 yılı net satışlarının yüzde 1'i oranında olmak üzere, Sodexho A.Ş'ye 913.5 milyar lira, Accor A.Ş'ye de 833 milyar lira para cezası verdi. 
     Şirketlerin aralarında gerçekleştirilen anlaşmanın Rekabet Kurulu'na bildirilmemesi sebebiyle de iki şirkete ayrı, ayrı 2.9 milyar lira para cezası verildi. 
     Haklarında soruşturma açılan ve nihai karar verilen söz konusu şirketlerin ihlalleri gerçekleştirdikleri dönemde görevde bulunan yönetim kurulu üyelerine de ayrı, ayrı para cezası verildi. 
     Rekabet Kurulu Başkanı Mustafa Parlak, nihai kararlara ilişkin olarak Danıştay yolunun açık olduğunu bildirdi. 
     
</TEXT>
</DOC>
