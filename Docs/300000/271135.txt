<DOC>
<DOCNO> 271135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sondun09.html </URL>
<DATE> 2004/09/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Şaron'dan İsrail'de iç savaş uyarısı... 
</HEADLINE>
<TEXT>

     İsrail Başbakanı Ariel Şaron, Gazze Şeridi ve Batı Şeria'daki 4 yerleşim yerinden çekilme planına karşı artan tepkilerin ülkede bir iç savaşa yol açabileceği uyarısında bulundu. 
     Kabinesinin haftalık toplantısının başında bu uyarıyı yapan Şaron, ''Çekilme planıyla ilgili yakın zamanda büyük tahriklere tanık olduklarını ve bu konudaki tepkilerin gerçekte bir iç savaşa dönüşebileceğini'' bildirdi. 
     Ordunun, siyasi tartışmaların bir parçası olmaması gerektiğini söyleyen Şaron, aralarında savunma ve kamu güvenliği bakanlarının bulunduğu kabine üyelerinden, bu tehdit karşısında gerekli önlemleri almalarını istedi. 
     Şaron, Gazze Şeridi ve Batı Şeria'daki 4 yerleşim yerinden gelecek yıl çekilmesini öngören planına, aralarında hükümet içindeki muhaliflerin de olduğu büyük bir muhalefetle karşı karşıya bulunuyor. 
     İsrail güvenlik yetkilileri, yakın zamanda Gazze'den çekilme planına karşı direnişlerin planlandığı uyarısında bulunmuştu. 
     İsrail'deki bir grup sertlik yanlısı muhalif, geçen hafta askerlerden geri çekilmeyle ilgili talimatlara uymamalarını istemişti. 
     Şaron'un çekilme planına muhalif binlerce kişinin, bu akşam Kudüs'te gösteri yapması bekleniyor. 
     
</TEXT>
</DOC>
