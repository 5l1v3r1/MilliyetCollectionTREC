<DOC>
<DOCNO> 255300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun02.html </URL>
<DATE> 2004/07/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İran'da trafik kazası 24 ölü 
</HEADLINE>
<TEXT>

     Selahattin Oğuz 

İran'da bugün meydana gelen trafik kazasında 24 kişi öldü. 
     İran resmi haber ajansı İRNA'nın haberine göre, güneydeki Fars eyaletinin acil durumlar bürosundan yapılan açıklamada, eyaletin güneydoğusunda Darab ve Fesah kentlerini bağlayan karayolunda meydana gelen kazada bir TIR ile yolcu otobüsü çarpıştı. 
     Kazada 24 kişinin öldüğü, 13 kişinin yaralandığı, yaralıların bu iki kentteki hastanelere sevk edildiği belirtilen açıklamada, kazanın nasıl meydana geldiğine ilişkin bilgi verilmedi. 
     İran'da geçen ay ülkenin güneydoğusunda Zahedan-Bem karayolunda benzin yüklü bir tankerin polis kontrol noktasında başka bir tankere çarpması sonucu meydana gelen patlamada kontrol noktasında bekleyen 6 yolcu otobüsü alev almış, kazada 90 kadar kişi yaşamını yitirmişti. 
     Dünyada en fazla trafik kazasının meydana geldiği ülkelerden biri olan İran'da, son beş yılda trafik kazalarında 100 bine yakın kişi ölürken, Mart 2003 ila Mart 2004 dönemindeki kazalarda 25 bin 772 kişi yaşamını yitirdi. 
     İran'da kazalardaki yüksek ölüm oranı, araçların eski ve emniyetsiz olması, insanların trafik yasalarına kayıtsız davranması ve acil servislerin yetersiz olmasına bağlanıyor. 
     
</TEXT>
</DOC>
