<DOC>
<DOCNO> 257364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonsiy09.html </URL>
<DATE> 2004/07/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
CHP'li Koç Türkiye müzakere tarihi almak için her türlü tavizi veriyor 
</HEADLINE>
<TEXT>

     CHP TBMM Grup Başkanvekili Haluk Koç, Başbakan Recep Tayyip Erdoğan'ın Fransa ziyareti sırasında izlediği tutumu eleştirerek, Türkiye'nin, AB'den müzakere tarihi alabilmek için her türlü tavizi verebilecek bir ülke tablosu çizdiğini söyledi. 
     Koç, TBMM'de düzenlediği basın toplantısında, 1999'de aday ülke statüsüne alınan Türkiye'nin, 57. Hükümet'in son aylarında ve sonraki hükümetler döneminde Kopenhag siyasi kriterlerini yerine getirmek için demokratikleşme ve özgürlükler alanında adımlar atageldiğini anlattı. 
     CHP olarak gerek parlamento çalışmalarında gerekse uluslararası ilişkilerde, bu yönde, ''samimi, etkin ama oldukça dikkatli ve duyarlı bir destek verdiklerini, vermeye de devam ettiklerini vurgulayan Koç, ''Daha sonra söyleyeceklerimden CHP, AB'yi engelliyor diye bir haber çıkmasını önlemek için, bu satırların altını çizerek söylüyorum'' dedi. 
     Koç, iktidar yetkililerinin deyimiyle içeride ''kazı-kazan'' ya da ''tüccar siyaseti'' izlendiğini ve iktidarın, Maliye Bakanı Kemal Unakıtan'ın eliyle bu politikayı ''babalar gibi satarak'' sürdürdüğünü savunarak, ''Şimdi bu babalar gibi satarak sürdürülen kazı-kazan siyasetine bir de dış politikada babalar gibi alırım siyaseti eklendi'' görüşünü dile getirdi. 
     Başbakan Erdoğan'ın Fransa gezisi sırasında yaşananların, sıkıntı ve üzücü bir son durum tablosu ortaya çıkardığını savunan Koç, şöyle konuştu 
     ''Ulusal onurun, Türkiye'nin onurlu ülke olma iddiasının dış politikada bu kadar ucuza getirilmesini, böylesine hafifletilmesini kabul etmek mümkün değildir. 
     Günümüzde, Ekonomik önkoşullu siyasi anlaşmalar yapılabilir. Bunu doğal karşılamak gerekir tezleri bazı çevrelerce sık dile getirilir oldu. Bu çerçevede hedefler için verilemeyecek taviz yoktur. 
     Son üye olan ülkeler, acaba üyelik görüşmeleri için tarih almayı beklerken Almanya, Fransa gibi sözü geçen ülkelere benzer ticari anlaşmalar sundular mı 
     THY, ulusal bir kuruluşumuz. Airbus ile yapılan anlaşma, bu kurumun çıkarlarına uygun mu 
     Bir Başbakan, Özelleştirme İdaresi'ne devredilen bir kamu kuruluşunun ticari anlaşmasına bu şekilde yön verebilir mi 
     Airbuslar'ın tam bu dönemde alınma anlaşmasını biz mi önerdik, yoksa Fransa mı böyle bir talebi dile getirdi '' 
     
     SÖZDE ERMENİ SOYKIRIMI 
     Haluk Koç, Başbakan Erdoğan'ın, Fransa Sosyalist Parti Başkanı François Hollande ile görüşmesi sırasında da Hollande'ın sözde Ermeni soykırımı iddiaları konusundaki görüşlerine karşı Türkiye'nin görüşünü yüksek sesle dile getiremediğini ileri sürdü. 
     Koç, şu görüşleri savundu 
     ''AB ile üyelik müzakerelerine başlayabilmek için her türlü tavizi verebilecek bir ülke manzarası, bizzat Sayın Başbakan'ın eliyle resmi bir devlet ziyaretinde çiziliyor. Komisyon raporunun yazımına iki ay kala bu tavizi verebilecek ve bunları altın tepsi içinde sunabilecek bir ülke Türkiye... Türkiye'nin bu iktidara karşı çok dikkatli, çok uyanık ve çok daha sorgulayıcı olması gerekiyor.'' Koç, hükümetin izlediği tutum nedeniyle, tarih alındıktan sonra da uzun sürecek müzakereler döneminde siyasi, ekonomik ve her türlü talebin masaya getirilebileceğini kaydetti. 
     ''AB bizim nihai hedefimizdir, bu yolda bizim yapamayacağımız yoktur'' diyen bir hükümetle de bu isteklerin Türkiye'nin elini, konumunu zayıflatacağını, Türk insanının onuruyla bağdaşmayacak bir sonuç ortaya çıkarabileceğini bildiren Koç, şöyle konuştu 
     ''Türkiye, AB'nin çizdiği Kopenhag siyasi kriterlerini yerine getirmiştir. Türkiye, diğer üye ülkeler veya o ülkelerin üyelik sürecinde attığı her adımı atmıştır. Ankara bu konuda dik durmalıdır. Bundan sonrasını tavizkar adımlarla zedelememelidir ve diğer ülkelere ne yapıldıysa, Türkiye de aynı süreçten geçerek çağdaş bir toplum projesi olarak adlandırılan AB için yoluna devam etmelidir.'' 
     
</TEXT>
</DOC>
