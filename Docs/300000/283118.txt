<DOC>
<DOCNO> 283118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun41.html </URL>
<DATE> 2004/10/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Blair İran ile diyalog kanalları henüz açık 
</HEADLINE>
<TEXT>

     İngiltere Başbakanı Tony Blair, İran ile uranyum zenginleştirme çalışmaları konusundaki diyalog kanallarının halen açık olduğunu söyledi. 
     Blair, bugün düzenlediği aylık basın toplantısında, ''Tahran'ın uluslararası toplumun nükleer silah geliştirmemeleri konusundaki arzularına boyun eğmesi gerektiğini'' belirterek, uluslararası kamuoyunun bu konuda İran'a etkili baskı uygulayabileceğinden emin olduğunu söyledi. 
     İran'a, yerine getirmesi gereken koşulların açık biçimde iletildiğini ifade eden Blair, ''İran bunlara uymalı, zira biz bu ülkenin nükleer silah kapasitesine sahip olmasını istemiyoruz'' diye konuştu. 
     
     ''IRAK'TA OLUMLU GELİŞMELER...'' 
     Blair, Irak'taki şiddete rağmen koalisyon güçlerinin olumlu gelişmeler kaydettiğini belirtti ve koalisyonun, terörizmin yenilmesinin ardından Irak'ı terk etmeye de hazır olduğunu vurguladı. Irak hükümeti ve koalisyon güçlerinin yavaş yavaş da olsa kontrolü sağlamaya başladıklarını belirten Blair, kontrolün sağlandığı bölgelerin başında, Necef, Samara ve Telafer'in bulunduğunu söyledi. 
     Irak'ta teröristlerin hedefinde genellikle silahsız, masum insanların bulunduğunu belirten Blair, bu saldırıların önlenmesinden sonra bölgede yabancı güce ihtiyaç duyulmayacağını kaydetti. Amerikan ve İngiliz askerlerinin bugün, Irak hükümetine, özellikle seçime kadar yardımcı olabilmek adına bu ülkede bulunduklarını söyleyen Blair, ''Bizim desteğimize ihtiyaçları var. Bu nedenle de koalisyonun oradaki varlığına 'işgal' diyenleri, terörizmin de bundan kaynaklandığını öne sürenleri ikiyüzlü bulduğumu söylüyorum'' dedi. 
     ''Teröristlerin bütün yapmaya çalıştıklarının seçimi engellemek olduğunu'' belirten Blair, ''Bize karşı çıkanlar da aslında terörizmin önlenmesi ve güvenliğin artmasından sonra bizim orada kalmayacağımızı çok iyi biliyor'' diye konuştu. 
     
</TEXT>
</DOC>
