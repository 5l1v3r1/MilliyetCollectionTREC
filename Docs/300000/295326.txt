<DOC>
<DOCNO> 295326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur54.html </URL>
<DATE> 2004/12/06/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Mutfakta yangın çıktı, panik yapıp 6. kattan atladı .. 
</HEADLINE>
<TEXT>

     Etlik'te bir evde, mutfak fırınından çıkan yangından korkarak paniğe kapılan bir kadın, 6. kattan atladı. 
     AA muhabirinin aldığı bilgiye göre, Etlik Esertepe Mahallesi Emlak Bankası Blokları Bağevi Sokak'ta bulunan 11 katlı binanın 6 katındaki bir evde öğle saatlerinde yangın çıktı. 
     Evin mutfağında çıkan yangına fırında toplanan doğalgazın parlamasının neden olduğu belirtilirken, yangın çıktığı sırada evde tek başına bulunan Yasemin Kılıçarslan'ın 31 mutfakta yemek pişirdiği öğrenildi. Bir süre yangına müdahale etmeye çalışan Kılıçarslan, görgü tanıklarının ifadesine göre daha sonra cama çıkarak yardım istedi. Çevredeki vatandaşların ''atlama'' ikazlarına rağmen paniğe kapılan genç kadın, kendini 6. kattan boşluğa bıraktı. 
     Binanın girişindeki demir korkuluklarla çevrili bahçedeki ağaçların üzerine düşen Kılıçarslan, olay yerine gelen ambulans ile GATA Acil Servisi'ne kaldırıldı. Kılıçarslan'ın yoğun bakımda tedavi altına alındığı ve hayati tehlikesinin bulunduğu belirtildi. 
     Çıkan yangın itfaiye tarafından söndürülürken, Büyükşehir Belediyesi İtfaiye Daire Başkanı Faruk Kurutuz, AA muhabirine yaptığı açıklamada, yangının büyük olmadığını ve mutfaktaki doğalgaz sıkışmasından meydana geldiğini söyledi. Kurutuz, çıkan yangının mutfak kapısını kapatması üzerine içerdeki kadının paniğe kapılarak atlamış olabileceğini ifade etti. 
     
</TEXT>
</DOC>
