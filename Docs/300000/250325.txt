<DOC>
<DOCNO> 250325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur27.html </URL>
<DATE> 2004/06/23/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
YÖK Genel Kurulu, Cuma günü toplanıyor... 
</HEADLINE>
<TEXT>

     Yükseköğretim Kurulu YÖK Genel Kurulu, 25 Haziran Cuma günü toplanacak. 
     YÖK Başkanı Prof. Dr. Erdoğan Teziç'in başkanlığında gerçekleştirilecek toplantıya, Üniversitelerarası Kurul kontenjanından üyeliğe seçilen ÖSYM Başkanı Prof. Dr. Savaş Küçükyavuz ile Prof. Dr. Mustafa İlhan ilk kez katılacak. 
     Kurul toplantısında, 22 üniversite için rektör adayları belirlenecek. 
     Bu üniversitelerdeki rektörlerin 6 Ağustos 2004 tarihinde görev sürelerinin sona erecek olması nedeniyle üniversitelerde rektör aday adaylığı seçimleri yapıldı. Öğretim üyelerinin oy kullandığı seçimlerde en çok oy alan 6 isim, YÖK'e bildirildi. 
     YÖK Genel Kurulu da Cuma günü yapacağı toplantıda, aday adayları arasından 3 kişi belirleyecek. Bu rektör adayları, Cumhurbaşkanı Ahmet Necdet Sezer'e sunulacak. Cumhurbaşkanı Sezer, 3 isim arasından birini rektör atayacak. 
     
     SÜRESİ DOLAN REKTÖRLER 
     Yükseköğretim Yasası'na göre 2 dönem rektörlük yapan öğretim üyeleri, 3. dönem için aday olamıyor. Buna göre Ağustos ayında 4 yıllık görev süresini dolduracak rektörlerin isimleri ve görevde kaldıkları dönem sayısı şöyle 
     - Akdeniz Üniversitesi Rektörü Prof. Dr. Yaşar Uçar 2 
     - Ankara Üniversitesi Rektörü Prof. Dr. Nusret Aras 1 
     - Atatürk Üniversitesi Rektörü Prof. Dr. Yaşar Sütbeyaz 1 
     - Boğaziçi Üniversitesi Rektörü Prof. Dr. Sabih Tansal 1 
     - Cumhuriyet Üniversitesi Rektörü Prof. Dr. Ferit Koçoğlu 2 
     - Çukurova Üniversitesi Rektörü Prof. Dr. Mustafa Yalçın Kekeç 1 
     - Dicle Üniversitesi Rektörü Prof. Dr. Fikri Canoruç 1 
     - Dokuz Eylül Üniversitesi Rektörü Prof. Dr. Emin Alıcı 1 
     - Ege Üniversitesi Rektörü Prof. Dr. Ülkü Bayındır 1 
     - Erciyes Üniversitesi Rektörü Prof. Dr. Ahmet Zeki Yılmaz 1 
     - Fırat Üniversitesi Rektörü Prof. Dr. Ahmet Feyzi Bingöl 1 
     - Gazi Üniversitesi Rektörü Prof. Dr. Rıza Ayhan 1 
     - Gaziantep Üniversitesi Rektörü Prof. Dr. Hüseyin Filiz 2 
     - İnönü Üniversitesi Rektörü Prof. Dr. Fatih Hilmioğlu 1 
     - İstanbul Teknik Üniversitesi Rektörü Prof. Dr. Gülsün Sağlamer 2 
     - Karadeniz Teknik Üniversitesi Rektörü Prof. Dr. Türkay Tüdeş 2 
     - Mimar Sinan Güzel Sanatlar Üniversitesi Rektörü Prof. Dr. İsmet Vildan Alptekin 1 
     - Ondokuz Mayıs Üniversitesi Rektörü Prof. Dr. Ferit Bernay 1 
     - Orta Doğu Teknik Üniversitesi Rektörü Prof. Dr. Ural Akbulut 1 
     - Trakya Üniversitesi Rektörü Prof. Dr. Osman İnci 2 
     - Uludağ Üniversitesi Rektörü Prof. Dr. Mustafa Yurtkuran 1 
     - Yıldız Teknik Üniversitesi Rektörü Prof. Dr. Ayhan Alkış 2 
     
     YÜRÜTME KURULU'NA ÜYE SEÇİMİ... 
     Anayasa değişikliği sonrasında Genelkurmay temsilcisinin ayrılmasıyla YÖK Genel Kurulu'ndaki üye sayısı 21'e düşerken, yürütme kurulundaki sayı da 9'dan 8'e indi. 
     Yürütme kurulundaki 2 üyeliğin de boş bulunması nedeniyle kurul, çalışmalarını 6 kişiyle yürütüyor. Genel kurul toplantısında, yürütme kuruluna üye seçilmesi de planlanıyor. 
     
</TEXT>
</DOC>
