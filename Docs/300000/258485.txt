<DOC>
<DOCNO> 258485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun39.html </URL>
<DATE> 2004/07/27/ </DATE>
<TIME> 20.56 </TIME>
<AUTHOR>  </AUTHOR>
<HEADLINE>
Başbakan Erdoğan İrna'ya demeç verdi. 
</HEADLINE>
<TEXT>

     Başbakan Recep Tayyip Erdoğan, Türkiye ile İran arasındaki ilişkilerin, birbirinin çıkarlarına karşılıklı saygı, birbirinin içişlerine karışmamak ve komşuluk ilkelerini en iyi şekilde yerine getirmeye dayalı olduğunu söyledi. 
     Erdoğan, İran resmi haber ajansı İRNA'ya verdiği demeçte, ''Bu temelde, İran Cumhurbaşkanı Muhammed Hatemi ve diğer İranlı yetkililerin, ilişkileri geliştirmeye yönelik izlediği politikalar Türkiye'yi memnun etmektedir. Bu ortak siyasi irade sayesinde özellikle son 5 yılda ikili ilişkilerde olumlu gelişmelere tanık oluyoruz'' dedi. 
     İran ziyareti sırasında iki ülke ilişkilerinin yanı sıra bölgesel ve uluslararası gelişmelerin ele alınacağını, Türkiye ve İran arasındaki ilişkileri geliştirme ve sağlamlaştırma yollarının araştırılacağını belirten Erdoğan, görüşmeler sırasında ekonomik, ticari ve kültürel alanlarda bazı anlaşmalar imzalanmasının planladığını da kaydetti. Erdoğan şunları söyledi 
     ''Yapılacak görüşmelerde Ortadoğu, Irak'taki gelişmeler ve bölgesel konular ele alınacak. Türkiye ve İran, Irak'ın birliği, beraberliği ve toprak bütünlüğünün korunmasının yanı sıra bu ülkenin doğal kaynaklarının Irak halkına ait olduğu, Irak halkının kendi geleceğini belirleme hakkına sahip olması, ayrıca Irak'ta huzur, barış ve istikrarın sağlanması konusunda hemfikirdir. Türkiye'nin çabasıyla ve İran'ın desteğiyle, Irak'a komşu ülkeler arasındaki siyasi görüşmeler, bu hedefe ulaşmak için yapılmıştır. Türkiye, bu hedefler temelinde İran gibi Irak'ın durumunu yakından tanıyan bir ülke olarak, bu ülkenin siyasi geleceği konusunda İran ile işbirliği içindedir.'' Başbakan Erdoğan, Irak'taki iktidarın 28 Haziran'da Irak geçici hükümetine devredildiğini hatırlatarak, geçici hükümetin, sorumluluklarını yerine getirme konusunda güçlüklerle karşı karşıya kalsa da Türkiye ve İran'ın, uluslararası toplumla birlikte hareket ederek bu hükümetin sorumluluklarını yerine getirmede üzerine düşeni yapacağını kaydetti. 
     Türkiye'nin, Filistin sorununun kalıcı, adilce, BM Güvenlik Konseyi kararları çerçevesinde çözülmesine ve Filistin halkının içinde bulunduğu zorlu yaşam koşullarının değişmesine büyük önem verdiğini kaydeden Erdoğan, ''Türkiye, BM, İslam Konferansı Örgütü İKÖ ve ikili ilişkiler çerçevesinde Filistin sorununa ilişkin İran ile danışmalarda bulundu, bu durum devam edecektir'' diye konuştu. 
     
     ''İRAN, PKK KONGRA-GEL'İ TERÖR ÖRGÜTÜ OLARAK TANISIN'' 
     Erdoğan, Türkiye'nin İran ile güvenlik alanındaki ilişkilerine büyük önem verdiğini, bu alandaki en önemli noktanın terörizmle mücadele konusundaki işbirliği olduğunu ifade ederek, ''İran'dan terör örgütü PKK Kongra-Gel'i resmen terörist bir örgüt olarak tanınmasını bekliyoruz'' dedi. 
     Türkiye ile İran arasında ekonomik alandaki mevcut potansiyelin birbirini tamamladığını, iki ülkenin ulaştırma ve enerji alanında geniş bir işbirliği temeline sahip olduğunu belirten Erdoğan, şöyle konuştu 
     ''Geçen yıl iki ülke arasındaki ticaret hacmi 2 milyar doları aştı. Türkiye, kısa vadede iki ülke arasındaki ticaret hacmini 5 milyar dolara çıkarmayı hedefliyor. İki ülkenin gümrük tarifelerini kaldırması halinde ticari ve ekonomik hacmimizin kısa vadede önemli ölçüde büyümesine tanık olacağız. İki ülke arasında tercihli ticaret anlaşmasını yürürlüğe koymamız ve İran'ın 5 yılda Türk sanayi ürünlerine uyguladığı gümrük tarifelerini aşamalı olarak yüzde 4'e çekmesi durumunda ticari ilişkilerimiz hız kazanacaktır.'' Başbakan Erdoğan, İran ziyaretinden ve 18. Karma Ekonomik Konseyi KEK toplantısından olumlu sonuçlar çıkmasını, bu görüşmelerin, iki ülkenin ticari ve ekonomik ilişkilerinin gelişmesi önündeki engelleri kaldırmasını dilediğini kaydetti. 
     
     ''AB, SİYASİ VE EKONOMİK DAYANIŞMADA EN BAŞARILI YAPIDIR'' 
     Türkiye'nin asıl hedefinin, sosyal, ekonomik ve siyasi alanda yüksek yaşam standartlarını yakalamak, barış, güvenlik ve refahı sağlamak olduğunu belirten Erdoğan, şöyle dedi 
     ''Bu hedefe ulaşmamızda AB'ye üye olmamız, bize çok yardımcı olacaktır. AB, siyasi ve ekonomik dayanışmada dünyada en başarılı bir yapıdır. Türkiye'nin kendi ulusal kimliğini koruyarak bu birliğin içinde yer alması uluslararası değerlerin savunucusu AB'nin uluslararası konumuna katkıda bulunacaktır. Büyük bir kısmı Müslüman olan Türkiye'nin AB'ye katılması, uygarlıklararası çatışma fikrinin doğru olmadığını kanıtlayacaktır.'' Türkiye'nin AB'ye katılmasıyla bu birliğin İslam coğrafyasına komşu olacağını, bunun da bölge ve dünya istikrarı için önemli katkı sağlayacağını vurgulayan Başbakan Erdoğan, şunları kaydetti 
     ''Batı'da İslam dinini ve Müslümanları, İslam dünyasında da Batı'yı doğru olarak değerlendirmeyen bazı çevreler var. Türkiye ve İran bu eksikliklerin öneminin farkındadır. Türkiye'nin AB'ye üye olması, İslam konusundaki yanlış anlamalar ve ön yargılı yaklaşımların giderilmesine önemli katkı yapacaktır. Türkiye, AB'ye katılması halinde Batı ve İslam dünyası arasındaki ekonomik ve ticari ilişkilerde önemli bir güzergah haline gelecektir, İslam ve Batı arasında sağlam ve karşılıklı saygıya dayalı sağlıklı ilişkilerin kurulmasına sebep olacaktır.'' Erdoğan, iki ülkenin, ikili ilişkiler, bölgesel ve uluslararası seviyesinde işbirliği zeminine sahip olduğunu, İran ziyaretinin, iki ülke ilişkilerinin gelişmesine katkıda bulunacağını umduğunu da söyledi. 
     
</TEXT>
</DOC>
