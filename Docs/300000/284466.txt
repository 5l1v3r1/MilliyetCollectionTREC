<DOC>
<DOCNO> 284466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur48.html </URL>
<DATE> 2004/10/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Banka şubesinde yangın 
</HEADLINE>
<TEXT>

     Bursa'da bir banka şubesinde elektrik kontağından çıkan yangın, kontrol altına alındı. 
     Halbankası'nın Atatürk Caddesi'ndeki Heykel Şubesi'nin ikinci katında çıkan yangına, Bursa Büyükşehir Belediyesi İtfaiye Daire Başkanlığı ekipleri müdahale etti. 
     Yaklaşık 1 saat süren çalışmalar sonucunda kontrol altına alınan yangının, bankada bulunan bilgisayarlarda soruna neden olmadığı bildirildi. 
     Banka yetkilileri, yangının ikinci katta bulunan güç kaynağındaki elektrik kablolarının fazla ısınmasından dolayı kontak yapması sonucu çıktığını söylediler. 
     Bu arada, Cumhuriyet Bayramı kutlamalarının yapıldığı caddede, törenleri izledikten sonra dağılmak üzere olan vatandaşlar, binadan dumanlar çıktığını görünce, olay yerine akın etti. 
     İtfaiye ekipleri, banka önünde güvenlik çemberi oluşturarak, vatandaşların olay yerine yaklaşmasına izin vermedi. 
     
</TEXT>
</DOC>
