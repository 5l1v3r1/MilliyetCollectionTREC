<DOC>
<DOCNO> 283321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/spor/spo07.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalmak mı zor, gitmek mi 
</HEADLINE>
<TEXT>



Şampiyonluk için 
HAKAN Şükür, milli takım defterini kapatıyor. Ersun Yanal'dan milli davet almaması nedeniyle, hakkında spekülasyonlar yaratılan Galatasaray'ın golcüsünün, bir basın toplantısı yaparak Ay - Yıldızlı kariyerine nokta koyacağı öğrenildi. Hakan, hem Yanal'ı rahatlatmak, hem de Galatasaray'ın şampiyonluğuna kilitlenmek istiyor. Ancak kurallar Kral'a böyle bir hak tanımıyor. 

Çağrılırsa gidecek 
SARI - Kırmızılı futbolcu, her ne kadar "Artık milli takımda yokum" dese bile, bu kendini bağlayacak. Ay - Yıldızlı ekibin teknik adamları, Hakan Şükür'e çağrı yaptığı takdirde, Hakan yeniden takıma katılmak zorunda kalacak. Aksi halde, Futbol Disiplin Kurulu'nun 31. maddesine göre golcü oyuncu, üç aydan bir yıla kadar müsabakalardan men edilecek. 

Kural ne diyor 
TEMSİLİ VE MİLLİ MÜSABAKAYA KATILMAMAK 
Madde 31 - Yayın yolu ile veya yazılı tebligata rağmen mazeretsiz olarak temsili veya milli müsabakalara veya hazırlık çalışmalarına katılmayan veya geç katılan veya çalışma ve müsabaka yerini terk eden futbolcu üç aydan bir yıla kadar müsabakalardan men cezası ile cezalandırılır. Olayın mahiyetine göre ilgili kuruluş altı aya kadar müsabakalardan men cezası ile cezalandırılabilir. 

Rekortmen Kral 

HAKAN Şükür'ün Süper Lig ve Milli Takım'daki kariyeri ve golleri, kırılması güç bir rekor olarak görülüyor. Sakaryaspor, Bursaspor ve Galatasaray formalarıyla çıktığı 376 lig maçında 212 gole ulaşan Sarı - Kırmızılı futbolcu, Ay - Yıldızlı forma altında da 97 karşılaşmaya çıktı, toplam 46 gole ulaştı. 


</TEXT>
</DOC>
