<DOC>
<DOCNO> 261227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur49.html </URL>
<DATE> 2004/08/06/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Eşinin polisler tarafından dövüldüğünü idda etti 
</HEADLINE>
<TEXT>

     Zonguldak'ın Ereğli İlçesi'nde bir kadın, eşinin polisler tarafından dövüldüğünü ve aldığı darbeler nedeniyle dalağının yırtıldığını iddia etti. 
     Tekel Mahallesi'nde oturan Meryem Özçiçek, gazetecilere, ilçe belediyesi fen işlerinde çalışan eşi Yılmaz Özçiçek'in, arkadaşlarıyla alkol aldıkları sırada yanlarına gelen 2 polisle tartışmaya başladığını, daha sonra alkol muayenesi için Devlet Hastanesi'ne götürüldüğünü söyledi. Özçiçek, hastaneden döndükleri sırada eşinin ekip aracına binmek istememesi nedeniyle polisler tarafından darp edildiğini öne sürdü. 
     Olaydan 2 gün sonra eşinin işyerinde rahatsızlanarak, SSK Hastanesi'ne kaldırıldığını ileri süren Meryem Özçiçek, ''Eşimin muayenesinde dalağının yırtıldığı belirlendi. Ameliyatla eşimin dalağı alındı'' dedi. 
     İlçe Emniyet Müdürü Ünal Şahin ise düzenlediği basın toplantısında, ortaya atılan iddianın hiçbir şekilde gerçeği yansıtmadığını söyledi. Şahin, şunları kaydetti 
     ''Ekiplerimiz, yaralı halde buldukları Yılmaz Özçiçek'i hastaneye götürmüş, aynı yerden kaçmak isteyen birkaç kişiyi de yakalayarak gözaltına almıştır. Yüzde 200 promil alkollü olduğu tespit edilen Özçiçek, hastanede de olay çıkarmıştır. Ortaya atılan iddia hiçbir şekilde gerçeği yansıtmıyor. Polis, halkın huzur ve güveni için görevini en üst düzeyde yapmaya gayret etmektedir.'' 
     
</TEXT>
</DOC>
