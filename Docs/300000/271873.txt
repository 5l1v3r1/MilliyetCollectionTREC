<DOC>
<DOCNO> 271873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/guncel/axgun02.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörü lanetlediler 
</HEADLINE>
<TEXT>


Dünkü 69 sanıklı duruşmada, 'Türk El Kaide'si, İstanbul'daki 15 ve 20 Kasım 2003 tarihli eylemleri kınadıklarını dile getirdi. Mahkeme, sanıkların tahliye talebini reddetti 

ESRA ALUS İstanbul 

İstanbul'da 15 ve 20 Kasım 2003 tarihlerindeki bombalı saldırılara karıştıkları iddia edilen 69 sanıklı davanın dün yapılan duruşmasında, sanıkların tahliye talebi reddedildi. 
Sanık Şükrü Hakan Yiğit, sanıklardan Seyit Ertul'un evinde bulunan 5 adet Kalaşnikov tüfek ve bu silahlara ait olan 1100 adet merminin kendisine ait olduğunu belirterek, bu silahları satarak para kazanmak amacıyla 2003'te 2500 euro karşılığında satın aldığını belirtti. Yiğit, "Ertul, Konya'da bulunan ABD ile İsrail pilotlarına karşı eylem yapılması önerisinde bulundu. Bunun için benim ticaret amacıyla getirdiğim silahları kullanmamızı istedi. Eylemden vazgeçilince silahları gömdük" dedi. 
Sanıklardan İsmail Duru, "Bu eylemi kınıyorum. Eylemleri sizler gibi ben de televizyonlardan öğrendim. En çok da zoruma giden, daha balayım bile bitmeden ayrıldığım, özleminden, hasretinden acılar içinde kaldığım eşimden uzak olmamdır" dedi. 

Patlayıcı pratiği yaptım 
Halil Ökçe ise, Çeçenistan'a gitmeden önce patlayıcı maddeler konusundaki bilgilerini tazelemek amacıyla Manavgat'ta bir sera evinde kaldığını belirterek, daha sonra bu malzemeleri sanıklardan Servet Özcan'a verdiğini söyledi. Duruşmada sanıklardan 7'si, "Topluma Kazandırma Yasası"ndan yararlanmak istediklerini hatırlattı. Sanıkların tahliye talebini reddeden mahkeme heyeti, duruşmanın dünkü oturumunu tamamladı. 


</TEXT>
</DOC>
