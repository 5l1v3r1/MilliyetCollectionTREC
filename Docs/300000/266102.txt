<DOC>
<DOCNO> 266102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur44.html </URL>
<DATE> 2004/08/24/ </DATE>
<TIME> 19.21 </TIME>
<AUTHOR>  </AUTHOR>
<HEADLINE>
Kız çocuklarının okula gidmesine destek kampanyası... 
</HEADLINE>
<TEXT>

     ''Kız Çocuklarının Okullulaşmasına Destek Kampanyası'' çerçevesinde UNICEF ve Milli Eğitim Bakanlığı yetkilileri, Bağcılar'da çocuklarını okula göndermeyen aileleri ziyaret etti. 
     Kampanya çerçevesinde İstanbul'a gelen UNICEF Genel Direktör Yardımcısı Karin Sham Poo, UNICEF yetkilileri ile Milli Eğitim Bakanlığı İlköğretim Genel Müdür Yardımcısı Kamil Zengin, Bağcılar Kaymakam Vekili Turhan Ayvaz ve okul müdürleri, Bağcılar Güneşli Evren Mahallesi'nde oturan Abdullah Derse'nin 56 evine ziyarette bulundu. 
     Erzurum'un Aşkale İlçesi'nden İstanbul'a geldiklerini belirten Derse, kalp hastası olduğunu, bu nedenle çalışamadığını söyledi. 2 eşinden 13 çocuğu bulunduğunu belirten Derse, çocuklarının 6'sının evli olduğunu, şu anda evin geçimini, öğrenimlerini yarıda bırakan ve bir konfeksiyon atölyesinde 200'er milyon lira ücretle çalışan Neslihan ve Aysun'un sağladığını kaydetti. 
     Maddi imkansızlık nedeniyle çocuklarını okutamadığını ifade eden Derse, kendilerine destek olunması durumunda kızlarını okula göndereceğini söyledi. 
     Aysun Derse de maddi imkansızlık nedeniyle çalışmak zorunda kaldığını ve 2 yıldır okula gidemediğini belirterek, imkan sağlanırsa tekrar okula gitmek ve öğretmen olmak istediğini kaydetti. 
     
     ATÖLYEDE İŞÇİ 
     UNICEF ve bakanlık yetkilileri, daha sonra aynı mahallede bulunan Hanifi ve Faize Bahadır çiftinin evini ziyaret etti. 
     Eşinin bir konfeksiyon atölyesinde çalıştığını belirten anne Faize Bahadır, 4 yıl önce Diyarbakır'dan İstanbul'a geldiklerini belirterek, 7 çocukları bulunduğunu, okul çağında olan 2 çocuklarının okula gittiğini, kızları Mercan Bahadır'ı 13 6. sınıfta okuldan aldıklarını söyledi. Mercan'ın bir konfeksiyon atölyesinde 220 milyon lira ücretle çalıştığını, 2 yıldır okula gitmediğini belirten Bahadır, Merve Senem'i de 8 maddi nedenlerle okula kaydettirmediklerini belirtti. 
     Bahadır, kendilerine devlet tarafından maddi destek sağlanmazsa çocuklarını okula göndermeyi düşünmediğini söyledi. 
     İlköğretim Genel Müdür Yardımcısı Kamil Zengin, ziyaretler sırasında ailelerden çocuklarını okula göndermelerini istedi. Bakanlık olarak her türlü desteği vermeye hazır olduklarını dile getiren Zengin, çocukların yatılı ya da gündüzlü olarak okumaları için ailelerin kendilerine başvurmaları gerektiğini söyledi. 
     
     ''40 BİN KIZ ÇOCUĞU OKULA KAZANDIRILDI'' 
     UNICEF Genel Direktör Yardımcısı Karin Sham Poo da basın mensuplarına yaptığı açıklamada, ziyaretler sırasındaki gözlemleri neticesinde her ailenin çocuklarını okula göndermeme sebeplerinin farklı olduğunu gördüğünü dile getirerek, her aileye sorununu dikkate alarak özenle yaklaşmak gerektiğini kaydetti. 
     ''Eğitimin, çocuk işçiliğini önlemek konusunda ne kadar önemli olduğunu da görüyoruz'' diyen Poo, okula kazandırılmaları durumunda çocukların çalışmak zorunda kalmadıklarını belirtti. 
     ''UNICEF ile birlikte yürütülen kampanya çerçevesinde geçen yıl okula gönderilmeyen 40 bine yakın kız çocuğunun yeniden okula kazandırıldığını'' belirten Poo, yoksul ailelerin çocuklarının okula kazandırılması için ailelere yardım edilmesi ve yardımlara nasıl ulaşacaklarının anlatılması gerektiğini söyledi. 
     Bağcılar'da yürütülen çalışmalardan oldukça etkilendiğini belirten Poo, bu çalışmaların artırılarak devam ettirilmesi gerektiğini bildirdi. 
     Poo, bir gazetecinin sorusu üzerine, UNICEF'in kız çocuklarının okutulması kampanyasına yaklaşık 700 bin dolar civarında bir katkı sağladığını belirterek, ''Burada esas iş insan gücüyle gerçekleştiriliyor. Dolayısıyla maddi güçten çok, insan gücü ve gönüllülerin çalışması önem taşıyor'' dedi. 
     
</TEXT>
</DOC>
