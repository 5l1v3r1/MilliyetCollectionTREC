<DOC>
<DOCNO> 273105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sondun18.html </URL>
<DATE> 2004/09/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Velt am Sonntag AB, Türkiye'yi alabilecek kadar güçlü 
</HEADLINE>
<TEXT>

     Alman Welt am Sonntag gazetesinde yayımlanan bir yorumda, reform geçirmiş bir Türkiye'nin AB'yi zorlamayacağı görüşüne yer verildi. 
     Gazetede ''Türkiye'den Korkmayın'' başlığıyla yayımlanan yorumda, Hıristiyan Demokrat Birlik Partisi CDU Genel Başkanı Angela Merkel'in, Avrupa ülkelerindeki muhafazakar hükümet ve parti başkanlarıyla AB Komisyonu üyelerine Türkiye'nin AB üyeliğiyle ilgili olarak gönderdiği mektubun zamanlaması eleştirildi. 
     Türkiye'nin AB üyeliğine ilişkin tartışmaların, gelecekte var olmayacak sorunlara dayalı olarak sürdürüldüğü görüşüne yer verilen yorumda, ''Bu tartışma yine de gereklidir. Ancak daha yoğun şekilde kendine güvenle yürütülmelidir AB, reform geçirmiş bir Türkiye'yi alabilecek kadar güçlü'' denildi. 
     Çoğu kişinin Türkiye ile üyelik müzakerelerine başlanması durumunda Türkiye'nin doğrudan üye olarak alınacağı görüşünde olduğuna dikkat çekilen yorumda, ''Gerçek şu ki Müzakerelere başlanması üyelik anlamına gelmez. Bunun için Kopenhag kriterleri tümüyle yerine getirilmeli. Buna sadece demokrasi, insan hakları ve serbest piyasa ekonomisinde yapılacak yenilikler değil, yasaların yaklaşık 80 bin sayfalık AB hukukuna denkliği de dahildir'' ifadesine yer verildi. 
     AB'nin, 2007 ve 2013 yılları arasındaki dönem için hazırlanan mali planında Türkiye'ye yer verilmediğine işaret edilen yorumda, Türkiye'nin bu süre içinde AB üyesi olması durumunda bile birliğe hiçbir ek maliyeti olmayacağı kaydedildi. 
     
</TEXT>
</DOC>
