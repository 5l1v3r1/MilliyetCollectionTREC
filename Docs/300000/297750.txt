<DOC>
<DOCNO> 297750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/siyaset/siy01.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Opera Bankacılık Yasası 
</HEADLINE>
<TEXT>


Uzan soruşturmasında tespit edilen "Opera"nın şifresinin, yeni hazırlanan Bankacılık Yasa Tasarısı olduğu anlaşıldı 

ANKARA Milliyet 


Şişli Savcısı Mecit Ceylan'ın yürüttüğü Uzan soruşturmasında tespit edilen "opera" şifresinin yeni hazırlanan Bankacılık Yasa Tasarısı olduğu ortaya çıktı. Uzanlar'ın "sibop, opera, konçerto" gibi şifrelerin yanı sıra "saz ekibi" gibi kelimelerin yer aldığı 22 özel kelime kullandığı saptandı. Cem Uzan'ın, "Operaya gidip konçerto dinlediniz mi " ve hemen ardından Türkiye'deki bir adamıyla yaptığı konuşmada kullandığı, "Hakan daha operaya girmemiş. Dediğim şeyleri ayarlamadınız mı " sözlerinin "BDDK'nın hazırlayıp Başbakan Yardımcısı Abdüllatif Şener'e sunulan yeni Bankacılık Yasa Tasarısı'yla ilgili olduğu belirlendi. 

Lobi çalışması 
Baba Kemal Uzan'ın isteğiyle, Türkiye'de bağlantılı kişilerden yeni hazırlanan Bankacılık Yasası'nda, "Uzan ailesi lehine değişiklikler yapılması için" lobi faaliyetlerini yürütmesinin istendiği saptandı. Görüşmelerde yasanın hazırlanması sırasında katkıları olan BDDK ve TMSF'den de, "kendileri için çalışabilecek adamlar" aranmasının istendiği ortaya çıktı. Uzan ailesinin, yasada lehte düzenleme yaptırtmayı ve "adam ayarlama işini" başaramadıkları belirlendi. 

500 bin dolar fon 
Baba Uzan'ın izni ve talimatıyla 500 bin dolarlık bir fon oluşturulduğu saptandı. Bazı kişilere yardımları karşılığı bu fondan para ödendiği belirlendi. Paranın İngiltere'de kurulu bir şirketin hesabından havale edildiği ortaya çıktı. İsviçre'deki gizli hesaplara ulaşan polis, Cem ve Hakan Uzan'ın kullandığı 2 helikopterin, çuvallar dolusu paraları gazete ile havalimanı arasında taşıdığı, buradaki gümrükçülere dağıtılan rüşvet karşılığında Uzan'a ait jetle İsviçre'ye kaçırıldığı belirtildi. Cem Uzan'ın sorgusunda, ayda 500 milyar masrafının olduğu tespit edildi. Uzan'a, "15 avukatın var. 30 korumayla geziyorsun. Korumalarının her birine 600 milyon lira maaş veriyormuşsun. Bütün hesaplarınıza el konulduğu halde bu kadar parayı nereden buluyorsun " sorusunun sorulduğu, Uzan'ın buna net cevap veremediği belirtildi. 

Gizlilik kararı 

İSTANBUL Milliyet 

El konulan İmar Bankası'na ilişkin yürütülen yeni soruşturma kapsamında gizlilik kararı alındı. Soruşturmayı yürüten Şişli Cumhuriyet Savcısı Mecit Ceylan, delillerin karartılması ihtimali dikkate alınarak gizlilik kararı verilmesi için dün Nöbetçi 2. Sulh Ceza Mahkemesi'ne başvurdu. Talebi inceleyen h kim de, savcılığın istemini yerinde bularak soruşturma kapsamında gizlilik kararı verdi. 

Babanın kod adı 'İhtiyar' 

Uydu telefonlarıyla görüşen Cem ve Hakan Uzan'ın, babaları Kemal Uzan için "ihtiyar" dedikleri saptandı. Uzanlar'ın, işlerini takip eden Ali Cenap Ermutlu ve Müştak Ayvaz'ın yanı sıra Hakan Uzan'ın eşinin bir yakını için "sibop" gibi nitelendirmelerde bulunduğu saptandı. 

Cayman'da yat operasyonu 

Uzanlar'ın Marmaris'te marinada demirli olan yatlarına sahip şirketlerin de Uzanlar'a ait olduğu belirlenince, TMSF Cayman Adaları'na uzman ve avukat gönderdi. Yatların kayıtlı olduğu şirketlerden birinin Cem, diğerinin Hakan Uzan'a ait olduğu saptandı. 

Pamukova davası bitmez 

Sakarya Orman Bölge Müdürlüğü'nün, Tasarruf Mevduatı Sigorta Fonu'nun TMSF el koyduğu, Pamukova'daki çiftliği alabilmek için açtığı dava, Kemal ve Hakan Uzan'ın ifadeleri alınamadığı için kilitlendi. Geyve Sulh Ceza Mahkemesi, Kemal Uzan ve Hakan Uzan'ın ifadelerinin alınması için İstanbul Adliyesi'ne yazı yazılmasına karar verdi. 


</TEXT>
</DOC>
