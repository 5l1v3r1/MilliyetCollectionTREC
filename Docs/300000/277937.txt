<DOC>
<DOCNO> 277937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/siyaset/axsiy01.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne oldu ideallere 
</HEADLINE>
<TEXT>


YTP Genel Başkanı İsmail Cem, CHP'nin grup toplantısına katıldı. Deniz Baykal YTP'lilere "hoş geldiniz" çağrısı yaparken, Cem, solun ideallerine dönmesini istedi 

ANKARA Milliyet 


YTP Genel Başkanı İsmail Cem, partisinin katılma kararı aldığı CHP'nin sıralarına, 10 yıl sonra, devrimci sol söylemle dönüş yaptı. 
CHP Genel Başkanı Deniz Baykal, grup toplantısına katılan Cem'i, "Aramızda görmekten büyük onur duyuyorum" diye takdim etti. Baykal'a nazik ve dikkatli daveti nedeniyle teşekkür eden Cem, solun ideallerine dönmesini istedi. Cem, eski arkadaşlarına şöyle seslendi 
"Hepimiz geleceğin, birlikte verilmiş mücadelenin, birlikte yaşanmış acıların, umutların insanlarıyız. Türkiye'de artık akla kara birbirine karıştı. En gericiler, en ilerici diye gösteriliyor. Sizlerle birlikte olmaktan mutluyum. Güzel şeyleri birlikte yapacağımıza inanmaktayım. Bizim ideallerimiz vardı, ne oldu idealimize Sabahlara kadar münakaşa ederdik. İdeallerimize sahip çıkalım. Latin Amerikalı bir devrimcinin söylediği gibi, 'hayalleri olmayan solcu olamaz.' Hayalleriniz, idealleriniz inadınız olacak." 
Cem, CHP'nin programının, Baykal tarafından Meclis kürsüsünden hükümet programı olarak okunması için çalışacaklarını söyledi. 
Baykal'ın YTP'lilere "hoş geldiniz" dediği toplantıya, mahkeme kararıyla partiye dönen CHP milletvekilleri Ahmet Güryüz Ketenci, Mehmet Tomanbay ve Hasan Aydın'ın da katılması dikkat çekti. 


</TEXT>
</DOC>
