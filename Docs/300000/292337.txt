<DOC>
<DOCNO> 292337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko09.html </URL>
<DATE> 2004/11/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Merkez Bankası, yılbaşı tatili yapmıyor 
</HEADLINE>
<TEXT>

     Oben KIRDÖK DHA 

MERKEZ Bankası Emisyon Genel Müdür Yardımcısı Yusuf Algan, Yeni Türk Lirası'na YTL geçiş nedeniyle vatandaşların sorun yaşamaması için hafta sonu tatiline denk gelen 1 ve 2 Ocak 2005'te şubelerini açık tutmayı planladıklarını söyledi. 
     Adana Sanayi Odası'nda ASO YTL'nin tedavüle konacak olması nedeniyle düzenlenen toplantıya katılan Algan, özellikle 2005'in ilk günlerinde kargaşa yaşanmaması için her türlü önlemin alındığını vurguladı. 
     Algan, "Bunun için her türlü teknik ve hukuki çalışma yapıldı. Şubelere paralar gönderilmeye başlandı. YTL'nin tedavüle gireceği 2005'in ilk günlerinde, tatil olduğu halde 1 ve 2 Ocak'ta şubelerimizi açık tutmayı planlıyoruz'' dedi. Şu anda tedavüldeki para emisyonunun 14 katrilyon lira olduğunu ifade eden Algan, "Merkez Bankası, piyasadaki Türk Lirası'nın karşılığı kadar YTL'yi basacak'' dedi. 
     Piyasalarda, 'YTL tedavüle girince emisyon 2 katına mı çıkacak ' şeklinde bir tereddüt olduğunu belirten Algan, "Kullanımdaki Türk Lirası piyasada işlem gördüğü sırada, YTL'yi birden bire basıp çıkarmayacağız. Bankamıza eski para geldikçe, onları imha edip yerine karşılığı olan YTL'yi koyacağız. Yani piyasaya karşılıksız para sürülmeyecek'' dedi. 
     
     VATANDAŞ BULAŞIK YIKAMAYACAK 
     Aynı toplantıya katılan Merkez Bankası Bilişim Teknolojileri Genel Müdürü Sedat Eroğul ise, yılbaşı gecesi bankaların ATM ve kredi kartı işlem makinalarında kısa süreli duraksama olacağını söyledi. 
     Kredi kartı sistemlerinin 23.58 ile 00.03 saatleri arasında 5 dakikalığına işlem yapamayacağını bildiren Eroğul, "5 dakika boyunca bankalar yeni kodlarını sisteme yükleyecekler. Sonrasındaki bir kaç saat ise yoğunluk nedeniyle kısa süreli aksamalar, işlemlerin yavaş gerçekleşmesi gibi sorunlar yaşanabilir. Ancak kimse merak etmesin, eğlence yerlerinde hesabı kredi kartıyla ödemek isteyenler bir kaç dakikadan fazla beklemeyecekler. Vatandaşın restoranda bulaşık yıkamasına yol açmayacağız'' diye konuştu. 
     Eroğul, bankamatik cihazlarının da 1 Ocak'a girildiği gece 00.00 dan itibaren en az 20 dakika boyunca işlem yapamayacağını, bankaların bu sürenin uzamaması için hazırlıklarını sürdürdüğünü bildirdi. 
     
</TEXT>
</DOC>
