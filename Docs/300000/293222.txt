<DOC>
<DOCNO> 293222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonyas17.html </URL>
<DATE> 2004/11/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kuş gribi, 100 milyon kişiyi öldürebilir 
</HEADLINE>
<TEXT>

     Dünya Sağlık Örgütü DSÖ , Asya'da görülen kuş gribinin, insanlara bulaşıp salgın hastalığa dönüşmesi halinde yüz milyon kişinin ölebileceği uyarısında bulundu. 
     DSÖ bölge müdürü Şigeru Omi, Hong Kong'da düzenlediği basın toplantısında, ''Kuş gribi insan gribine dönüşecek olursa en ihtiyatlı kimselere göre 8-10 milyon kişi ölecek. En karamsar olanlara göre bu sayı 50 milyonu geçebilir, 100 milyona dayanabilir'' dedi. 
     H5N1 adlı virüsün, şimdiye kadar Asya ülkelerinde 32 kişinin ölümüne yol açtığını anımsatan DSÖ yetkilisi, bunun er geç insanlar arasında salgın haline geleceği uyarısında bulundu ve ''Eskiden olsaydı salgının yayılması bir yılı bulurdu, şimdiyse küreselleşme nedeniyle birkaç haftada salgın bütün dünyaya yayılabilir'' diye konuştu. 
     ''Hazırlıklı olmalıyız'' diyen yetkili, ''Yoksa sonuç felaket olur. Tarih göstermiştir ki, ortalama otuz yılda bir salgın hastalık başgösteriyor. Yeni salgın için ortam hazır...'' ifadesini kullandı. 
     
</TEXT>
</DOC>
