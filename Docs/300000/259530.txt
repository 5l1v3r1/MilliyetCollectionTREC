<DOC>
<DOCNO> 259530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun16.html </URL>
<DATE> 2004/07/31/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Roma'da polisle silahlı çatışmaya giren jandarma katili, öldü... 
</HEADLINE>
<TEXT>

     İtalyan güvenlik birimlerinin yaklaşık 10 gündür peşinde olduğu jandarma katili Luciano Liboni, bugün Roma'da güvenlik birimleriyle girdiği silahlı çatışma sonucu hayatını kaybetti. 
     2002'de adam öldürmeye teşebbüs suçlamasıyla kanun kaçağı durumuna düşen Liboni, 22 Temmuz'da Abruzzo bölgesindeki kentlerden biri olan Marche'de kendisine kimlik soran janrdarmayı ateş ederek öldürdüğü günden bu yana tüm İtalya'da aranıyordu. 
     Bu olaydan 2 gün sonra Roma'da olduğu belirlenen Liboni, polisle karşı karşıya geldiyse de her defasında izini kaybettirmeyi başardı. 
     Bugün Roma'da Circo Massimo yakınlarında bir motosiklete binmeye çalıştığı sırada iki jandarma tarafından teşhis edilen Liboni'nin, güvenlik birimlerinin ''dur'' emrine ateşle karşılık verdiği belirtildi. 
     Çatışmada başından yaralanan Liboni'nin, San Giovanni Hastanesi'nde yapılan cerrahi müdahale sonrasında hayatını kaybettiği açıklandı. 
     İtalya Cumhurbaşkanı Carlo Azeglio Ciampi'nin operasyon sonrasında Jandarma Genel Komutanlığı yetkililerini arayarak, katilin yakalanması olayında sergilenen profesyonellikten dolayı güvenlik birimlerini kutladığı belirtildi. 
     2002 yılında bir işçiyi yaralaması üzerine adam öldürmeye teşebbüs suçlamasıyla gıyabında mahkum olan, ''kurt'' lakaplı 47 yaşındaki Liboni'nin bazı soygunlara karıştığı ve AIDS hastası olduğu ileri sürülüyordu. 
     
</TEXT>
</DOC>
