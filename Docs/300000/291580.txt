<DOC>
<DOCNO> 291580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonyas17.html </URL>
<DATE> 2004/11/23/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
BKM Film, GORA'nın kesilen sahnelerini kamuoyuyla paylaşacak... 
</HEADLINE>
<TEXT>

     ''G.O.R.A'' filminin toplam 10 dakika tutan çıkarılan bölümleriyle ''G.O.R.A 2'' filminin gerçekleşmesinin teknik olarak mümkün olmadığı, böyle bir çalışma yapılmasının da planlanmadığı bildirildi. 
     BKM Film tarafından, film hakkında medyada yer alan tartışmalara ilişkin yapılan yazılı açıklamada, ''G.O.R.A'' filminin sinema kopyasının 127 dakika olduğu belirtilerek, şöyle denildi 
     ''Çekimleri gerçekleştirilen, ancak post prodüksiyon aşamasında filmden çıkarılan bazı bölümler tüm sinema filmlerinde olduğu gibi G.O.R.A'da da bulunmaktadır. Toplam 10 dakika tutan bu bölümler ile G.O.R.A 2 filminin gerçekleştirilmesi teknik olarak mümkün olmadığı gibi BKM Film tarafından böyle bir çalışma yapılması hiçbir şekilde planlanmamaktadır. 
     Filmin kurgusu, hangi sahnelerin ne kadar süre yer alacağı, hangi sahnelerin filmin akışını bozmayacak şekilde çıkarılacağı tüm sinema filmlerinde olduğu gibi bu filmde de yönetmenin takdirindedir. Filmimizin yönetmeni Ömer Faruk Sorak, filmin sinema seans saatlerine uygun, seyirciye anlam bütünlüğü içinde ulaşacak bir kurgusunu hazırlamış ve bu hazırlık aşamasında kimi sahneleri kullanmamaya karar vermiştir.'' Sorak'ın geçen hafta yaptığı açıklamada da ifade ettiği gibi, bu sahnelerin filmin DVD'sinde ''directors cut'' Yönetmen kurgusu başlığı altında yer alacağı kaydedilen açıklamada, ''Ancak BKM Film, eser hakkındaki spekülasyonlara son vermek amacıyla önümüzdeki günlerde bu sahneleri kamuoyu ile paylaşmaya karar vermiştir. Söz konusu görüntüler bu hafta içinde televizyon kanallarına ulaştırılacaktır'' denildi. 
     Açıklamada, G.O.R.A'nın gösterime girdiği 10 gün içinde 2 milyon 436 bin 126 kişi tarafından izlenerek, büyük bir rekora imza attığı da ifade edildi. 
     
</TEXT>
</DOC>
