<DOC>
<DOCNO> 252674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonsiy12.html </URL>
<DATE> 2004/07/03/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Erdoğan İşsizlik en büyük sıkıntımız... 
</HEADLINE>
<TEXT>

     Başbakan Recep Tayyip Erdoğan, Türkiye'nin en büyük sıkıntısının işsizlik olduğunu belirterek, çıkartılan teşvik yasalarıyla işsizliğin belini kıracaklarını söyledi. 
     Şile Belediye binasının balkonundan vatandaşlara seslenen Erdoğan, ülkenin sorunlarını yerinde görmek ve gerekli adımları atmak için geldiğini belirtti. 
     Erdoğan, tek gidiş-geliş olarak yarım kalan yolları dubleye dönüştürmek suretiyle İstanbul-Şile arasını rahatlatmak istediklerini dile getirerek, ön hazırlıkların yapıldığını, müteahhit firmanın çalışmalara başlayacağını ve kısa zamanda kalan kısmın duble yol olarak bitirileceğini söyledi. 
     Büyükşehir belediyeleri ve belediye kanununu çıkartmak üzere olduklarını, bu kanun çıkınca Şile'nin de İstanbul Büyükşehir Belediyesi sınırları içerisine gireceğini ifade eden Erdoğan, böylece Büyükşehir Belediyesi'nin hizmetlerinden Şile'nin de yararlanacağını bildirdi. 
     Şile'ye doğalgazı getirme çalışmalarını da başlatacaklarını belirten Erdoğan, ''Zira modern ve çağdaş bir Türkiye'yi konuşuyorsak, bunun adımlarını atmamız lazım'' dedi. 
     Erdoğan, İstanbul Büyükşehir Belediye Başkanı olduğu 1994'te doğalgaz çalışmalarına nasıl başladıklarını tüm İstanbullular'ın bildiğini, kendi döneminde 1 milyon 350 bin aileye doğalgazın ulaştığını dile getirdi. 
     İstanbul'da Büyükşehir Belediyesi sınırları içindeki tüm ilçelere doğalgazı ulaştırdıklarını belirten Erdoğan, şimdi de büyükşehir sınırları dışındaki ilçelere doğalgazı ulaştırmanın gayreti içinde olacaklarını söyledi. 
     Erdoğan, yeni bir adım daha attıklarını ifade ederek, ''Önümüzdeki yaz deniz otobüsleriyle Şile'ye gelme imkanını yakalayacaksınız. İçinizden bazıları, 'ya bu gerçek mi konuşuyor, olur mu bu ' diyebilir. Sarıyer'e deniz otobüsünü getirenler, Şile'ye de getirir'' diye konuştu. 
     
     ''TÜRKİYE ARTIK BAŞKA BİR İSTİKAMETE GİDİYOR'' 
     Başbakan Erdoğan, meselenin azmetmek, kararlı olmak, başarıya inanmak, çalışmak ve bilgi ve tecrübeyle bunu zenginleştirmek olduğunu ifade ederek, vatandaşlardan ilçenin hastanesini ziyaret etmesi yönünde istekler aldığını söyledi. 
     Kendisinin başhekim ile görüştüğünü belirten Erdoğan, eksiklerin giderilmesi için Pazartesi günü Sağlık Bakanı'na gerekli talimatı vereceğini ve gerekenin yapılacağını bildirdi. 
     Erdoğan, Türkiye'nin artık başka bir istikamete doğru gittiğini belirterek, şunları kaydetti 
     ''Enflasyonda nereden nereye geldik Bugün enflasyon açıklanıyor. Yani Haziran ayı enflasyonu. TEFE'de de TÜFE'de de eksi bekliyorum. Niye Ayaklarımız yere sağlam basıyor. Ne olduğunu, ne olacağını görüyoruz. Faizler yüzde 69'dan yüzde 20'lere indi. Büyüme hızımız aldı başını gidiyor. Bu yıl da yüzde 5 büyümeyi aşacağız inşallah. İşsizlik en büyük sıkıntımız. Çıkardığımız teşvik kanunlarıyla işsizliğin de belini kıracağız. Yavaş yavaş onun da belini kıracağız. Onun tedbirlerini alacağız. Biz size inanıyoruz. Sizler de bize inanın. Tüyü bitmemiş yetimin hakkını yemeyen ve yedirtmeyen bir iktidar işbaşındadır.'' 
     
     TÜRKİYE'NİN AB ÜYELİĞİ 
     Türkiye'nin son 1.5 ayda Eurovision Şarkı Yarışması, OECD, İKÖ Dışişleri Bakanları ve Dünya Gazeteciler Birliği toplantıları ile NATO Zirvesi'ne ev sahipliği yaptığını hatırlatan Erdoğan, bu tür toplantıların Türkiye'de yapılmasının güvenin ve itimadın göstergesi olduğunu bildirdi. 
     NATO toplantısının cumhuriyet tarihinin en büyük organizasyonu olduğunu ve yüz akıyla gerçekleştirildiğini dile getiren Erdoğan, bunun da Avrupa Birliği'ne AB giden yolda önemli bir aşama olduğunu söyledi. 
     Erdoğan, ''Aralık ayında Türkiye AB'ye müzakere süreci için tarihi inşallah alacak'' diye konuştu. 
     Ulaştırma Bakanı Binali Yıldırım da ''Kaptan Ankara'da Recep Tayyip Erdoğan, tayfaları ise Büyükşehir Belediye Başkanı Topbaş, Şile Belediye Başkanı Can Tabakoğlu ve Binali Yıldırım. Bu gemi rotasında sağsalim gider'' diye konuştu. 
     Kadir Topbaş ise Şile'ye bundan sonra gereken yardım ve desteği vereceklerini belirterek, İstanbul'un gezme yeri olan ilçeyi turizm merkezi yapmak için elinden gelen gayreti göstereceklerini söyledi. 
     
     ERDOĞAN'IN ZİYARETİNDEN NOTLAR 
     Başbakan Erdoğan, İstanbul Büyükşehir Belediye Başkanı Topbaş ile geldiği Şile'de ilk olarak partisinin Şile İlçe Kadın Kolları'nca düzenlenen kermesi gezdi. 
     Erdoğan, aynı binada bulunan Yaşar Berber Salonu'na girerek, burada bıyıklarını düzelttirdi. Daha sonra Üsküdar Caddesi'nden yürüyerek Şile Belediye binasına giden Erdoğan, yol boyunca vatandaşların sevgi gösterileriyle karşılaştı. 
     Vatandaşlarla tokalaşan ve ''hayırlı günler'' temennisinde bulunan Erdoğan'a vatandaşlar ilçeye deniz otobüsü seferlerinin başlatılması dileklerini ifade ettiler. Bunun üzerine Erdoğan, Kadir Topbaş'la görüşerek, vatandaşlara ''Yaz aylarında tamam'' dedi. 
     Bu arada ''Ice Mar'' adlı dondurmacının davetini kabul eden Erdoğan, burada dondurma yedi. 
     Daha sonra Şile Belediye Başkanı Can Tabakoğlu'nu makamında ziyaret eden Erdoğan, ilçenin sorunları hakkında bilgi aldı. 
     Erdoğan, konuşmasına başlamadan önce vatandaşları belediye binasının balkonundan selamlayarak, Ulaştırma Bakanı Yıldırım, Büyükşehir Belediye Başkanı Topbaş ile birlikte vatandaşlara kırmızı-beyaz karanfiller attı. 
     Başbakan Erdoğan, ilçedeki temaslarını tamamlayarak, saat 18.00'de helikopterle Sabiha Gökçen Uluslararası Havaalanı'na hareket etti. 
     Erdoğan buradan Sarıgazi Beldesi'ne geçecek. 
     
</TEXT>
</DOC>
