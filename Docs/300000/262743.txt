<DOC>
<DOCNO> 262743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko02.html </URL>
<DATE> 2004/08/12/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Borsadaki hisselerin çoğunluğu yabancılarda 
</HEADLINE>
<TEXT>

     Yabancılar, yerli oyunculara göre borsada daha başarısız oldular İstanbul Menkul Kıymetler Borsası'nda İMKB işlem gören şirketlerin halka açık kısmının yüzde 56'sı, yabancı yatırımcıların elinde bulunuyor. 
     Yaygın olan kanının aksine borsada yerli yatırımcılar yabancıulara göre daha fazla kazanıyor. 
     Türkiye Sermaye Piyasası Aracı Kuruluşları Birliği'nin TSPAKB aylık bülteninde yer alan rapora göre, haziran ayı sonu itibarı ile İMKB şirketlerinin halka açık kısmının yüzde 56'sı, yabancı yatırımcıların Takasbank nezdindeki saklama hesaplarında bulunuyor. 
     2003 yılı toplamında yabancı yatırımcıların saklama bakiyelerinin toplamdaki payı ise yüzde 51 düzeyindeydi. 
     Yabancı yatırımcıların işlem hacmindeki payı ise 2003 yılında yüzde 8.7 iken, 2004 yılının ilk yarısında yüzde 11.9'a yükseldi. 
     
     Hisseler değer kaybetti, portföy büyüklüğü azaldı 

     Dolar bazında rakamlara bakıldığında, 1999-2002 döneminde yabancı yatırımcıların portföy büyüklüğü ve işlem hacimlerinin düzenli olarak azaldığı görülürken, bu trend 2003 yılında terse döndü. 
     Rapora göre, ilk altı ayda ikincil piyasadaki hisse senedi işlemleriyle sağlanan net yabancı sermaye girişi 478 milyon dolar olarak gerçekleşti. 
     Saklama bakiyelerine bakıldığında ise, 1999 yılı sonundan bu yana yabancı yatırımcıların portföy değerlerinin 6.3 milyar dolar azaldığı görüldü. Ancak düşüşün büyük bir bölümü hisselerin değer kaybı nedeniyle oluşurken, sadece 1.2 milyar dolarlık bölümü sermaye çıkışı şeklinde oldu. 
     
     Altı ayda toplam alışları 1.13 milyar dolar 

     2004 yılının ilk yarısında yabancıların birincil piyasadaki net hisse senedi alışları 652 milyon dolara ulaştı. Bunun 83 milyon doları irincil halka arzlardan, 569 milyon doları ise ikincil halka arzlardan kaynaklandı. Bunun dışında yabancı yatırımcılar İMKB'deki işlemleri ile 478 milyon dolarlık daha hisse senedi aldılar. Böylece, 2004'ün ilk 6 ayında yabancı yatırımlarının toplamı 1,13 milyar dolara ulaşarak, 2003 yılı toplamını geçti. 
     Yabancı yatırımcıların 2003 yılı sonunda 8 milyar 954 milyon dolarolan saklama bakiyesi, Haziran sonunda 9 milyar 74 milyon dolar olarak gerçekleşti. 
     
     Krizde hisse aldılar 

     1999 sonu ile haziran 2004 arasındaki dönemde ise yabancıların kriz ortamına rağmen net 2.3 milyar dolarlık alış yaptıkları saptandı. 
     Toplam İMKB hisse senedi işlem hacmi içindeki paylarına bakıldığında, yabancı yatırımcıların en yüksek işlem hacmi payına yüzde 14.6 ile ağustos 1999'da ulaştığı görüldü. En düşük hacim payı ise yüzde 4.9 ile mart 1997'de gerçekleşti. Diğer bir deyişle, yabancı yatırımcıların İMKB'nin aylık işlem hacmi içindeki payı yüzde 5 ile yüzde 15 arasında oldu. 
     
     Yerliler borsada daha başarılı 

     Verilere göre, 1999-2003 dönemindeki beş yıl boyunca, yerli yatırımcılar düzenli olarak yabancı yatırımcıların üzerinde getiri sağladı veya kayıpları göreli olarak daha düşük kaldı. Ancak, 2004 yılının ilk yarısında yerli yatırımcıların kaybı yabancılarınkinden biraz daha yüksek oldu. 
     
     Yabancılar hisseyi altı ay tutuyor 

     2004 yılının ilk altı ayında yabancı yatırımcılar portföylerini ortalama 190 günde bir değiştirdiler. 2003 yılında ise ortalama elde tutma süresi 213 gün idi. Diğer bir deyişle, yabancı yatırımcıların ortalama yatırım vadesi 7 aydan 6 ay civarına geriledi. 2001 yılından itibaren yabancı yatırımcıların ortalama yatırım vadelerinin kısaldığı görüldü. 

     
</TEXT>
</DOC>
