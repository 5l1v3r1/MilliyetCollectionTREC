<DOC>
<DOCNO> 282456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/soneko05.html </URL>
<DATE> 2004/10/22/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
TÜKDER'den uyarı İftara yakın saatlerde alışveriş yapmayın 
</HEADLINE>
<TEXT>

     Tüketicileri Koruma Derneği TÜKDER Genel Başkanı Necati Yentürk, açlık hissi yoğunlaştığı zaman dikkat zayıflaması olacağını, bu nedenle iftara yakın saatlerde alışveriş yapmamakta yarar olduğunu bildirdi. 
     Yentürk, yazılı açıklamasında, ailelerin, gelirlerinin büyük bir çoğunluğunu yiyeceklere harcadığını, bu nedenle de gıda maddesi alışverişi yaparken dikkatli olunması gerektiğini ifade etti. 
     Ramazan ayında yiyecek alışverişinin daha da arttığına işaret eden Yentürk, ''Açlık hissi yoğunlaştığı zaman dikkat zayıflaması olur. Bu nedenle, iftara yakın saatlerde alışveriş etmemekte yarar vardır'' dedi. 
     Alışverişe çıkarken mutlaka liste yapılmasının büyük önem taşıdığına değinen Yentürk, aynı türdeki markası farklı ürünlerin alımında, fiyat ve içeriği karşılaştırılarak karar verilmesi gerektiğini kaydetti. 
     Yentürk, ürünlerin bulunduğu raflarda, etiket ve fiyatların bulunmaması halinde ilgililerin uyarılması gerektiğini ifade ederek, ürünün raftaki fiyatıyla kasa fiyatı arasında farklılık olması durumunda da tüketicinin lehine olan fiyatın geçerli olduğuna işaret etti. 
     
</TEXT>
</DOC>
