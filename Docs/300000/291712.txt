<DOC>
<DOCNO> 291712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko02.html </URL>
<DATE> 2004/11/24/ </DATE>
<TIME> 02.13 </TIME>
<AUTHOR>  </AUTHOR>
<HEADLINE>
13. Ulusal Kalite Kongresi yapıldı... 
</HEADLINE>
<TEXT>

     Kalite alanında dünyada birçok projeye imza atan tanınmış ''kalite gurusu'' Tito Conti, kalitenin, sadece standartlardan ibaret değil, değer artımıyla çok doğru orantılı olduğunu söyledi. 
     Türkiye Kalite Derneği'nce KalDer yarın 13'üncüsü gerçekleştirilecek ''Ulusal Kalite Kongresi'' öncesinde düzenlenen açılış kokteylinde konuşan Conti, Türkiye'de kaliteyle ilgili çalışmaların henüz çok yeni olduğunu kaydetti. 
     Kalite gibi önemli bir unsura gerekli önemin verilmemesinden korku duyulması gerektiğini ifade eden Conti, birçok şirketin bu konuda uygulama yaptığını, ancak başarıya ulaşamadığını belirtti. 
     Kalite yönetiminin her şeyden önce teşkilatın kalitesinin düzeltilmesinden geçtiğini dile getiren Conti, şöyle devam etti 
     ''Ancak bu süreç çoğu zaman acılı bir dönem olur. Şirketlerin birçoğunda tilki konumunda insanlar vardır. Bu nedenle şirketlerin gerçek anlamda kalite konusunda kendisini yenilemesi gerekir. Bu, kamu kurum ve kuruluşları için de geçerlidir. Kalite, sadece standartlardan ibaret değildir, değer artımıyla çok doğru orantılıdır.'' Conti, ISO 9001'in kurumlara mekanik olarak yaklaşan bir model olduğunu, şimdi ise mekanik olmayan ve daha gelişkin bir modelin ortaya konduğunu söyledi. 
     KalDer Yönetim Kurulu Başkanı Hasan Subaşı da 24-25 Kasım tarihlerinde gerçekleştirilecek 13. Ulusal Kalite Kongresi'nin ana temasının, ''geleceği şekillendirmek'' olarak belirlendiğini vurguladı. 
     Subaşı, dünya nüfusunun yüzde 15'inin teknoloji ürettiğini, yüzde 50'sinin teknoloji kullandığını, yüzde 35'inin ise bu teknolojiden haberdar olmadığını belirterek, ''Türkiye, teknolojiyi kullanan yüzde 50'lik oranın içinde. Ancak, geleceği şekillendirecek teknoloji üreten ülkeler arasına girmemizde hiçbir engel yok'' diye konuştu. 
     
</TEXT>
</DOC>
