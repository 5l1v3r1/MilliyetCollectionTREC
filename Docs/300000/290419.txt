<DOC>
<DOCNO> 290419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/soneko04.html </URL>
<DATE> 2004/11/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ekimde ithalat yavaşladı, dış ticaret açığı azaldı 
</HEADLINE>
<TEXT>

     Türkiye ekimde 5.6 milyar dolarlık ihracat yaparken ithalat 7.5 milyar dolarda kaldı ve bu yıl şubat ayındoan bu yana 2.5-3.2 milyar dolar arasında seyreden aylık dış ticaret açığı da 1.9 milyar dolara kadar geriledi. 
     Gümrük Müsteşarlığı, ekim ayına ilişkin geçici dış ticaret istatistiklerini açıkladı. Buna göre ekimde Türkiye'nin ihracatı geçen yılın aynı ayına göre yüzde 18.9 oranında artarak 5 milyar 579 milyon dolara ulaşırken, ithalat yüzde 17.7 oranında artarak 7 milyar 483 milyon dolar oldu. İhracat bu yılın temmuz ayından sonraki ikinci en yüksek aylık düzeyine çıktı. İthalat ise bu yıl şubat sonraki dönemin en düşük düzeyine indi. Dış ticaret açığı ise 1 milyar 904 milyon dolarla son dokuz ayın en düşük düzeyinde kaldı. 
     Gümrük Müsteşarlığı'nın verilerine göre Türkiye geçen yıl ekimde 4 milyar 694 milyon dolarlık ihracat ve 6 milyar 357 milyon dolarlık ithalat yapmış ve 1 milyar 663 milyon 
     dolarlık dış ticaret açığı vermişti. 
     Bu yılın önceki aylarına göre azalan dış ticaret açığı geçen yılın aynı ayına gevre ise yüzde 14.5 oranında büyüdü. 
     Ekimde ihracatın ithalatı karşılama oranı ise yüzde 74.6 olarak hesaplandı. 
     DİE, ekim ayına ilişkin kesin dış ticaret verilerini 29 Kasım'da açıklayacak. Eim dış ticaret açığının bu düzeyde kalması, cari işlemler dengesinin ekim ayında azda olsa fazlayla sonuçlanabileceği beklentisi doğurdu. 
     
     OCAK-EKİM DÖNEMİ 
     Türkiye'nin ocak-ekim dönemi toplam ihracatı ise geçen yılın aynı dönemine göre yüzde 31.84 oranında artarak 50 milyar 311 milyon dolara kadar yükseldi. Böylece Türkiye ilk defa 50 milyar doların üzerinde bir ihracat rakamına ulaştı ve bundan önceki yıllarda yapılan yıllık ihracat tutarını da ilk 10 ayda geride bıraktı. Türkiye şimdiye kadar en yüksek yıllık ihracatı 47.3 milyar dolarla 2003 yılında yapmıştı. Ocak-ekim dönemi ithalatı ise yüzde 39.19 oranında artarak 77 milyar 931 milyon dolara kadar çıktı. Bu ithalat düzeyi de önceki yılların tümündeki yıllık ithalatın üzerinde bir büyüklük oluşturdu. Türkiye en yüksek yıllık ithalatı da 69.3 milyar dolarla yine geçen yıl yapmıştı. 
     Geçen yılın ilk 10 aylık döneminde ise 38.2 milyar dolarlık ihracat ve 56 milyar dolarlık ithalat gerçekleştirmişti. 
     Bu dönemdeki toplam dış ticaret açığı da yüzde 54.9 oranında artarak 27 milyar 620 milyon dolara yükselirken, ithalatın ihracatı karşılama oranı yüzde 64.6 olarak gerçekleşti. Geçen yılın ilk 10 ayında Türkiye 17 milyar 829 milyon dolarlık dış ticaret açığı vermiş ve ihracatı ithalatının yüzde 68.16'sını karşılamıştı. 
     
</TEXT>
</DOC>
