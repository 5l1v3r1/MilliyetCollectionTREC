<DOC>
<DOCNO> 260658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/ekonomi/eko07.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Rakı'yı Almanya'da tek distribütör dağıtacak 
</HEADLINE>
<TEXT>



Yeni Rakı'nın Almanya ve Schengen ülkeleri distribütörlüğü, Alman "Drinks Food" adlı pazarlama ve dağıtım şirketine verildi. Mey İçki Sanayi Genel Müdürü Galip Yorgancıoğlu ve Drinks Food yöneticisi Michael Bouchette, Berlin'de bir basın toplantısı düzenledi. 
Almanya'nın en büyük ve en önemli pazar olduğuna dikkati çeken Yorgancıoğlu, daha önce Yeni Rakı'nın Almanya'da birçok küçük şirket tarafından pazarlandığını, stratejik açıdan bu dağıtımın tek bir distribütör tarafından yapılmasını uygun gördüklerini ifade etti. 
Bouchette de Yeni Rakı'nın Avrupa'da da iyi bilinen bir içki olduğunu söyledi. Bouchette, Yeni Rakı'nın bugüne kadar çeşitli şirketler tarafından dağıtılmasının, bu içkinin zaman zaman piyasadan kaybolmasına neden olduğunu kaydetti. 


</TEXT>
</DOC>
