<DOC>
<DOCNO> 268388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun21.html </URL>
<DATE> 2004/09/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Tecavüz ve cinayetten mahkum olan 2 eski polis asıldı 
</HEADLINE>
<TEXT>

     Bangladeş'te bir genç kıza tecavüz ederek öldürmekten mahkum olan iki eski polis memuru asıldı. 
     Rangpur Cezaevi görevlisi Muhammed Azizül Hak, eski polis memurları Minül Huk ve Abdüs Settar'ın, başkent Dakka'nın 350 kilometre kuzeyindeki cezaevinde dün gece asıldıklarını söyledi. 
     Hak, ülkede polislerin ilk kez böyle bir suçla ipe gittiğini kaydetti. 
     Polisler, 1995 yılında Dinacpur'da bir meslektaşlarıyla birlikte Dakka'da çalışan ve otobüsü kaçırdığı için kendisini eve götürmelerini isteyen 18 yaşındaki bir temizlikçi kızı, tecavüz ederek öldürmekten suçlu bulunmuşlardı. 
     İnsan hakları örgütleri ve kadınların protestolarına yol açan olaya karışan diğer polis memuru Amrita Lal'ın da idam cezası aldığı ve Devlet Başkanı İacuddin Ahmed'in ailesinin af isteğini reddetmesi üzerine Rangpur'da infazını beklediği belirtildi. 
     Bangladeş'de 1971 yılından bu yana 379 kişi asıldı. 
     
</TEXT>
</DOC>
