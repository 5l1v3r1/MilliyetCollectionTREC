<DOC>
<DOCNO> 265854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/guncel/gun13.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, 'Söz yargının' dedi 
</HEADLINE>
<TEXT>


ANKARA Milliyet 

Hükümet Sözcüsü Cemil Çiçek, Yargıtay - MİT ve Alaatin Çakıcı ekseninde yaşanan ve kamuoyunda tartışma yaratan gelişmelerle ilgili hükümetin alacağı bir karar olmadığını söyledi. Bakanlar Kurulu ardından açıklama yapan Çiçek, toplantıda Çakıcı skandalına adı karışan Yargıtay Başkanı Eraslan Özkaya ile ilgili gelişmelerin de gündeme geldiğini kaydetti. Konuyla ilgili üyelere kısa bir bilgi verdiğini belirten Çiçek, "Hükümet bu konuda bir adım atmaya çalıştı mı " sorusu üzerine hükümetin konuyla ilgili alacağı bir karar olmadığını ifade ederek, "Soruşturma büyük ciddiyetle ve değişik makamlarda sürdürülmektedir" dedi. 
MİT yöneticisi Kaşif Kozinoğlu hakkında soruşturma açılıp açılmayacağı tartışmalarına da değinen Çiçek, "Şu an İstanbul Başsavcılığı soruşturma yürütmektedir. Ne Başbakan'ın ne de başka bir makamının onayına da gerek yoktur" diye konuştu. Çiçek, soruşturmanın Özkaya ile ilgili bölümünün de, Yargıtay'da sürdürüldüğünü belirtti. 
3 ayrı kurumun soruşturma yürüttüğünü belirten Çiçek, "Bu soruşturmayı beklememiz lazım" diye konuştu. Her kurumun yedeği olduğunun altını çizen Çiçek, "Ama yargının ve ordunun yedeği olmaz. Münferit bir kısım olaylara bakarak tümünü sıkıntıya sokacak hususlardan kaçınmış olmamamız lazım gelir" şeklinde konuştu. 


</TEXT>
</DOC>
