<DOC>
<DOCNO> 273393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonspo19.html </URL>
<DATE> 2004/09/20/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Serhat ile Semih birbirine girdi... 
</HEADLINE>
<TEXT>

     İdmanda, ikili mücadeleye giren Serhat ve Semih, itişmeye başladı. Birbirine bağıran iki futbolcu yumruklaşacakken, araya diğer oyuncular girdi Şampiyonlar Ligi’ndeki Sparta Prag galibiyeti, ardından ligde Malatyaspor’dan alınan kritik üç puan ve sergilenen müthiş futbol... 
     Kısacası Fenerbahçe’de herşey yolunda gidiyor. Ancak dünkü idmanda yaşananlar, bir anda havayı gerdi. Çift kale maçta, ikili mücadeleye giren Serhat ve Semih, bir anda birbirlerini itmeye başladı. Yüksek sesle birbirlerine bağıran iki futbolcu tam yumruklaşacakken, araya diğer oyuncular girdi. İki futbolcuya da ceza verileceği belirtildi. 
     
     ARAMIZDA KIRGINLIK YOK 

     Fenerbahçe'nin antrenmanında Serhat ile Semih arasında yaşanan tartışmanın ardından iki futbolcu, aralarında kırgınlık olmadığını açıkladı. 
     Serhat, kulübün resmi internet sitesinde yaptığı açıklamada, takım olarak hedefleri doğrultusunda yoğun bir şekilde çalıştıklarını belirterek, ''Her günümü birlikte geçirdiğim arkadaşlarımla aramda kısa süreli gerginliklerin olması normal karşılanmalı. Bu tarz münakaşalar her zaman olmakta. Bu tamamen takımın hırsına dayandırılmalıdır. Semih ile aramda hiçbir kırgınlık yok'' dedi. 
     Bu tartışmanın yedek kulübesinde oturmasıyla hiçbir ilgisi bulunmadığını vurgulayan Serhat, ''Bizler Daum'un maç için uygun gördüğü şekilde kadroda yer alır ya da almayız. Bu problem oluşturmaz. Gazetelerde benim Semih'e ne söylediğim bile yazılmış. Aramızda 500 metre mesafe var ve gazetecilerin bu mesafeden bizim neler konuştuklarımızı duymaları imkansız'' açıklamasını yaptı. 
     Serhat ile birlikte internet sitesine poz veren Semih Şentürk ise annesinin haberi okuduktan sonra çok üzüldüğünü kaydederek, ''Annemi kavga etmediğimize ikna ettim. Ama taraftarlarımıza bunu nasıl anlatırım. Artık gerçekten bizlerle çok uğraşıyorlar. Eğer ben Serhat ile kavga etsem bugün burada onun yanında olabilir miydim '' ifadelerini kullandı. 
     

     
</TEXT>
</DOC>
