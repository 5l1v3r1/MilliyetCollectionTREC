<DOC>
<DOCNO> 251702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonspo13.html </URL>
<DATE> 2004/06/29/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gençlerbirliği, Boliç ile 2 yıllık sözleşme imzaladı... 
</HEADLINE>
<TEXT>

     Gençlerbirliği, İstanbulsporlu Boliç ile 2 yıllık sözleşme imzaladı. 
     Beştepe İlhan Cavcav Tesisleri'nde yapılan törende, geçen sezon İstanbulspor'da forma giyen Boliç 2 yıllık, Almanya'nın VFB Stuttgart takımında oynayan Hakan Aslantaş ve Murat Kalkan 1 yılı opsiyonlu 4 yıllık, Yimpaş Yozgatspor'un kalecisi Emrah Yılmaz da 5 yıllık sözleşmeye imza attı. 
     Gençlerbirliği Kulübü Genel Menajeri Cem Onuk, Boliç'in transferiyle deneyimli bir isim kazandıklarını belirterek, ''Yaptığımız transferlerle ve hazırlık çalışmalarımızla bu sezon üst sıraları zorlamak istiyoruz. UEFA Kupası 1. tur ön eleme maçına ve Birinci Süper Lig'e en iyi şekilde başlamak amacındayız'' diye konuştu. 
     Onuk, yabancı futbolcu transferinde Borussia Dortmund'da oynayan Guydemal ve Tunuslu futbolcu Jedidi ile anlaştıklarını, ancak kulüpleriyle birtakım sorunlar yaşadıklarını söyledi. 
     Onuk, bu 2 futbolcunun transferinin en geç 1 hafta içinde netleşeceğini sözlerine ekledi. 
     
</TEXT>
</DOC>
