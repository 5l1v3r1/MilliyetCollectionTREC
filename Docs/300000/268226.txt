<DOC>
<DOCNO> 268226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur13.html </URL>
<DATE> 2004/09/01/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Eşkıya gündüz vakti yol kesti 
</HEADLINE>
<TEXT>

     Cem BAKIRCI ERZURUM, DHA 
ERZURUM'un Karayazı ile Karaçoban ilçeleri arasında gündüz vakti bir otomobilin yolunu kesen silahlı 5 kişi, 50 milyar lira değerindeki yabancı sigara ile 3 milyar lirayı alarak kaçtı. 
     Sigara üreticisi Philip Morris'te şoför olarak çalışan 27 yaşındaki Engin Atar, Karaçoban'dan Göksu beldesine giderken, silahlı 5 kişi tarafından soyuldu. 29 Ağustos günü saat 11.30'da Atar'ın yolunu kesen silahlı kişiler, şoförü "Para vermezsen öldürürüz'' diye tehdit etti. Direnmeye çalışan Atar'ı, sağ ayağından vuran kimlikleri henüz belirlenemeyen kişiler, 25 AC 958 plakalı minibüste bulunan koliler halindeki sigaralar ile 3 milyar lira parayı alarak kayıplara karıştı. Jandarma'dan yardım isteyen Engin Atar, Erzurum'a getirilerek Atatürk Üniversitesi Tıp Fakültesi Aziziye Araştırma Hastanesi'nde tedavi altına alındı. 
     Sağ ayağında iki kurşun yarası bulunan evli ve iki çocuk babası Engin Atar, "Yaşadığıma inanamıyorum. Bu gerçekten büyük bir mucize. Sigara ve para için az daha canımdan olacaktım. 2 kez ateş ettiler. Şans eseri ikisi de sağ ayağıma isabet etti. Ayrıca aracı da kurşunladılar.'' 1998'de Van'dan Ağrı'ya giderken de benzer bir ölüm tehlikesi atlattığını anlatan Engin Atar, "O zaman teröristler yol kesmişti. Ateş açmışlardı. Ben de ölü numarası yaparak kurtulmuştum.'' dedi. 
     Olay üzerine konuşan sigara dağıtım firması sahibi Cemil Özdemir "Eşkıya gündüz vakti yol kesip araç tarıyor. Bu nasıl iş anlamak mümkün değil'' dedi. Güvenlik görevlileri, silahlı gaspçıların yakalanması için bölgede geniş çaplı operasyon başlattı. 

     
</TEXT>
</DOC>
