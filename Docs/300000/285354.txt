<DOC>
<DOCNO> 285354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun23.html </URL>
<DATE> 2004/11/02/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Sembolik Berlin Duvarı ortalığı karıştırdı 
</HEADLINE>
<TEXT>

     Almanya'nın başkenti Berlin'de bir sanatçının hazırladığı sembolik Berlin Duvarı, halkın tepkisini çekti. 
     Alman sanatçı Alexandra Hildebrandt, ''Checkpoint Charlie'' diye bilinen eski kontrol noktasında eski Berlin Duvarı'nın bir parçasını yeniden kurarak, eskiden duvarın üzerinden Doğu Berlin'den Batı Berlin'e kaçmaya çalışırken öldürülenleri anmak amacıyla, duvarın arka tarafına her biri 3'er metre yüksekliğinde, koyu kahverengi 1065 haç koydu. 
     Sanat eserini izleyen vatandaşlar, görüntüyü bozduğu ve özellikle eski günleri hatırlattığı gerekçesiyle duvarı eleştirdi. Vatandaşların çoğu, bunu burada sürekli görmek istemediklerini ifade etti. 
     Berlin Eyalet Meclisi Başkanı Walter Momper de, ticari amaçlı yapıldığını belirttiği eseri eleştirdi. Eser, yıl sonuna kadar yerinde kalacak. 
     
</TEXT>
</DOC>
