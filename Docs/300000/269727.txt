<DOC>
<DOCNO> 269727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko09.html </URL>
<DATE> 2004/09/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
AB'ye ekonomik uyum, görücüye çıkacak... 
</HEADLINE>
<TEXT>

     Avrupa Birliği'ne AB ekonomik uyum çerçevesinde, 1 Ekim-30 Kasım tarihleri arasındaki 61 günlük pencerede AB'ye sunulacak olan Ekonomik Program'ın, AB tarafından onaylanması gerekmiyor. 
     A.A muhabirinin ekonomi yetkililerinden aldığı bilgiye göre, 2005-2007 yıllarını kapsayacak süreci içeren program, Maastricht ve Kopenhag kriterleri çerçevesinde, Türkiye'nin gerçekleştireceği ekonomik ve yapısal programın detaylarından oluşuyor. 
     Yetkililer, tamamıyla Türkiye tarafından, eleştirisel temelde hazırlanan programın, ''Ulusal bir Döküman' olduğunu vurguluyorlar. 
     
     AB'NİN GÖRÜŞLERİ ALINACAK... 
     Yetkililer, ekonomik programın sunulmasının ardından, AB yetkililerinin de programa ilişkin görüşlerinin alınacağını ve bu çerçevede karşılıklı görüş alışverişine dayalı bir sürecin gerçekleşeceğini kaydediyorlar. 
     Yetkililer, AB'nin de, sunulacak program çerçevesinde, Türkiye'nin ekonomik olarak uyum hazırlıkları ve niyetini nihai olarak değerlendireceğini işaret ediyorlar. 
     
     PROGRAMIN AB'YE SUNULMASININ ÖNEMİ... 
     Yetkililer, programın sunulmasının, Türkiye'in AB'ye ekonomik uyum sürecindeki kararlılığını göstermesi açısından önem taşıyacağını vurguluyorlar. 
     Üç yıllık Ekonomik Uyum Programı ile gerek Türkiye'nin gerekse AB'nin önünü görebileceği, Türkiye'nin, Maastricht ve Kopenhag kriterlerine uyum açısından net ve orta vadeli bir yol haritası sunmuş olacağı belirtiliyor. 
     
     PROGRAMIN İÇERİĞİ... 
     Bu arada Program, makro ekonomik projeksiyon, kamu maliyesi genel projeksiyonu ve yapısal reform yol haritası olmak üzere iki bölümden oluşacak. 
     2005-2007 dönemi içinde, makro ekonomik ile kamu maliyesi alanındaki uygulanacak politika ve gerçekleşmelerin yanı sıra yapısal reformlar konusundaki yol haritası detaylı olarak yer alacak. 
     Yetkililer, AB'ye sunulacak programda, Türkiye'nin AB'ye uyum çerçevesinde, tam olarak bir piyasa ekonomisi prensiplerinin ve serbest, dalgalı döviz kuru rejiminin uygulanacağının vurgulanacağını ifade ediyorlar. 
     Makro ekonomik alanda ise enflasyon, büyüme ile bütçe ve borçların Gayri Safi Milli Hasıla'ya oranlarına ilişkin Maastricht kriterlerine uygun bir projeksiyon çizilecek. 
     Yapısal reformlar alanında ise sürdürülebilir bir ekonomik büyümeyi sağlayıcı, bankacılık, sosyal güvenlik ve vergi sistemine ilişkin gerçekleştirilecek olan reformlar vurgulanacak. 
     Yetkililer, AB'ye sunulacak programın, tamamıyla olmasa bile IMF ile yürütülecek programla paralellikler içerdiğini kaydettiler. 
     
</TEXT>
</DOC>
