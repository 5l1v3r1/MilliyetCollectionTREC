<DOC>
<DOCNO> 267236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/ekonomi/eko02.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye ile bin sayfalık anlaşma 
</HEADLINE>
<TEXT>


Türkiye ile Suriye arasında bin sayfalık serbest ticaret anlaşması parafe edildi. Anlaşmanın imza aşaması 2004 sonuna kadar tamamlanacak 


Türkiye ile Suriye arasında Serbest Ticaret Anlaşması STA , Devlet Bakanı Kürşad Tüzmen ile Suriye Ekonomi ve Ticaret Bakanı Ghassan El - Rıfai tarafından parafe edildi. Tüzmen, anlaşmanın iki ülke için yakalanmış tarihi bir fırsat olduğunu söyledi. 
Türkiye ile Suriye başbakanlarının karşılıklı olarak kendilerine verdikleri talimatlar çerçevesinde, 2004 yılının sonuna kadar STA'nın imzalanma aşamasının tamamlanacağını belirten Tüzmen, yoğun çalışmalar sonrasında, dört ay önceden işlemlerde son aşamaya gelindiğini söyledi. 

'Dönüm noktası olacak' 
Tüzmen, iki tarafın heyetlerinin üstün gayret göstererek, bin sayfalık bir anlaşmayı parafe edilecek hale getirdiğini anlattı. Bakan Tüzmen, "Parafe edilen STA'nın imzalanması ve yürürlüğe konmasıyla Türkiye ile Suriye arasında ticari ve siyasi ilişkiler bakımından bir dönüm noktası olacağını göreceğiz" dedi. 
Suriye Ekonomi ve Ticaret Bakanı El - Rıfai de parafe edilen anlaşmanın iki ülke heyetleri ile kurum ve kuruluşlarının özverili çalışmalarının semeresi olduğunu söyledi. 
İki ülke arasında söz konusu anlaşmanın dışında üç alanda da çalışmaları birlikte devam ettireceklerini belirten Rıfai, bu alanların, sınır ticaret merkezlerinin kurulması, serbest bölgelerin oluşturulması ve sınır boyunda mayından temizlenecek arazilerin ortak tarım projeleri kapsamında değerlendirilmesi olduğunu belirtti. 


</TEXT>
</DOC>
