<DOC>
<DOCNO> 273387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonspo13.html </URL>
<DATE> 2004/09/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ersun Yanal, Kicker'e 'işlenmemiş elmaslarını' açıkladı 
</HEADLINE>
<TEXT>

     Türkiye A Milli Futbol Takımı Teknik Direktörü Ersun Yanal, Milli takımda oynayabilecek çok sayıda futbolcu olduğunu söyledi. 
     Yanal, Alman spor dergisi ''Kicker''e yaptığı açıklamada, Türk Milli takımının geleceğini çok parlak gördüğünü belirterek, ''Bizde daha çok işlenmemiş elmas var. Necati Ateş, Selçuk Ballı, Tuncay Ballı ya da Hamit Altıntop gibi. Taraftarlar Türk Milli takımının altın geleceğine sevinebilirler'' dedi. 
     Milli takımın Gürcistan'a karşı oynadığı karşılaşmada büyük hayal kırıklığına uğradığını ifade eden Yanal, ''Bu karşılaşmada bir çok kişi genç yıldızları sahaya çıkartmamı bekledi. Ancak ben o zaman kararımı doğru bulmuştum'' diye konuştu. 
     Türkiye'nin Yunanistan'a karşı oynadığı karşılaşmada ise takımı gençleştirdiğini, bu gençleştirmenin daha da süreceğini kaydeden Yanal, ''Takım henüz tam olarak yerleşmedi. Ben genç ve daha yaşlı oyuncular arasında bir uyum sağlamaya çalışıyorum. Çünkü genç yıldızların tecrübeli futbolculara ihtiyacı var. Türkiye genç oyuncularla da grubundan başarıyla çıkabilecek bir takım. Almanya'daki Dünya Şampiyonası'na katılmak en büyük hayalimiz'' dedi. 
     Derginin bir haberinde de Türk Milli takımının dünya üçüncüsü olduktan sonra Avrupa Futbol Şampiyonası elemelerinde başarılı olamadığı hatırlatıldı. 
     Türk Futbol Federasyonu Başkanı Levent Bıçakçı'nın, Yanal'la birlikte Milli takımın gençleşmeye başladığını söylediği belirtilirken, eski Başkan Haluk Ulusoy'un da, ''Dünya futbolunun geleceği Türkiye'ye ait'' şeklinde konuştuğu kaydedildi. 
     
</TEXT>
</DOC>
