<DOC>
<DOCNO> 277844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur31.html </URL>
<DATE> 2004/10/06/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
ÖSS şampiyonlarına 'Pontiac' otomobil... 
</HEADLINE>
<TEXT>

     Ankara'da bir dershane, ÖSS'de ilk üçe girecek öğrencilerine ''Pontiac'' marka otomobil vadetti. 
     Kanada'da sipariş üzerine yapılan yaklaşık 100 bin dolar değerindeki lüks spor otomobil Konur Sokak'taki dershane binasının önüne konuldu. Öğrencilerin otomobille resimlerini çektiren dershane yöneticileri, ÖSS'de Türkiye genelinde ilk üçe girmeleri halinde öğrencilerini üniversiteye bu otomobille uğurlama sözü veriyor. 
     Dershane yöneticisi Tansın Cengiz, bu yöntemi, dershanedeki rehber öğretmenlerin de onayıyla hayata geçirme kararı aldıklarını kaydetti. Cengiz, ''Açıkçası diğer dershanelerden hiçbir farkımız yok. Öğretmenlerimiz aynı, sınıflarımız aynı ama öğrencinin ilgisini uyandırmak önemli, biz de bunu yapmaya çalışıyoruz'' dedi. 
     Öğrencilerin otomobille çekilen fotoğraflarının birer taahhüt olduğunu dile getiren Cengiz, ''prestij çalışması'' olarak düşündükleri uygulamayla maksimum başarıya ulaşmayı hedeflediklerini bildirdi. 
     Dershane, ayrıca ÖSS'de Türkiye genelinde ilk 10'a girecek öğrencilerine BMW 3.18ci, ilk 15'e gireceklere de MINI Cooper marka otomobil hediye etme sözü veriyor. 
     
</TEXT>
</DOC>
