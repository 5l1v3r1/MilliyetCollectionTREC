<DOC>
<DOCNO> 292352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko25.html </URL>
<DATE> 2004/11/26/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Alman meclisi 2005 yılı bütçesini kabul etti... 
</HEADLINE>
<TEXT>

     Alman federal meclisi 4 gün boyunca sürdürdüğü bütçe görüşmelerinden sonra iktidar partilerinin oylarıyla 2005 yılı bütçesini kabul etti. 
     2005 yılında 254,3 milyar euroluk harcama öngören bütçe tasarısı, mecliste yapılan oylamada 288 oya karşı 302 oyla kabul edildi. 
     Borçlanmanın 22 milyar euro ile 22,7 milyar euro olan yatırımlardan biraz daha düşük olduğu bütçede en fazla harcama 84,4 milyar euro ile sağlık ve sosyal alanda öngörüldü. Bunu izleyen ekonomi alanındaki harcamalar için de yaklaşık 38 milyar euro öngörüldü. 
     Muhalefette ekonomiden sorumlu Hıristiyan Demokrat Birlik Partisi CDU Milletvekili Ronald Pofalla, mecliste yaptığı konuşmada, 2004 yılı bütçesinin anayasaya aykırı olduğu gerekçesi ile Anayasa Mahkemesi'ne başvuruda bulunacaklarını belirtti ve 2005 yılı bütçesinin de anayasaya aykırı olduğunu öne sürdü. 
     Maliye Bakanı Hans Eichel ise 2005 yılı bütçesini savunarak, tüm eyalet hükümetlerine bütçe disiplinine sorumluluk bilinci ile uymaları çağrısında bulundu. 
     
</TEXT>
</DOC>
