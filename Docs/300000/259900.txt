<DOC>
<DOCNO> 259900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun06.html </URL>
<DATE> 2004/08/02/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Irak'ta 1 ABD askeri daha öldü 
</HEADLINE>
<TEXT>

     Irak'ta dün meydana gelen patlamada yaralanan bir Amerikan askeri öldü. 
     Amerikan ordusundan yapılan açıklamada, Samarra yakınlarında bir Amerikan devriyesi geçerken meydana gelen patlamada 1. Piyade Tümeni'nden bir asker öldü, iki asker de yaralandı. 
     Daha sonra yaralı askerlerden birinin de öldüğü bildirildi. 
     Irak'ta savaşın başladığı 2003 martından bu yana ölen Amerikalı askerlerin sayısı 911'e çıktı. 
     
     KİLİSE SALDIRILARINDAN ZERKAVİ SORUMLU 
     Öte yandan, Irak yönetimi, dün Bağdat ve Musul'daki 5 kiliseye düzenlenen saldırılardan, El Kaide ile bağlantısı bulunan Ebu Musab El Zerkavi'nin sorumlu olduğunu açıkladı. 
     Irak hükümetinin güvenlik danışmanı Muvaffak El Rubai, saldırıların El Zerkavi tarafından planlandığından şüphe olmadığını ve ipuçlarının, kiliselerin El Zerkavi yanlıları tarafından hedef alındığına işaret ettiğini söyledi. 
     Kiliselere düzenlenen saldırılarla, Irak'ta yaşayan Hıristiyanları ülke dışına kaçmaya zorlamanın amaçlandığını kaydeden El Rubai, ''El Zerkavi ve yanlıları, Irak'taki Hıristiyanlarla Müslümanları karşı karşıya getirmeye çalışıyor'' dedi. 
     El Rubai, Irak güvenlik konseyi üyelerinin dünkü patlamaları görüşmek üzere bugün yapılacak olağanüstü toplantıda bir araya geleceğini söyledi. 
     Bağdat ile Musul'da dün 5 kiliseye düzenlenen saldırılarda en az 11 kişi ölmüştü. 
     
</TEXT>
</DOC>
