<DOC>
<DOCNO> 296242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko30.html </URL>
<DATE> 2004/12/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Dış Ticaret Müsteşarı Kayalar Dolardaki düşüş bir gerçek 
</HEADLINE>
<TEXT>

     Dış Ticaret Müsteşarı Tuncer Kayalar, dolarda yaşanan düşüşün bir gerçek olduğunu belirterek, ''2006 yılına kadar tedrici düşüşün süreceğini tahmin ediyorum'' dedi. 
     Kayalar, düzenlediği basın toplantısında, şu anda uygulanan Afrika ülkeleri ile ekonomik ilişkilerin geliştirilmesi stratejisi ile 2005 yılı başından itibaren uygulanmakta olan Asya-Pasifik ülkeleri ticari ve ekonomik ilişkileri geliştirme stratejisi konusunda bilgi verdi ve gazetecilerin sorularını yanıtladı. 
     Tuncer Kayalar, bir gazetecinin doların euro karşısında değer kaybetmesinin, Türkiye'nin dış ticaretine etkilerine yönelik sorusu üzerine, Türkiye'nin ihracatının büyük oranda euro, ithalatının ise büyük oranda dolar olmasının bir avantaj olduğunu belirtti. 
     Ancak, ithalatta dolar, ihracatta ise euro'nun payının yükseltilmesinin hedef alınan bir unsur olması gerektiğinin altını çizen Kayalar, konunun makroekonomiye göre değerlendirilmesi gerektiğini söyledi. 
     Kayalar, doların 1 milyon 400 bin TL değil, 1 milyon 700-1 milyon 800 bin Tl civarında olması durumunda ihracatın yıl sonunda 62, 63 milyar dolar değil, 68, 69 milyar dolar olacağını, ithalatın da 96 milyar dolar değil, daha düşük olacağını kaydetti. 
     Önemli olanın ihracatta kura bağlılıktan ziyade, rekabet gücü unsurları ile ön plana çıkılması olduğunu belirten Kayalar, girdi maliyetlerinin de kontrol altında tutulması gerektiğini söyledi. 
     ''17 Aralık'ta olumsuz bir sonucun çıkabileceği beklentilerinin arttığı ve bu durumda AB ile dış ticaretin etkilenip etkilenmeyeceğine'' yönelik bir soru üzerine de Kayalar, ticaretin etkileneceğini düşünmediğini belirterek, 17 Aralık'ta olumsuz bir sonucun çıkacağını da düşünmediğini kaydetti. 
     Kayalar, Türkiye ve AB ilişkilerinin bir geçmişi bulunduğunu hatırlatarak, 17 Aralık'ta çıkacak sonuca rağmen ilişkilerin artarak devam edeceğini söyledi. 
     Irak pazarı ile ilgili bir başka soru üzerine de Kayalar, Irak'ta şu anda belirli bir istikrarın bulunmadığını ve istikrarın bir kaç yıl daha sağlanamayacağını ifade ederek, Suriye üzerinden taşımacılık konusunda girişimlerde bulunduklarını belirtti. 
     Kayalar, ''Her şeye rağmen Türkiye, Irak'ta varlığını sürdürecek'' dedi. 
     Asya-Pasifik ülkelerine yönelik strateji ile ilgili sorular üzerine de Kayalar, söz konusu ülkelerde sürekliliği sağlamak istediklerini, bu çerçevede DTM, İGEME, İhracatçı Birlikleri ve Eximbank yetkililerinden oluşan bir heyetin ufak ticaret takımları oluşturarak, işadamlarından 5'erli, 10'arlı gruplar halinde bu ülkelere sürekli gideceğini bildirdi. 
     
     DIŞ TİCARET STRATEJİLERİ 

     Müsteşar Kayalar, Türkiye'nin uyguladığı ve uygulamaya koyacağı dış ticaret stratejileri hakkında bilgi verirken, 2004 yılı sonu itibariyle Türkiye'nin ihracatının 62 milyar doları aşan bir miktara ulaşacağını ve hızlı ihracat artışı içinde, başlatılan stratejilerin büyük öneminin bulunduğunu söyledi. 
     Kayalar, Komşu ve Çevre Ülkeler Stratejisi çerçevesinde, 2000 yılında söz konusu ülkelerin toplam ticaret hacmi içindeki payının yüzde 22'den, 2003 yılında yüzde 26'ya yükseldiğini, 2004 de ise toplam ticaret içindeki payının yüzde 29.4' e çıkmasının öngörüldüğünü bildirdi. 
     Kayalar, komşu ve çevre ülkelere yönelik 2000 yılındaki ihracatın 6.2 milyar dolar iken, 2003'de yüzde 101 artış ile 12.5 milyar dolara ulaştığını, 2004 yılı sonu itibariyle de ihracatın 2000 yılına göre yüzde 210 artarak 17 milyar dolara ulaşmasının hedeflendiğini belirtti. 
     2003 yılında komşu ve çevre ülkelerde üstlenilen müteahhitlik projelerinin toplamının 3.1 milyar dolar olduğunu kaydeden Kayalar, bu miktarın 2004 yılı itibariyle yüzde 30'luk artışla, 4 milyar dolara yükselmesinin beklendiğini ifade etti. 
     
     AFRİKA STRATEJİSİ... 

     Komşu ve çevre ülkeler stratejisinin bir uzantısı olarak, özellikle 2003 yılı başından itibaren Afrika stratejisinin uygulanmaya koyulduğunu hatırlatan Kayalar, Afrika stratejisi çerçevesinde, 2003 yılı başından itibaren Kara Afrikası'na açılım başlattıklarını, bu ülkelerle eksik olan hukuki altyapının tamamlanmasına yönelik ciddi girişim ve faaliyetlerde bulunduklarını, fuarlar düzenlediklerini, ticaret ve alım heyetleri ile Kara Afrikası ülkelerine ciddi bir ihracat atağına girildiğini anlattı. 
     2000 yılında 1.3 milyar dolar olan Afrika'ya ihracatın, 2003 yılında yüzde 56 artış ile 2.1 milyar dolara ulaştığını ifade eden Kayalar, Afrika'ya yönelik 2004 yılı ihracatın ise bir önceki yıla göre yüzde 40 artış ile 3 milyar dolara yükselmesinin hedeflendiğini söyledi. 
     Kayalar, Afrika'ya yönelik ihracatın 2004 yılında, 2000 yılına göre yüzde 131 oranında artış göstereceğini belirterek, Afrika kıtasının toplam ithalatının, 2003 yılında 166 milyar dolar olarak gerçekleştiğini kaydetti. 
     Kayalar, 2003'de Afrika ülkelerinde üstlenilen müteahhitlik projelerinin toplam tutarının da 675 milyon dolara ulaştığını, bu miktarın 2004 yılı itibariyle yüzde 78'lik rekor artışla 1.2 milyar dolara yükselmiş olacağını bildirdi. 
     
     YENİ STRATEJİLER 

     Komşu ve çevre ülkeler ile Afrika ülkeleri stratejisini takiben 2005 yılı itibarıyla Asya-Pasifik ülkelerine dönük yeni bir strateji uygulamaya koyacaklarını belirten Kayalar, ayrıca 2006 yılı başı itibariyle de Latin Amerika stratejisini devreye sokmak istediklerini sözlerine ekledi. 
     
</TEXT>
</DOC>
