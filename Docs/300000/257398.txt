<DOC>
<DOCNO> 257398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonspo23.html </URL>
<DATE> 2004/07/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Emre'nin İnter'deki rakibi Davids 
</HEADLINE>
<TEXT>

     Lütfullah Göktaş Bildiriyor 
İtalya'nın Birinci Lig Serie A takımlarından FC Inter, yeni sezona hazırlanırken giderek kalabalıklaşan kadro nedeniyle oyuncular arasındaki ilk 11'e girme yarışı da giderek kızışıyor. 
     İtalyan basınındaki haberlerde, özellikle orta alandaki 4 kişilik yer için 11 oyuncu arasında kıyasıya bir yarış yaşanmakta olduğuna dikkat çekildi. 
     Christiano Zanetti, Mancini döneminde FC İnter'in yaptığı transferlere de atıfta bulunarak, ''Umarım Emre ve Lamouchi gibi eski oyuncular unutulmaz'' dedi. 
     La Gazzetta dello Sport gazetesi, ''Inter'in orta alanında tam bir kalabalık var'' başlıklı haberinde, Mancini'nin şu an itibarıyla orta alanda Recoba, Veron, Davids ve Stankoviç'e görev verme eğiliminde olduğunu ileri sürdü. Habere göre, yeni sezona hazırlanılırken, Emre Belözoğlu'nun da aralarında bulunduğu Kily Gonzales, Van der Meyde, Cristiano Zanetti, Farinos, Lamouchi ve Karagounis'ten oluşan diğer orta alan oyuncularının zihninde ise tek bir soru var ''Mancini'nin yüreğini nasıl fethedebilirim '' Gazete, yarışta Emre'nin önündeki en büyük rakibin Edgar Davids olacağına işaret ederek, şu yoruma yer verdi 
     ''Emre, belirsiz bir sezonu geride bırakmasının ardından şimdi yeniden kendine bir yer açmak zorunda. Forma giyebilmek için, farklı niteliklerde olsalar da Davids ile yarışmak durumunda. Emre, Davids'i bertaraf etmesi gerektiğinin farkında. 2 oyuncunun hem fizik, hırs ve oyun tarzı, hem de ateşlilik açısından birbirlerine benzer yönleri de var. Ateşliliğiyle ünlü Davids'in geçmişte Emre'ye çektirdiği maçlar da olmuştu. Emre ve Davids'in aynı anda birlikte oynamaları zor. Bu yalnızca bazı maçlarda orta alanda 2 bekçi köpeğine gereksinim duyulduğu anda mümkün olabilir.'' 
     
     C.ZANETTI ''MANCINI DÖNEMİNDE KİMSENİN YERİ GARANTİ DEĞİL'' 
     Öte yandan FC Inter'in orta alan oyuncularından Christiano Zanetti de forma giyebilmek için herkesin ciddi biçimde çalışıp mücadele etmek zorunda kalacağını söyledi. Zanetti, ''Mancini döneminde kimsenin yeri garanti değil. Fiziken iyi durumdayım, kendime de güveniyorum. Ama kadroda Emre ve Lamouchi'nin bulunduğu da unutulmamalı'' dedi. 
     Zanetti, FC Inter'in yeni transferler sonrasında eski oyuncuları unutmasının doğru olmayacağını belirterek, şunları söyledi 
     ''Oyunculara yönelik bir veto olacağını sanmıyorum. Herkes herkesle oynayabilir. Ama umarım Emre ve Lamouchi gibi eski oyuncular unutulmaz. Ben herkesin önemli olduğunu düşünüyorum. Zira sezon uzun. Oynanması gereken pek çok maç var.'' 
     
</TEXT>
</DOC>
