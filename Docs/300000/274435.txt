<DOC>
<DOCNO> 274435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/siyaset/asiy.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye daha yakınız 
</HEADLINE>
<TEXT>


AB ve Türkiye arasında TCK nedeniyle çıkan kriz, Erdoğan'ın Brüksel'de yaptığı görüşme sonrasında aşıldı. Verheugen, "Masada engel kalmadı. Türkiye'ye başka şart yok" dedi 

Güven Özalp 


TCK'nın, TBMM'de onaylanma aşamasında komisyona geri çekilmesi ve zina tartışmaları nedeniyle gerginleşen Türkiye - AB ilişkilerinde sular duruldu. Başbakan Recep Tayyip Erdoğan, AB Komisyonu'nun genişlemeden sorumlu üyesi Günter Verheugen'le yaptığı görüşmede "TCK'yı 6 Ekim'den önce ve zina maddesi olmaksızın geçireceğiz, ancak başka şart istemeyiz" mesajı verince, kriz beklenenden çok daha kolay şekilde aşıldı. Güvenceyi yeterli bulan Verheugen de "Masada, Türkiye'nin halletmesi gereken başka bir sorun görmüyorum" dedi. 
TBMM, 26 Eylül'de olağanüstü olarak toplanacak ve TCK zina maddesi eklenmeksizin onaylanacak. İlerleme Raporu konusunda kriz öncesi konumuna dönecek AB Komisyonu da, Türkiye ile müzakerelerin başlaması tavsiyesinde bulunacak. 
Verheugen'le basın toplantısı düzenleyen Erdoğan, görüşmenin 6 Ekim'de yayımlanacak İlerleme Raporu açısından çok değerli bir altyapı oluşturacağını belirterek şöyle konuştu 
"İki yılda Türkiye'nin AB'ye girmesine yönelik devrim niteliğinde kararlar aldık. Hükümet şu ana kadar hiçbir şeyi aksatmadan ilerledi. Bu görüşmeden sonra, bu süreçteki ciddi adımlarımızı atmakta kararlıyız. Daha önce planladığımız, düşündüğümüz takvimi şu anda herhangi bir aksamaya neden olmayacak şekilde yeniden gözden geçirme kararı verdik. Bunun adımını da atıyoruz." 

'Tavsiyemiz net olacak' 
Açıkta kalan bazı sorunları giderecek çözüm yollarının bulunduğunu söyleyen Verheugen ise "Dostum Erdoğan'dan aldığım güvenceler çok net bir tavsiyede bulunmamı sağlayacak. Masada artık herhangi bir engel kalmamıştır. Komisyonun tavsiyede bulunması için Türkiye'nin tamamlaması gereken bir şart kalmamıştır" dedi. Komisyon yetkilileri de, AB liderlerine Türkiye'yle müzakerelere başlanmasının net bir şekilde tavsiye edileceğini açıkladı. 

'İşkence sistematik değil' 
TCK'nın onaylanmasının, siyasi kriterlerin tamamlanması açısından büyük önem taşıdığına dikkat çeken Verheugen, ikinci önemli unsuru da işkencenin oluşturduğuna dikkat çekerken olumlu mesaj verdi. Verheugen, "Türkiye'ye bu konuda gönderdiğimiz son ekip, sistematik işkence uygulandığını doğrulayan hiçbir bulgu elde edemedi. Bu da raporda yer alacak" dedi. 


</TEXT>
</DOC>
