<DOC>
<DOCNO> 296026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur55.html </URL>
<DATE> 2004/12/08/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Sahte rakı imalathanesine baskın... 
</HEADLINE>
<TEXT>

     Kartal Samandıra'daki bir evde şişelenmiş çok sayıda sahte ''Tekel'' etiketli rakı ve şişelenmek üzere plastik tanklarda bekletilen kaçak rakı ele geçirildi. 
     Alınan bilgiye göre, devriye gezen Kartal Jandarma ekipleri, Ferhatpaşa Mahallesi G.73 Sokak 11 numaradaki Yakışır Apartmanı'nın giriş katından sokağa yayılan anason kokusundan şüphelenerek, kontrol etmek amacıyla içeriye girdi. 
     Evde kaçak rakı imal edildiğini gören jandarma ekipleri, içerideki 2 ve çevrede gözcülük yaptığı belirlenen 1 kişiyi gözaltına aldı. Aynı aileden olan Rıfat, Arslan ve Orhan K., Kartal Jandarma Bölük Komutanlığı'na götürüldü. 
     İmalathanede, içinde rakı ve votka bulunan biner litrelik 2 ve 250 litrelik 1 plastik tank, etil alkol bulunan 400 litrelik 1 plastik tank, anason bulunan 200 litrelik 1 plastik tank, 23 adet küçük boy sahte Tekel etiketli dolu rakı şişesi, 47 yine dolu sahte Tekel etiketli büyük boy rakı şişesi, sahte Tekel etiketli 2 bin 270 büyük boy ve 250 adet küçük boy boş şişe, bin 780 rakı şişesi kapağı, bin 810 üzerinde Yeni Rakı amblemi bulunan etiket, 2 adet kapak montaj makinası ve 1 jelatin pres matkabı ele geçirildi. 
     Gözaltına alınanlara ait, park halindeki 34 ZP 9256 plakalı otomobilde yapılan aramada da 47 büyük boy içi dolu sahte rakı ele geçirildi. 
     Olayla ilgili gözaltına alınan 3 kişi, daha sonra Kartal Cumhuriyet Savcılığı'na sevk edildi. 
     Ele geçirilen sahte içki ve malzeme, jandarma tarafından Tekel'den gelen yetkiliye teslim edilerek, Tekel'in kamyonuna yüklendi. 
     
</TEXT>
</DOC>
