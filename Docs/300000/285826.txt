<DOC>
<DOCNO> 285826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur06.html </URL>
<DATE> 2004/11/03/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Trafik kazaları en çok hangi gün ve saatte oluyor 
</HEADLINE>
<TEXT>

     Trafik kazalarının daha çok cumartesi günleri ve 17.00-24.00 saatleri arasında meydana geldiği bildirildi. 
     Erciyes Üniversitesi EÜ Halil Bayraktar Sağlık Yüksek Okulu öğretim görevlisi Dr. Vesile Şenol, AA muhabirine yaptığı açıklamada, trafik kazalarını kişisel, çevresel ve araçla ilgili faktörler açısından değerlendirmek ve böylece trafik kazalarında etkili olan faktörleri belirlemek için bir grup öğretim üyesi ile birlikte araştırma yaptıklarını belirtti. 
     Araştırma kapsamında 3 ay süreyle EÜ Tıp Fakültesi İlk ve Acil Yardım Anabilimdalı'na trafik kazası nedeniyle gelen kazazedeleri 24 saat süreyle değerlendirdiklerini ifade eden Şenol, araştırma süresince bin 62 travmanın servise geldiğini, bunların yüzde 40'nın trafik kazası kaynaklı olduğunu, trafik kazaları ile ilgili 219 bulgu elde ettiklerini kaydetti. 
     Araştırma sonuçlarına göre, trafik kazalarının yüzde 97.6'sının motorlu araçlar ile, yüzde 61.6'sının şehir içinde, yüzde 38.4'ünün ise şehir dışı yollarda meydana geldiğini bildiren Şenol, şu bilgileri verdi 
     ''Araştırma sonucuna göre trafik kazalarından en fazla etkilenen grup, yüzde 45.7'lik oranla yolcular oluyor. Kazazedelerin yüzde 28.7'sini sürücüler oluşturuyor. Yaş dağılımına göre de kazazedelerin yüzde 37.4'ünü 25-44, yüzde 23.3'ünü ise 15-24 yaş arasındaki insanlar oluşturuyor. Kazazedeler arasında emniyet kemeri kullanmayanların oranı yüzde 72.4, alkol kullananların oranı yüzde 21.8 ve sigara kullananların oranı ise yüzde 39.7. Kazaya karışan araçların yüzde 17.1'i hız sınırına uyuyor, araçların yüzde 58.3'ünün ise hız durumu tespit edilemiyor.'' 
     
     EVLİ VE ERKEK SÜRÜCÜLER DAHA ÇOK KAZA YAPIYOR 
     Trafik kazalarına maruz kalan insanların eğitim seviyeleri, cinsiyetleri ve medeni durumlarının da kaza sebeplerinde etkili olduğunu vurgulayan Şenol, evli ve erkek sürücülerin daha çok trafik kazası yaptığını belirlediklerini söyledi 
     Şenol, şöyle devam etti 
     ''Araştırma grubunu oluşturan 219 sürücünün 165'i erkek, 54'ü kadın ve 42'si 0-14 yaş grubunda idi. Yani kazazede sürücülerin yüzde 75.3'ünü erkekler oluşturuyor. Kazazedelerin yüzde 68.5'i de evli insanlardan oluşuyor. Kaza sebeplerini insanların eğitim durumları da etkiliyor. Kazazedelerin yüzde 59.4'ü ilkokul mezunu veya okuma-yazma bilmiyor. Kazaların oluş zamanlarına göre de şu sonuçları elde ettik Trafik kazalarının yüzde 30'u cumartesi günü meydana geliyor. En fazla trafik kazası 17.00-24.00 saatleri arasında, daha sonra 12.00-17.00 saatleri arasında yaşanıyor.'' 
     
</TEXT>
</DOC>
