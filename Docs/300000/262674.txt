<DOC>
<DOCNO> 262674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yasam/yas07.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak kumdan medet ummak çok tehlikeli 
</HEADLINE>
<TEXT>


Uzmanlar, vücudu sıcak kuma gömmenin felce bile yol açabilecek kadar tehlikeli olduğu konusunda uyarıyor 


Yanlış inanış 
UZMANLAR, halk arasında bacakları deniz kumuna gömmenin romatizmaya iyi geldiği yönündeki inanışın yanlış olduğunu bildirdi. Hacettepe Üniversitesi Fizik Tedavi ve Rehabilitasyon Yüksekokulu'ndan Prof. Dr. Nuray Kırdı, tansiyon, şeker, kalp gibi hastalığı olanlarda bacakları kuma gömmenin çok daha büyük sağlık sorunlarına neden olacağını söyledi. Kırdı, kuma gömmenin kür tarzında, doktor kontrolünde yapılabileceğini belirtti. 

Felç tehlikesi 
GENELLİKLE kireçlenme olanların bacaklarını kuma gömdüklerini anlatan Prof. Dr. Nuray Kırdı, "Yıpranan eklemi dışardan hiçbir şey iyi edemez. Ancak spazmı geçirip rahatlatabilir" dedi. Hipertansiyon, kalp, şeker hastalığı bulunan yaşlıların bacaklarını özellikle güneşli havalarda kuma gömmelerinin çok zararlı olduğunu vurgulayan Kırdı, ilaçlarını alsalar bile felç geçirebileceklerini söyledi. 


</TEXT>
</DOC>
