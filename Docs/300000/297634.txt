<DOC>
<DOCNO> 297634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo24.html </URL>
<DATE> 2004/12/14/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Washington'ın takımı liderliği son hafta kaptırdı 
</HEADLINE>
<TEXT>

     Brezilya Ligi'nde bitime bir hafta kala tansiyon giderek yükselirken, 45. hafta da olaylı geçti. Fenerbahçe'nin eski futbolcusu Washington'ın formasını giydiği Atletico Paranaense, şampiyonluğu garantilemek için çıktığı maçta Vasco da Gama'ya deplasmanda 1-0 yenilerek liderliği bitime bir hafta kala Santos'a kaptırdı. 
     Maçı izlemek için 12 saatlik yol kat eden yüzlerce Paranaense taraftarı biletleri olmasına karşın stada giremeyince polisle çatıştı. 
     Paranaenseli futbolcular ise maçtan önce ısınmak için sahaya çıkmalarına izin verilmediğini öne sürdüler. 
     
     Taraftarlar sahaya indi 

     Ligde kalma mücadelesi veren Botafogo, sahasında Corinthians'a 2-1 yenilince taraftarlar sahaya indi. 
     Taraftarlardan biri hakeme saldırmak isteyince maçın yardımcı hakemi saldırganı tekmeledi. Diğer taraftarlar da polisle çatışırken birçok kişi yaralandı. 
     Türkiye'de bir dönem Gaziantepspor forması giyen Viola'nın oynadığı Guarani, deplasmanda Paysandu'ya 4-2 yenilerek ligden düşerken, yaklaşık 20 taraftar kulüp binasını taşladı. Kulüp yöneticileri, taraftarların protestosundan çekindikleri için sahalarında oynamaları gereken Gremio maçını tarafsız bir statta oynayacaklarını belirttiler. 

     
</TEXT>
</DOC>
