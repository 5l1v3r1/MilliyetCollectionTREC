<DOC>
<DOCNO> 270664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko18.html </URL>
<DATE> 2004/09/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Geçen yıl 1 kilo bile domates yoktu, bu yıl 1 trilyon gelir bekliyorlar 
</HEADLINE>
<TEXT>

     Geçen yıla kadar bir kilo domates bile üretilmeyen Karaman'a bağlı Mesudiye Köyü'nde, bu yıl sadece domatesten yaklaşık 1 trilyon liralık gelir bekleniyor. 
     Karaman'a 25 kilometre uzaklıkta yaklaşık 300 kişinin yaşadığı Mesudiye, yıllardır geçimini hububat ve pancardan sağladı. 
     Babadan oğula devam eden geleneksel üretim alışkanlıkları ile geçimini sürdüren köyün kaderi, Karaman Tarım İl Müdürlüğü tarafından Mesudiye Köyü Tarım Merkezi'nde görevlendirilen teknisyen Fatih Altun sayesinde değişti. 
     Altun'un girişimleri sonucu geçen yıl domates üretimine ikna edilen köylüler, Karaman İl Özel İdaresi'nden 4 milyar liralık domates tohumu desteği alarak, sebze yetiştiriciliği ile tanıştı. 
     İlk kez domates üretiminin yapıldığı köyde, geçen yıl bin 200 ton verim alındı. Ortaya çıkan karlı üretim sonucunda tüm köylü, bu yıl domates tarımına yöneldi. 
     Tohumları kendileri fideye dönüştürerek tarlalara diken köylüler, yürütülen bilinçli üretim sonucunda bu yıl geçen yıla oranla 5 kat daha fazla üretim hedefliyor. Yaklaşık 6 bin tonluk domates üretiminden 1 trilyon liraya yakın gelir bekleniyor. 
     Teknisyen Altun, Mesudiye köylüsünün kazancı bol olan domates yetiştiriciliğini sevdiğini belirterek, geçen yıla kadar domatesle sadece tüketici olarak ilgilenen köyün bu yıl tam anlamıyla üretici konumuna geldiğini bildirdi. 
     
     İŞÇİ SIKINTISI KÖYLÜ KADINLARLA ÇÖZÜLDÜ 
     Yetiştirilen domateslerin Karamanlı komisyoncular tarafından 150 ile 200 bin lira arasında fiyatlarla alındığını ifade eden Altun, ''Köyün toprak yapısı ve havası domates üretimine çok uygun. Bu nedenle domates, kısa sürede yoğun ilgi gördü. Köylü, karlı üretimden oldukça memnun. Domates tarımındaki başarıyı duyan diğer yakın köylerde de sebze üretimi konusunda çalışma başladı'' dedi. 
     Altun, domates üretiminin artmasıyla köyde işçi sıkıntısının ortaya çıktığını dile getirerek, bu yüzden kadınların günlüğü 15-20 milyon lira karşılığında tarlada dometes toplamaya başladığını bildirdi. 
     Domatesten sonra köyde, salatalık, marul, brokoli ve kırmızı lahana üretimine de geçildiğini anlatan Altun, ''Köylü sebze üretimine çabuk alıştı. Önümüzdeki yıl damla sulama başta olmak üzere mümkün olduğunca teknolojiyi kullanarak, verimi artırma yoluna gideceğiz. Mesudiye Köyü, Orta Anadolu'da sebze üretiminde örnek oldu'' diye konuştu. 
     
</TEXT>
</DOC>
