<DOC>
<DOCNO> 260877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo35.html </URL>
<DATE> 2004/08/05/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Yunan basını 2004'ün yıldızları Süreyya Ayhan ve Halil Mutlu... 
</HEADLINE>
<TEXT>

     Süreyya Ayhan ile Halil Mutlu'nun Atina 2004 olimpiyatlarına katılacak sporcuların ''en iyileri'' listesinde yer aldıkları değerlendirmesi yapıldı. 
     Atina'da yayımlanan Elefteros Tipos gazetesi, olimpiyatlara katılacak 11 bin 500 sporcudan en iyi 90 atleti seçtiği haberinde, milli atletler Süreyya Ayhan ile Halil Mutlu'yu ''Mitolojik kahramanlar'' olarak nitelendirdi. 
     Gazete, Avrupa şampiyonu Süreyya Ayhan'ın her ne kadar geçtiğimiz sene Paris'de yapılan Dünya Şampiyonası'nda yorgun görünse ve 2. gelse bile, olimpiyatların altın madalya favorisi olduğunu yazdı. 
     Gazete, Ayhan'ın, antrenörü ve eşi Yüksel Kop tarafından ''yaratıldığını'', bu sene müsabakalara katılmamış olsa bile geçen yıl 3.55.60 gibi bir rekora imzasını attığını kaydetti. 
     Elefteros Tipos, ''Küçük Süleymanoğlu'' olarak tanımladığı milli halterci Halil Mutlu'nun, halter tarihinin ''efsanesi'' olduğunu, 1994'den bu yana 54, 56 ve 62 kilo kategorilerinde 16 kez dünya şampiyonluğuna ulaşan Türk sporcunun Atina'ya 3. olimpiyat madalyasının sahibi olmaya geleceğini yazdı. 
     
</TEXT>
</DOC>
