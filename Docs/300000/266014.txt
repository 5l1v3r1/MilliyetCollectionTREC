<DOC>
<DOCNO> 266014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonsiy06.html </URL>
<DATE> 2004/08/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Direnişe katılan, slogan atan öğrencinin bursu kesilecek 
</HEADLINE>
<TEXT>

     Anarşi ve terör olaylarına karışan, direniş, boykot veya işgale katılan, yazı yazan, slogan atan öğrencilerin bursu kesilecek. 
     Milli Eğitim Bakanlığı'nın Yüksek Öğrenim Kredi ve Yurtlar Kurumu Burs-Kredi Yönetmeliği Resmi Gazete'de yayımlandı. Yönetmeliğe göre, öğretim kurumunca başarısız olduğu bildirilen öğrencilerin bursu kesilecek ve yeniden burs verilemeyecek. Ancak bursu kesilen öğrencilere, burslarının kesildiği tarihten itibaren Yüksek Öğrenim Kredi ve Yurtlar Kurumu Öğrenim Kredisi Yönetmeliği'nde belirlenecek esaslara göre kredi verilebilecek. Kurum yurtlarından süresiz çıkarma cezası alan öğrencilerle, herhangi bir suçtan dolayı haklarında 6 ay ve daha fazla hapis, ağır hapis cezası ile kesinleşmiş mahkumiyet kararı bulunanların da bursları kesilecek ve bir daha bu kişilere burs verilemeyecek. 
     
     ANARŞİ VE TERÖRE KATILMA 
     Yönetmeliğe göre öğrencinin bursunun kesilmesine yol açacak anarşi ve teröre katılma durumları da şöyle tanımlandı 
     "Öğrenim görmekte olduğu öğretim kurumlarında veya eklentilerinde, kalmakta olduğu yurtta, öğretim kurumu veya barındığı yurdun dışında, münferiden veya topluca her ne şekilde olur ise olsun anarşi ve terör olaylarına karışan, öğrenim özgürlüğünü ihlal edici Direniş, boykot, işgal, yazı yazma, resim yapma, slogan atma vs. davranışlarda bulunan, bu fiillere eksik veya tam teşebbüste bulunan, üzerinde veya kendi kullanımına bırakılmış yerlerde ateşli silahlar, patlayıcı maddeler, bıçaklar vs. tüm kesici, delici, yakıcı, boğucu, ezici, parçalayıcı, eza ve cefa verici olarak salt saldırı ve savunmada kullanılmak üzere, özel nitelikte yapılmış olan her türlü suç aletlerinden birini veya bir kaçını bulunduran öğrenciler ile belirtilen fiillere istinaden öğretim kurumlarının disiplin kurullarınca herhangi bir ceza verilmiş olan öğrencilerin bursları kesilecek." 
     
     ASGARİ ÜCRETLE DE OLSA ÇALIŞANA BURS YOK 
     Yetim maaşı ve nafaka alanlar dışında, asgari ücret düzeyinde aylık veya ücretle sürekli bir işte çalışan veya gelire sahip olan öğrencilere burs verilemeyecek. Ayrıca burs isteğinde bulunduğu tarihte okula giriş tarihi itibariyle bir öğretim yılı kaybı olan, yabancı uyruklular ve polis akademisi öğrencileri ile askeri okul öğrencileri, ek süre öğrenim görenler ve yüksek lisans öğrencilerinden hazırlık sınıfında öğrenim gören öğrencilere de burs verilmemesi öngörüldü. 
     Öğrencilere öğrencilik halinin devam etmesi ve burs almasına engel bir durumunun olmaması koşuluyla, okuduğu öğretim kurumunun normal öğrenim süresi kadar bir süre için burs verilebilecek. 
     
</TEXT>
</DOC>
