<DOC>
<DOCNO> 262510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur20.html </URL>
<DATE> 2004/08/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Adana ve Mersin'de dolu bekleniyor 
</HEADLINE>
<TEXT>

     Adana ve Mersin'de, bugün öğle saatlerinden itibaren başlamak üzere yaklaşık 24 saat süreyle dolu ve sağanak yağış bekleniyor. 
     Meteoroloji Genel Müdürlüğü'nce, Adana Bölge Müdürlüğü'ne gönderilen meteorolojik uyarıya göre, Doğu Akdeniz'de, bugün öğle saatlerinden itibaren başlayacak sağanak ve gök gürültülü sağanak yağışla birlikte hava sıcaklıkları mevsim normallerinin altına düşecek. 
     Adana ve Mersin'in dağlık ve iç kesimlerde etkili olacak kuvvetli sağanak yağışla birlikte yer yer dolu yağışı da bekleniyor. 
     Yarın öğle saatlerine kadar devam edeceği tahmin edilen yağış ve dolunun ardından yarın akşam saatlerinden itibaren hava sıcaklıkları mevsim normallerine dönecek. Hava sıcaklıklarında 2-3 derece düşüşe yol açacak yağışlı hava kütlesi, 17 Ağustos'tan itibaren batı kesimlerine doğru kayacak. 
     Bu arada, Adana'da sabah saatlerinde başlayan dolu ve yağmur, sıcaktan bunalan kent halkını kısa süreli de olsa serinletti. 
     
</TEXT>
</DOC>
