<DOC>
<DOCNO> 272577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/yazar/cemal.html </URL>
<DATE> 2004/09/17/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kalite çıtası 
</HEADLINE>
<TEXT>


Askerle konuştuğunuz vakit sivil politikacıya dönük eleştiri dinlersiniz. Politikacıyla da farklı değildir. Sesini çok fazla çıkarmasa da, askerle ilgili eleştirileri sohbetlerde geniş yer tutar. 
İki taraf arasında öteden beri bir duvar yükselir. Güvensizlik hiç eksik olmaz. Asker kendi kalite çıtasını daima politikacının üstünde görür. 
Bu hiç değişmemiştir. 
Bir diplomat arkadaşım anlatmıştı. Zamanın Genelkurmay Başkanı Orgeneral İsmail Hakkı Karadayı, Erbakan'ın başbakanlık koltuğunda oturduğu dönemde bizim siyaset adamlarından yakınırken demiş ki 
"Bizde Reagan, Thatcher vardı da arkalarında mı durmadık .." 
Birkaç gün önce Ankara'da bir toplantıda eski Hava Kuvvetleri Komutanı Ergin Celasin'le sohbet ederken hatırladım bunu. Celasin Paşa, NATO'yla birlikte Türk Silahlı Kuvvetleri'nde kalite çıtasının nasıl yükseldiğini bazı örneklerle anlattı. 
Sonra da özetle dedi ki 
"Türk askeri geçmişinde NATO'yla bunu yaşadı, çıta yükseldi. Şimdi de Avrupa Birliği yolundayız. Bundan da politikacılarımız yararlansın. Avrupa Birliği askerle bu kadar uğraşacağına, politikacılara daha fazla baksın." 
Türkiye'nin NATO'ya girişiyle orduda kalite çıtasının yükseldiği bir gerçek. NATO üyeliği olmasıydı, Türk Silahlı Kuvvetleri tapon bir üçüncü dünya ordusu haline gelirdi. 
Asker de bu gerçeği yadsımaz. 
Genelkurmay Başkanı Orgeneral Özkök, basınla yaptığı bir sohbette aynen şöyle demişti 
"NATO'ya elli küsur sene önce girmekle beraber, biz aslında o zaman AB'ye de girmiş olduk. Avrupa'nın en güzide silahlı kuvvetleriyle çalıştık. Batı değerlerini öğrendik. NATO, Batı'ya açılan bir pencere gibiydi. Herkes nasıl düşünüyor, bunu gördük. Seçeneklerimizi çoklar arasından seçip, daha doğruya ulaşma kabiliyetini bulduk. Bu, Batı hayranlığı ya da bağımlılığı gibi alınmamalı. Oradaki değerleri beğenmek, uygulamak, onları ülkemizde de görmeyi istemek hepimizin milli politikası değil mi " Hürriyet, 28.05.03, Sedat Ergin'in yazısından 
Batı'ya açılan pencere... 
Batı değerleri... 
Genelkurmay Başkanı Özkök'ün değindiği bu değerlere kanca takılarak, Türk Silahlı Kuvvetleri'nin de, Türkiye'nin de, askerin de sivilinde kalite çıtası zaman içinde yükseldi. 
Ama bu bir süreç. 
Bugün de devam ediyor. 
Şimdiki sürecin adı malum, Avrupa Birliği. Nitekim Genelkurmay Başkanı Orgeneral Özkök, son 30 Ağustos Zafer Bayramı mesajında bu süreci şöyle özetlemişti 
"Türkiye Cumhuriyeti Atatürk'ün sahip olduğu eşsiz öngörü yeteneğiyle belirlediği somut hedefler sayesindedir ki, sağlıklı ve istikrarlı bir şekilde bugünlere ulaşabilmiş ve Avrupa Birliği'ni oluşturan müreffeh devletlerin sınıfına girme ve çağdaş uygarlık hedefine ulaşma yolunda önemli adımlar atılabilmiştir." 
Evet, gerçek budur. 
Genelkurmay Başkanı'nın da belirttiği gibi, bir yerde Avrupa yoludur Atatürk'ün işaret ettiği çağdaş uygarlık hedefi. Atatürk devrimi ile gerçekleşme yoluna giren Türkiye Cumhuriyeti projesi, bu haftaki sohbetimizde Demirel'in de belirttiği gibi, bir 'Avrupa projesi'dir. 
Biliyorum. 
Atatürk'ün adıyla Avrupa Birliği yan yana gelince, kimilerinin tüyleri diken diken oluyor. 
Olabilir. 
Ama gerçek değişmez. 
Atatürk yolu, Avrupa yoludur Bu yolda Türkiye'nin kalitesi her bakımdan ve askeriyle siviliyle iyileşmeye devam ediyor. Bu iyileşmenin zaman içinde askerle sivil politikacı arasındaki güvensizliği de ortadan kaldıracağına inanıyorum. 



</TEXT>
</DOC>
