<DOC>
<DOCNO> 269108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/guncel/gun02.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul masrafları arttı velilerin işi zorlaştı 
</HEADLINE>
<TEXT>


Okula yeni başlayan öğrencilere yapılan harcamalar yüzde 30 arttı. Anaokul öğrencisinin bile masrafı 450 milyondan başlıyor 

ANKARA Milliyet 

Türk Eğitim-Sen Genel Başkanı Şuayip Özcan, Ankara Samanpazarı'nda bir mağazada düzenlediği basın toplantısında, okul masrafları konusunda yaptıkları araştırma hakkında bilgi verdi. "Enflasyon düştü diyorlar. Görüldüğü gibi enflasyon yüzde 30 civarındadır" diyen Özcan, araştırmaya göre anaokulu öğrencisinin okula başlama masrafının en az 450, en fazla 797 milyon lirayı bulduğunu kaydetti. Özcan, ilköğretime yeni kayıt olan bir öğrenci için en az 359, en çok 1 milyar 75 milyon lira, genel liselerin birinci sınıfına başlayan çocuklar için de en az 615, en fazla 1 milyar 581 milyon lira harcamak gerektiğini söyledi. Meslek lisesinde masrafların arttığını ifade eden Özcan, bu rakamları da en az 641, en fazla 1 milyar 656 milyon lira olarak açıkladı. 
Özcan, anaokuluna başlayacak bir öğrenci için 40, ilköğretime başlayacak öğrenci için 37, genel liseye başlayacak öğrenci için 49, meslek lisesine başlayacak öğrenci için de 52 ayrı kalemde masraf yapıldığını belirtti. 

Okullar ticarethane 
Yapılan harcamalara kayıt parası da eklenince velilerin işinin oldukça zorlaştığını kaydeden Özcan, okulların ticarethaneye döndüğünü savundu. Kayıt parasının Anayasa'ya aykırı olduğunu söyleyen Özcan, eğitime ayrılan bütçenin artırılmasını istedi. 

Öğretmene 350 milyon ödenek 

Milli Eğitim Bakanı Hüseyin Çelik, öğretmenlere eğitim-öğretim yılı başında verilen hazırlık ödeneğini 250 milyon liradan 350 milyon liraya çıkardıklarını açıkladı. Milli Eğitim Bakanlığı'nın 500 milyon liralık ödenek verilmesini talep etmesine karşın Maliye Bakanlığı'nın rakamı 275 milyon lira olarak belirlediğini kaydeden Çelik, Başbakan'a bunun yeterli olmayacağını ilettiğini belirtti. Bunun üzerine Erdoğan'ın da rakamı 350 milyon liraya yükselttiğini açıklayan Çelik, Bakanlar Kurulu'ndan karar çıktıktan sonra en kısa sürede öğretmenlere ödeme yapılacağını ifade etti. 


</TEXT>
</DOC>
