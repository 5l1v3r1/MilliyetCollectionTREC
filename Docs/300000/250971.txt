<DOC>
<DOCNO> 250971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/dunya/adun.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan Irak itirafı 
</HEADLINE>
<TEXT>


ABD Dışişleri Bakanı, işgalin başında direnişi öngöremediklerini söyledi ve endişesini şu sözlerle dile getirdi Ciddi bir sorun var 

DIŞ HABERLER SERVİSİ 


Irak'ta siyasi yetkinin Iraklılara devredileceği tarih olan 30 Haziran'a birkaç gün kala şiddetin dozunun artması ABD yönetimini endişelendirdi. Önceki gün 5 ayrı kentte düzenlenen ve yaklaşık 120 kişinin ölümüne, 300'ün üzerinde insanın da yaralanmasına neden olan saldırıların ardından İngiliz yayın kuruluşu BBC'ye konuşan ABD Dışişleri Bakanı Colin Powell, ABD'nin Irak'ta ciddi bir sorunla karşı karşıya olduğunu söyledi. Direnişçilerin 30 Haziran'daki yetki devrini "torpillemeye" çalıştıklarını belirten Powell, ABD'nin geçmişte direnişin bu kadar ciddi bir soruna dönüşebileceğini öngöremediğini ve tehdidin boyutunu küçümsediğini açıkladı. 
Powell, BBC'ye yaptığı itiraf niteliğindeki açıklamalarında şunları söyledi "Sanırım, bu dönemde yüzleşmek zorunda kalacağımız direnişin doğasını küçümsedik. Şimdi baktığımızda direniş bizim için ciddi ancak üstesinden gelebileceğimiz bir sorun haline geldi." 
"Yetki devrinden sonra Iraklılar kendi insanlarının görevde olduğunu görünce şiddetin azalacağını" söyleyen Powell, "Dünyanın Saddam Hüseyin'siz daha güvenli bir yer olduğundan kesinlikle eminim" demeyi de ihmal etmedi. Powell, "Şimdi bu her şey daha barışçıl ve güzel olduğu anlamına mı geliyor Hayır. Irak'ta zor bir durum var. Ve biz de bu zor durumla mücadele edeceğiz. Güvenliği kontrol altına alacağız" dedi. 


</TEXT>
</DOC>
