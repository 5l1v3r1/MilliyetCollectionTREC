<DOC>
<DOCNO> 270287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/spor/ygokce.html </URL>
<DATE> 2004/09/09/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Onurlu dönüş 
</HEADLINE>
<TEXT>



Beklenen, istenen ve yakışan oldu. Milli Takım, Yunanistan önünde gerçek kimliğine döndü, futbol oynadı. Rakibinin Avrupa Şampiyonluğu unvanına teslim olmadı. Dünya Kupası üçüncülüğü statüsünü bir kez daha ortaya koyup kalitesini kanıtladı. Türkiye sadece Yunanistan'ın baskısını, kazanma arzusunu ve sinsi gol taktiklerini kırmakla kalmadı. Aynı zamanda eksikler, noksanlar ve formsuzluklardan kötü etkilenen on birini çaresizliklerden çare üreterek kurdu. Hakan Şükür'ün sakatlığı Ersun Yanal'ı zor seçime zorlamıştı. Gürcistan maçının golcüsü Fatih Tekke tek santrfor olarak oynadı. Gökdeniz'in sağda, Nihat'ın zoraki sol kanatta yer almasıyla hücum gücümüz olumsuz etkileniyordu. Ama ne gam Yanal, Okan, Serkan ve Emre ile oluşturduğu orta alan blokunda Yunanistan'ın sürpriz hazırlayıcılarını hem yıldırdı, hem bastırdı, hem de zaman zaman kontratak fırsatları sahneleyerek hepimizi heyacanla hoplattı. 
İlk yarıda savunma kurgumuz sadece İbrahim Toraman'ın Vryzas ile ikili mücadelelerinde panik yaşadı. Ama Ümit Özat özellikle Servet ve Deniz dün gece Rüştü'yü rahatlatan adamlardı. 
Hakan Şükür'ün oynamadığı bir oyun formatını başarı ile gerçekleştirmek zor iş. Hele ki, karşınızda Yunan savunması varsa golü atmak daha da zorlaşıyor. Ne var ki, en büyük gol markamızın yokluğu sadece skor tabelasında göründü. Emre, Serhat, Serkan ve Nihat kontr fırsatlarında gole dönüşecek pozisyonları hücumda yardımlaşma ilkesini unuttukları için değerlendiremediler. 
İkinci yarı tam bir cehennem savaşıydı. Yunanistan, sayısız ölü top kullanarak savunmamızda gedik açmaya çalıştı, ancak bu çabalarında savunmanın çelik duvarını ve Rüştü'nün pençelerini kıramadılar. Dünkü oyunda Ersun Yanal ve futbolcuları onurlarını ve iddialarını korurken kendi güçlerini gösterdiler. Bu bir puanın çok büyük önemi var. Çünkü Yunanistan tabloda bir adım daha gerimize düştü. Dünkü sonuca bakıp yine de gevşememek gerekiyor. Milli Takımın zoraki beklerden, ters kanatta oynayan oyunculardan bir an önce doğru adamlara dönmesi kaçınılmaz. Ersun Yanal, Hamit Altıntop'u oyuna sokmakta gecikmiş olabilir. Ama kanımca tek hatası sol kanatta istediği etkinliği yaratamayan Nihat'ı Tuncay'la değiştirip hücumdaki şansımızı zorlamamasıydı. 
Pire'ye endişe ile geldik umutla dönüyoruz. Umarım Karaiskaki Stadı'nda seyirci bütünlüğünü ve bayraklı formalı maç organizasyonunu federasyonumuz da bir kenara not edip örnek almıştır. 



</TEXT>
</DOC>
