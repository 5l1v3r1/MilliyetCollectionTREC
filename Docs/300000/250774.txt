<DOC>
<DOCNO> 250774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/yasam/yas01.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcular dehşeti anlattı 
</HEADLINE>
<TEXT>


Kalkışı sonrası Antalya semalarında fırtınaya yakalanıp yıldırım çarpmasıyla büyük tehlike atlatan THY uçağının yolcuları, filmlerdeki dehşeti yaşadı... 

SİNAN TOROS, MUTLU BOZDAĞ İstanbul 
Antalya - İstanbul seferini yaparken önceki akşam yıldırım çarpması nedeniyle burun kısmından hasar gören ve Dalaman Havalimanı'na zorunlu iniş yapan THY'ye ait 'Çoruh' adlı Airbus A - 300 tipi uçaktaki 182 yolcu, dehşetten ucuz kurtuldukları için mutluydu. 

'Korku anonsla başladı' 
THY'ye ait bir uçakla önceki gece Atatürk Havalimanı'na gelen yaklaşık 120 yolcuyu yakınları karşıladı. Yolculardan Ayşenur Hacet, Antalya'dan hareket ettikten sonra uyarı anonsu aldıklarını söyleyerek, pilotun uçağın radar kısmının arıza yaptığını, bu nedenle geri döneceklerini anons ettiğini anlattı ve uçağa yıldırım çarptığını indikten sonra anladıklarını söyledi. 
Yolculardan Savan Tüysüz ise, Antalya'dan havalandıktan sonra olumsuz hava şartlarıyla karşılaştıklarını, pilotun, uçağın camının kırıldığı anonsuyla korkunun başladığını belirtti. Tüysüz, "Ama pilotlar çok tecrübeliydi. Yerde uçağın burnunun olmadığını gördükten sonra yıldırım çarptığını anladık" dedi. Zafer Çalışkan da, filmlerdeki görüntülerin aynısını yaşadıklarını, bayılanlar, ağlayanlar ve istifra edenlerin olduğunu ifade etti. 

THY'den açıklama 
Türkiye Hava Yolları Pilotları Derneği Başkanı Kaptan Pilot Tuna Gürel ise, THY uçağının radarının bozuk olduğu şeklindeki haberlerin doğru olamayacağını söyledi. 
THY'den yapılan yazılı açıklamada, Çoruh adlı uçağın yıldırım çarpması sonucu meteorolojik durumu bildiren radarın anteninin ve antenin içinde bulunduğu plastik kaplamanın hasar gördüğü, kokpitteki camda da çatlak oluştuğu belirtildi. 
Açıklamada uçakların gövdesi ve camlarının yıldırım çarpması ve dolu gibi olaylara dayanıklı olduğu için bu tür gelişmelerin herhangi bir tehlike yaratmadığı vurgulandı. 

Kızgın yolcu yakını THY bürosu bastı 

BAK DHA 
GÜRCİSTAN'ın başkenti Tiflis'ten havalanan Türk Hava Yolları THY uçağının düştüğü şeklinde duyum alan bir yolcu yakını, THY bürosunda olay çıkarttı. Burada görevlilere saldıran öfkeli yolcu yakını, Gürcistan güvenlik görevlilerinin müdahalesiyle gözaltına alındı. Tiflis Büyükelçisi Dicle Kopuz, olayın siyasi bir yönü olmadığını açıkladı. Gelen ilk haberlerde, büronun silahlı saldırganlarca basıldığı ve bazı kişilerin rehin alınmış olabileceği belirtilmiş, bazı ajanslar olayı işgal' olarak duyurmuşlardı. 






</TEXT>
</DOC>
