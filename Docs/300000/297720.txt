<DOC>
<DOCNO> 297720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/dunya/dun02.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye AP'yi ikiye böldü 
</HEADLINE>
<TEXT>


GÜVEN ÖZALP Brüksel 


Avrupa Birliği AB içinde büyük tartışmalar yaşanmasına neden olan Türkiye, Avrupa Parlamentosu'nu AP da böldü. Hollandalı Hıristiyan Demokrat Parlamenter Camiel Eurlings tarafından hazırlanan rapora ilişkin bugün yapılacak gizli oylama öncesi AP'de yoğun lobi faaliyeti yaşanıyor. Türkiye'nin müzakerelere başlamasına sıcak bakan üyeler ile buna soğuk bakıp "özel ilişkiden yana olan" parlamenterler arasında tam bir kulis savaşı yapılıyor. 

'Evet' diyenler 
Yeşiller ve Sosyalistlerin bugünkü oylamada oylarının renginin "yeşil" olmasına kesin gözüyle bakılıyor. Liberaller içinde Fransız üyeler dışında büyük bir destek söz konusu. Türkiye'nin sorun yaşadığı kamp ise Hıristiyan Demokratlardan oluşuyor. Özellikle Alman ve Fransız Hıristiyan Demokratlar Türkiye'yle "özel ilişki" konusunda ağırlıklarını koymaya çalışıyorlar. Bu çerçevede değişiklik önergeleri de verilmiş durumda. Ancak grup içinde belli ölçüde bölünmüşlük de yaşanıyor. Hıristiyan Demokrat Grup lideri Hans Gert Pottering, grubu oylamada serbest bırakacağını açıkladı. 

Önemli bir tavsiye 
İlerleme Raporu'ndaki unsurların ve AP'nin yaklaşımı çerçevesinde oluşan görüşlerin dikkate alınması kaydıyla "tam üyelik müzakerelerine başlanması çağrısı yapan" rapor, Türkiye açısından hukuki bir bağlayıcılığa sahip değil. Belge sadece "tavsiye" niteliğinde olsa da, zirvenin hemen öncesinde oylanması ve 16 - 17 Aralık Zirvesi'nde yayımlanacak zirve sonuç bildirisinde atıfta bulunulacak olması nedeniyle önem taşıyor. 


</TEXT>
</DOC>
