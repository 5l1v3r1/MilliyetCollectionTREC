<DOC>
<DOCNO> 289048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur14.html </URL>
<DATE> 2004/11/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Türk ve Musevi din adamları birlikte dua ettiler 
</HEADLINE>
<TEXT>

     Kuledibi'nde bulunan Neve Şalom Sinagogu'na düzenlenen terörist saldırının yıldönümünde gerçekleştirilen anma töreninde, Türk ve Musevi din adamları saldırıda yaşamlarını yitirenler için birlikte dualar okudu. 
     Türk Musevi Cemaati ve Beyoğlu Belediyesi'nin birlikte düzenlediği anma töreni, Kuledibi'nde bulunan Neve Şalom Sinagogu önünde yapıldı. 
     Törende konuşan Beyoğlu Belediye Başkanı Ahmet Misbah Demircan, saldırganların belli bir cemaati hedef aldığını ancak karşılarında tüm Beyoğlu'nu bulduklarını belirtti. 
     Demircan, "Biz farklı kültürlerde bir arada yaşamayı becerebilmiş bir ülkenin evlatlarıyız. Bu tür olaylarla bizi asla yıkamayacaklarını ve aksine bu tür olaylarda toplumsal şuurumuzun ortaya çıkacağını ifade etmek istiyoruz" diye konuştu. Beyoğlu Kaymakamı Kamil Başar ise terörün insanlık dışı olduğunu vurgulayarak, "Türkiye Cumhuriyeti'nin laik devletine yapılan saldırı sonrasında vatandaşımız o gün ve bugün de dimdik ayaktadır" dedi. 
     Türk Musevi Cemaati Lideri Silvio Ovadio da, saldırı sonrası vatandaşların yaralılar için gösterdiği çabaya, Beyoğlu ve Şişli Belediyeleri'nin gösterdiği duyarlılığa, Vali ve Emniyet Müdürü'nün çalışmalarına teşekkür etti. 
     Ovadio, yapılan saldırılarla, zararın tüm Türkiye'ye verildiğini belirterek, "Değerli komşularımız 15 Kasım günü bizler pek çok yakınımızı kaybettik. Siz ekmek teknelerinizden mahrum kaldınız. Belki bize kızdınız. 
     Olaydan sonra bu tür törenlerimizi işyerlerinin kapalı olduğu günlere taşımaya çalıştık. Sizler de, bizler de hep bir arada, birlikte ortak yaşamamızı sürdüreceğiz" dedi. 
     Konuşmaların ardından Türk ve Musevi din adamları, ölenlerin anısına dualar okudu. Saldırılarda sinagogun karşısındaki dükkanında hayatını kaybeden Murat Şahin anısına, Sivas Yağbasan Köylüleri Yardımlaşma ve Dayanışma Derneği üyeleri tarafından bir tören düzenledi. Dernek üyeleri Şahin'in dükkanının bulunduğu yere karanfiller atarak teröre lanet yağdırdı. 
     15 Kasım 2003'te, Neve Şalom ve Şişli'de bulunan Beth 
     İsrael sinagoglarına, terörist saldırılar düzenlenmiş ve 25 kişi hayatını kaybetmişti. Saldırılarda, yaklaşık 300 kişi de yaralanmıştı. Ölenlerin anısına, Şişli'de bulunan Beth İsrael Sinagog'unda da törenler yapılacak. 
     
</TEXT>
</DOC>
