<DOC>
<DOCNO> 271324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sondun11.html </URL>
<DATE> 2004/09/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İsrail İran, 6 ay içinde nükleer alanda bağımsız hale gelir 
</HEADLINE>
<TEXT>

     İsrail istihbaratı, İran'ın 6 aya kadar askeri nükleer alanda bağımsız hale gelebileceğini düşünüyor. 
     Askeri istihbarat servisinin başkanı Aharon Zeevi, devlet radyosunda konuşurken, ''İran, baharda nükleer kapasiteye sahip olabilir. Bu, İran'ın 2005'de atom bombasına sahip olacağı anlamına gelmez, ama başkalarının yardımına muhtaç kalmadan bomba yapabileceğini gösterir'' dedi. 
     General Zeevi, İran'ın zamanında durdurulamaması halinde, bunun bütün bölgede ''nükleer domino etkisi'' yaratabileceğini söyledi. 
     İran'ın güneyinde Rusya tarafından ilk nükleer santral inşa ediliyor. İsrail'e göre, Rusya'nın verdiği materyal, Tahran tarafından askeri amaçlarla kullanılıyor, İran ise nükleer programının sadece sivil amaçlı olduğunu söylüyor. 
     İngiltere, Fransa ve Almanya Uluslararası Atom Enerjisi Ajansı'nın başkanlar kurulu toplantısına İran konusunu sunmaya hazırlanıyor. Üç ülke, İran'a gizliden gizliye nükleer silah üretmediğini kanıtlamak için kasıma kadar mühlet verilmesini istiyor. 
     İran'ın nükleer bomba üretmesini istemeyen İsrail, kendisinde de nükleer silah bulunmadığını iddia ediyor, ancak yabancı askeri uzmanlara göre, İsrail'in elinde en az 100 nükleer başlık var. 
     
</TEXT>
</DOC>
