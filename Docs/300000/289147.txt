<DOC>
<DOCNO> 289147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/spor/spo05.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas, polise kızgın 
</HEADLINE>
<TEXT>


Teknik Direktör İsmail Kartal, oyuncularının coplandığını ve Can, Çetin ile Onur'un vücudunda morluklar oluştuğunu söyledi. Kırmızı-Beyazlılar'ın hocası polisle hep sorun yaşadıklarını belirtti 


SİVAS Teknik Direktörü İsmail Kartal, Mersin İdmanyurdu maçından sonra tribünlere seyircisini selamlamaya giden futbolcularını, polislerin dövdüğünü iddia etti, "Cop darbelerinden Can, Çetin ve Onur'un vücutlarında morluklar oluştu" dedi. Kartal daha önce de polisle sorunları olduğunu belirtti, "Bize havaalanında, zorluk çıkarttılar. Geçtiğimiz hafta stadımıza girerken tartışmalar oldu. Polis, futbolcularıma sanki hayvana vurur gibi coplarıyla vurdu" diye konuştu. 
KIRMIZI-Beyazlı ekibin teknik menajeri Bülent Uygun ise, "Polisin cop darbeleri sonucu sakatlanan üç oyuncumuzu önümüzdeki maça yetiştirmeye çalışacağız" ifadesini kullandı. Olayda adı geçen futbolculardan Can Arat, "Taraftarımıza giderken coplandık. Bunlar olmaması gereken olaylar" yorumunu yaptı. Sivassporlu diğer oyuncu Çetin Limanoğlu da "Polis, 30 Mersinli taraftarı dışarı çıkaracağına bizi copladı. Ne olduğunu anlayamadık" şikayetinde bulundu. 


</TEXT>
</DOC>
