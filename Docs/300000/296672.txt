<DOC>
<DOCNO> 296672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur44.html </URL>
<DATE> 2004/12/10/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Öğrenciler, insan hakları panelinde uyudu... 
</HEADLINE>
<TEXT>

     Düzce Valiliği tarafından düzenlenen İnsan Hakları Paneli'nde bazı öğrenciler uyuyunca, Vali Halil Nimetoğlu bu öğrencilere, panel sonunda ne anladıkları yönünde soru yöneltti. 
     Düzce Milli Eğitim Müdürlüğü'nde düzenlenen panele, ildeki okullardan öğrenciler dinleyici olarak katıldı. 
     Vali Halil Nimetoğlu, panelde yaptığı konuşmada, İnsan Hakları Beyannamesi'nin kabul edildiği tarihten bu yana birçok alanda ilerleme kaydedildiğini belirterek, ''Umutsuz olunmaması gerekmektedir. Her geçen gün yapılan insan hakları ihlalleri azalmaktadır'' dedi. 
     Yaklaşık 2 saat süren panel sırasında öğrencilerin uyukladığını gören Vali Nimetoğlu, panel sonunda öğrencilere neler anladıklarını sordu. 
     Salonda çok az sayıda öğrenci, panelden ne anladığını anlatmak için parmak kaldırdı. Panelistlerin konuştuğu kürsüye çıkan Goncagül Okyay adlı bir öğrenci de konuşmalardan anladıklarını özetledi. 
     Vali Nimetoğlu, Okyay'ı tebrik ederek, başarı dileklerinde bulundu. 
     Panelde ayrıca Abant İzzet Baysal Üniversitesi Öğretim Üyesi Yrd. Doç. Dr. Fethi Kılıç, Baro Başkanı Avukat Ahmet Kurtuluş, Düzce İnsan Hakları Derneği Başkanı Ulviye Dikmen öğrencilere ''İnsan Hakları'' konusunda bilgi verdi. 
     
</TEXT>
</DOC>
