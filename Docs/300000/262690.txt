<DOC>
<DOCNO> 262690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yazar/kohen.html </URL>
<DATE> 2004/08/12/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
İlk adımı kim atacak 
</HEADLINE>
<TEXT>


'EĞER Kıbrıslı Rumlar referandumda evet deselerdi, bugün Maraş kendilerine iade edilmiş olacaktı"... 
Kıbrıs Rum bölgesinde yayımlanan "Cyprus Mail" gazetesi, dün Annan Planı'nın 9. maddesine atıfta bulunarak, bu planın hayata geçirilmesi halinde, dünkü tarih itibariyle, Maraş'ın Rumlara geri verilmesi sürecinin ilk aşamasının başlamış olacağını hatırlattı. Gazete geçen nisan ayındaki referandumda Magosa - Maraş bölgesinden Güney'e giden Rumların çoğunun "evet" dediğini, ancak Rum kesiminin genelinde "hayır" denmesi nedeni ile bu umudun suya düştüğünü belirtiyor ve şimdi bu yüzden 'evet' ve 'hayır' yanlılarının birbirine girdiğini belirtiyor. 
Nitekim Derinya'da yapılan gösteride birçok Rum, Papadopulos'a karşı slogan atmış, onu çözümsüzlüğün sorumlusu olmakla suçlamıştır. Muhalefetteki DİSİ partisinin lideri Nikos Anastasyadis de iktidarla bir söz düellosuna girişmiş, Papadopulos ise kendisini eleştirenlere ihanet suçlaması ile sert tepki göstermiştir. 
Rum kesiminde halen iç kavgalar öylesine kızışıyor... 

ANCAK Papadopulos kendi stratejisini sürdürmeye kararlı. Rum lider, KKTC'ye Türk tarafına bir yandan güven artırıcı önlemler adı altında bazı jestler yaparken, bir yandan da uluslararası camianın KKTC'nin lehinde herhangi bir karar almasını engellemeye uğraşıyor. 
Kabul etmeli ki, referandumdaki olumsuz tavrı nedeni ile başta Papadopulos'u yerden yere vuran uluslararası camia, Türk tarafına verilen sözleri yerine getirmek için beklenen çabayı harcamıyor. AB'nin, BM'nin tavrı açıkçası Rumları cesaretlendiriyor. 
Verilen söz, KKTC'nin izolasyonuna son verecek kararların hızla alınacağı idi. Örneğin ticari ambargo kaldırılacak, KKTC ile direkt ulaşım sağlanacak, Kıbrıslı Türklerin rahatlaması sağlanacaktı. 
Bu yönde çok laf edildi ama açıkçası bugüne kadar somut bir gelişme görülmedi. AB halen yaz tatilinde. Yani herhangi bir adım atacak durumda değil... BM'ye gelince, Güvenlik Konseyi Rusya ve Fransa'nın ters tavırları nedeni ile tıkanıp kaldı. ABD'nin Konsey'in ambargoya son verilmesi yönünde bir karar alması için yaptığı girişim, bu iki ülkenin engellemesi yüzünden sonuçsuz kaldı. 
Oysa, böyle bir karar çıksa, birçok ülke ve Uluslararası Havacılık Örgütü ICAO gibi kuruluşlar kısıtlamaları kaldırmak için aranan hukuki zemini bulmuş olacak. Şimdi her şey askıda ve herkes beklemede 

KKTC'NİN bu zorluğu aşması kolay değil, BM'de son Güvenlik Konseyi görüşmelerinde görüldüğü gibi Rusya'nın, Fransa'nın kendi çıkar hesaplarına dayanan tavrını nasıl değiştirirsiniz Keza her kafadan bir sesin çıktığı AB'de Kıbrıs Rum Kesimi'nin devlet olarak tanınmasının avantajını nasıl engeller, ayrıca yavaş işleyen bürokrasi çarkını nasıl hızlandırırsınız 
Tabii bu duruma gelinmesini referandumda Türk tarafının "evet" demesine bağlamak yanlış. Türkler "hayır" deseydi, ambargo mu kalkacaktı, KKTC mi tanınacaktı Aksine, KKTC ve Türkiye çok daha zor durumlarla karşılaşacak, Rum tarafının "hayır" demesi bu kadar göze batmayacaktı. 
Her şeye rağmen, bugün KKTC'yi - bağımsız bir devlet olarak olmasa bile - ayrı bir varlık olarak kabul eden uluslararası camianın, eninde sonunda kısıtlamaları kaldıracağı umudu var. Türk diplomasisi bu yönde tüm ilgili ülkeler ve kuruluşlar üzerindeki ağırlığını kullanmak durumundadır. 
Ankara'nın büyük yakınlık gösterdiği İKÖ üyesi "kardeş ülkeler" ve bölgemizdeki "yakın komşular" ne bekliyorlar Hiç olmazsa onlar ilk adımı atmak cesaretini göstermezler mi .. 



</TEXT>
</DOC>
