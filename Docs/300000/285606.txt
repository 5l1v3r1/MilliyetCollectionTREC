<DOC>
<DOCNO> 285606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/siyaset/siy01.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan, savcıya yanlış bilgi vermiş 
</HEADLINE>
<TEXT>


Özkan'ın, usulsüzlük raporu olduğu halde, savcıya, "Böyle bir rapor yok" yanıtı gönderdiği ortaya çıktı 

NEDİM ŞENER 


Yüce Divan'da yargılanmasına karar verilen eski Devlet Bakanı Hüsamettin Özkan'ın, Halkbank'taki usulsüz kredi nedeniyle, Ankara Savcılığı'nın açtığı soruşturma sırasında gerçeğe aykırı bilgi verdiği anlaşıldı. Özkan'ın, Favori AŞ için verilen kredilerin usulsüz olduğuna ilişkin soruşturmada, usulsüzlük raporu olduğu halde, savcının sorusuna "Böyle bir rapor yok" diye yazılı yanıt gönderdiği ortaya çıktı. Bankacılık Düzenleme ve Denetleme Kurumu BDDK , Bankalar Yeminli Murakıpları'nın hazırladığı rapora dayanarak, Halk Bankası'nın Favori Dinlenme Yerleri'ne açtığı kredinin usulsüz olduğu gerekçesiyle suç duyurusunda bulundu. Savcılık da Genel Müdür Yenal Ansen, yardımcısı Barbaros Olcay ile yöneticiler hakkında, "görevi ihmal ve görevi kötüye kullanmak" suçundan soruşturma açtı. 
Savcılık, bankanın bağlı olduğu Özkan'a da, "konuyla ilgili Nisan - Mayıs 1998 tarihli bir rapor hazırlanıp hazırlanmadığını" sordu. Özkan, kendi imzasıyla savcılığa gönderdiği yanıtta, 18 Mayıs 1998 tarihli Yeminli Murakıp Kemal Yamakoğlu'nun hazırladığı raporu yok sayarak, "böyle bir rapor olmadığını", ayrıca kredide "sorun bulunmadığını" bildirdi. 

Rapor Kredi usulsüz 
Yamakoğlu imzalı rapordaysa, şirkete kullandırılan, "Kredinin ilk taksidinde sorun olduğuna, dönem faizlerini bile açılan başka kredilerle kapatıldığına" dikkat çekildi. Gereğinin yapılması istendi. Raporun Bankalar Yeminli Murakıpları Kurulu tarafından 2 yılı aşkın işlem yapılmadan sumen altı edildiği belirlendi. 
Favori AŞ, 31 Aralık 2003 itibariyle 308 trilyon liraya çıkan kredi için İstanbul Yaklaşımı'na alındı. Borcu 49 milyon dolara indirilen Favori'ye ayrıca bugünkü Halkbank yönetimi tarafından da 10 milyon dolar kredi açıldı. Bunun 4.5 milyon dolarlık bölümü de kullandırıldı. 
BDDK'nın başvurusu üzerine 2 yıl bekletildikten sonra ortaya çıkan raporla Özkan'ın yanıtı, Yolsuzlukları Araştırma Komisyonu Başkanı Azmi Ateş tarafından Özkan hakkında Yüce Divan'a giden dosyaya da eklendi. 


</TEXT>
</DOC>
