<DOC>
<DOCNO> 294470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonsiy04.html </URL>
<DATE> 2004/12/03/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Başbakan Yardımcısı Şahin ABD'nin gönlünü aldı 
</HEADLINE>
<TEXT>

     ABD İç Güvenliği Bakanlığı'nın davetlisi olarak ABD'de bulunan Başbakan yardımcısı Mehmet Ali Şahin, ABD ile Türkiye arasındaki tarihi ilişkilerin ortak değerler ve çıkarlar üzerine kurulu olduğunu söyledi. 
     Şahin son dönemde maksadını aşan bazı açıklamalardan dolayı iki ülke arasında ilişkilerin kopma noktasına gelmesinin söz konusu olmadığını belirtti. 
     
     "Önemli olan Türk hükümetin görüşüdür" 
     ABD İç Güvenlik Bakanlığı'nın davetlisi olarak Washington'da bulunan Mehmet Ali Şahin, ABD Dışişleri Bakan yardımcısı Marc Grossman ile de bir araya geldi. 
     ABD'nin Irak'ın Felluce kentindeki operasyonu ile ilgili, Türkiye'de bazı iktidar ve muhalefet milletvekillerinin yaptığı açıklamaların, ABD'de rahatsızlık yaratığını gördüğünü belirten Başbakan yardımcısı Şahin, ''Türkiye demokratik bir ülkedir. Kişisel düşünceleri açıklamak demokratik haktır. Ancak bu düşünceler, iki ülke ilişkilerini zedeleyecek üslup taşımamalıdır. Temaslarda bu düşüncemizi ifade ettik. Önemli olan Türk hükümetinin görüşüdür'' dedi. 
     
     ABD'de Heybeliada baskısı 
     ABD'nin Türkiye'nin AB üyeliğine destek verdiğini hatırlatan Başbakan yardımcısı Mehmet Ali Şahin, ABD'nin, Heybeliada Ruhban Okulu'nun açılması yönünde telkinde bulunduğunu da belirtti. 
     Heybeliada Ruhban Okulu'nun AB ile ilişkilendirilmesinin doğru olmadığını ABD'li yetkililere ilettiğini dile getiren Şahin, AB ile müzakere tarihi yaklaştıkça bu konunun gündeme getirilmesinden rahatsız olduklarını ifade ettiğini söyledi. 
     
     'Ekümenlik' sıfatı gündeme gelmedi 
     Başbakan yardımcısı Mehmet Ali Şahin, Fener Rum Patriği Bartholomeos için ABD’li yetkililerin 'ekümenik' sıfatı kullanmasına ilişkin tartışmaların ise kendi temaslarında gündeme gelmediğini belirtti. 
     
</TEXT>
</DOC>
