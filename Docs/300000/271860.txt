<DOC>
<DOCNO> 271860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/ekonomi/eko03.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'ın koruması TMSF'de tekme, tokat, kavga etti 
</HEADLINE>
<TEXT>


Helikopter satışını durdurmak amacıyla TMSF'de olay çıkaran Uzan'ın, Star için RTÜK üyelerine baskı yaptığı ileri sürülüyor 


Uzan Grubu'na ait lüks araç ve helikopterleri açık artırma yöntemiyle satan Tasarruf Mevduatı Sigorta Fon'u TMSF , Uzan Ailesi'nin Sikorsky ve Bell marka helikopterlerini sattığı 7 Eylül günü ilginç bir olaya sahne oldu. 
İhalenin yapıldığı sabah saatlerinde danışmanı ve korumasıyla TMSF'nin Esentepe'teki binasına gelen Cem Uzan, satışı durdurmak için TMSF yetkilileri ile görüşmek istedi. Uzan'ın Avukatı Şaylan Çığgın gazetecilerin giriş yaptığı ön kapıdan içeri alınırken, Cem Uzan dikkat çekmemesi için garaj girişinden binaya alındı. 
TMSF güvenlik amirinin refakatinde yönetim katına çıkarılan Cem Uzan, yanında silahlı korumasıyla TMSF Başkanı Ahmet Ertürk'ün yanına çıkmak istedi. 

RTÜK'e baskı iddiası 
Ancak bu isteğe Ertürk'ün yakın koruması karşı çıktı. Uzan'ın korumasının silahını bırakmamakta direnmesiyle çığrından çıkan olaylar sonucunda korumalar Ertürk'ün bulunduğu yönetim katında birbirlerine girdi. TMSF güvenlik görevlilerinin toplu müdahalesi ile korumanın dışarıya çıkartılmasıyla sonuçlanan olayda tekmeler küfürler havada uçuştu. 
Olaydan sonra TMSF'nin güvenlik sistemi konusunda ilgililerden açıklama isteyen TMSF Başkanı Ertürk, daha sonraki günlerde Uzan'ın ziyaretini bir iyi niyet isteği olarak değerlendirdiğini ancak yanıldığını söylemişti. 
TMSF Başkanı halen Uzan'lara ait devletin el koyduğu kurşun geçirmeyen zırhlı Mercedesi makam aracı olarak kullanıyor. TMSF içinde ise güvenlik amirinin ay sonunda görevden alınacağı söylentileri dolaşıyor. 
Öte yandan Uzan'la ilgili bir diğer gelişme Star konusunda yaşanıyor. Star Televizyonu ve Gazetesi'nin satışı için en geç ekim sonunda bir sonuca ulaşılması isteniyor. Ancak ekonomi yetkilileri satışla ilgili olarak RTÜK'ün bazı üyelerinin itirazda bulunduğunu söylüyorlar. İtirazın kaynağının ise Uzanların RTÜK üyelerine yaptığı baskı olduğu söyleniyor. Uzan satışı engelleyip vakit kazanarak mallarını geri alma konusundaki iddiasını sürdürmek istiyor. 


</TEXT>
</DOC>
