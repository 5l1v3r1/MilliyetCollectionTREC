<DOC>
<DOCNO> 288408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur13.html </URL>
<DATE> 2004/11/12/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
İstanbullular dikkat Bayramda yağış ve kuvvetli lodos etkili olacak 
</HEADLINE>
<TEXT>

     İstanbul Valiliği, Ramazan Bayramı süresince etkili olması beklenen kuvvetli lodos ve aşırı yağışlara karşı uyarıda bulundu. 
     İstanbul Valiliği Afet Yönetim Merkezi'nden yapılan açıklamada, Meteoroloji Bölge Müdürlüğü'nün hava tahmin raporuna dikkat çekildi. 
     Aşırı yağış ve kuvvetli lodosun kent yaşamına olumsuz etkilerine karşı ilgili tüm kamu kurum ve kuruluşları ile mahalli idarelerin, alınacak tedbirler, yapılacak çalışmalar ve yeter sayıda personelle hizmet vermeleri konusunda uyarıldığı belirtilen açıklamada, şöyle denildi 
     ''Tüm kamu kurum ve kuruluşlarımızca mevcut imkanlar ölçüsünde mümkün olanın en iyisini yapma gayretiyle gerekli tedbirler alınmakla beraber, olumsuz hava koşullarına karşı etkili yağış, kuvvetli lodos vatandaşlarımızın aşağıda belirtilen konularda dikkatli ve tedbirli olmaları kendi can ve mal güvenlikleri açısından önemli görülmektedir. 
     Kuvvetli lodosun etkili olduğu gün ve saatlerde Soba ve baca zehirlenmelerine karşı dikkatli olunmalı, karbonmonoksit zehirlenmelerine karşı kömür sobası ve benzeri ısınma araçlarının gece yatmadan önce söndürülmesine dikkat edilmelidir. Amatör denizciler, balıkçılar ve özellikle küçük tekneler denize çıkmamalı ve fırtına nedeniyle teknelerin bağlı bulundukları yerlerde gerekli tedbirler alınmalı. Fırtınanın etkisiyle birlikte binalardan düşebilecek materyallere karşı vatandaşlarımız dikkatli ve tedbirli olmalıdır. 
     Aşırı yağışların etkili olduğu gün ve saatlerde Gerek kent dokusunun yapısı gereği ve gerekse altyapıdaki aksamalardan dolayı daha önce su baskını problemiyle karşılaşılan bölgelerde yaşayan vatandaşlarımızın dikkati olmaları, can kaybı gibi acı olayların yaşanmaması için tedbirli olmaları ve bulundukları bölgelerde sorun teşkil edebilecek durumları en yakın sorumlu kamu kurum ve kuruluşlarına bildirmeleri, etkin müdahale için önem arz etmektedir.'' 
     
     Havalar 10 derece soğuyacak... 

     İstanbul Meteoroloji Bölge Müdürlüğü, İstanbul'da Ramazan Bayramı süresince etkili sağanak yağış ve fırtına ile ani sıcaklık değişikliklerinin oluşturabileceği olumsuz hava şartlarına karşı uyarıda bulundu. 
     Meteoroloji Bölge Müdürlüğü'nden yapılan yazılı açıklamada, 13 Kasım Cumartesi Arife günü havanın parçalı bulutlu olması ve lodosun kuvvetli ve kısa süreli fırtına şeklinde esmesi, en düşük sıcaklığın 12, en yüksek sıcaklığın da 21 derece olmasının beklendiği belirtildi. 
     Bayramın 1. gününde 14 Kasım Pazar havanın parçalı çok bulutlu, sağanak ve gök gürültülü sağanak yağışlı geçeceği ifade edilen açıklamada, yağışın öğle saatlerinden itibaren etkisini artıracağı, lodosun fırtına şeklinde eseceği, en düşük sıcaklığın 13, en yüksek sıcaklığın da 20 derece olacağı bildirildi. 
     Bayramın 2. gününde 15 Kasım Pazartesi havanın etkili sağanak yağışlı geçeceği, rüzgarın yıldız ve poyrazdan kuvvetli olarak eseceği belirtilen açıklamada, en düşük sıcaklığın 14, en yüksek sıcaklığın da 17 derece olmasının tahmin edildiği kaydedildi. 
     Bayramın üçüncü gününde de 16 Kasım Salı havanın sağanak yağışlı geçeceği, rüzgarın poyrazdan kuvvetli esmeye devam edeceği vurgulanan açıklamada, en düşük sıcaklığın 8, en yüksek sıcaklığın da 9 derece beklendiği ifade edildi. 
     Açıklamada, ''etkili sağanak yağış, fırtına ve ani sıcaklık değişikliklerinin oluşturabileceği olumsuz hava şartlarına karşı, ilgililerin ve vatandaşların dikkatli ve tedbirli olmaları gerekmektedir'' denildi. 
     
     EGE VE AKDENİZ'DE ETKİLİ YAĞIŞ 

     İstanbul dışında Ramazan Bayramı'nın 1. günü Marmara, Ege, Antalya çevresi ile Eskişehir-Bolu kesimleri etkili yağış alacak. 
     Yarın ve Arife günü bütün bölgelerimiz parçalı ve az bulutlu olacak, ancak bayramın 1. günü batı bölgelerimizde etkili yağış görülecek. Yağışla birlikte şiddetli lodos da esecek. Sel ve su baskınlarına dikkat. 
     Arife günü yurtta yağış beklenmezken Türkiye bayramın birinci günü Orta Akdeniz üzerinden gelen yeni bir yağışlı havanın etkisi altına girecek. Hava sıcaklıkları ise bayramın ikinci gününden itibaren yurdun kuzeybatı kesimlerinden başlayarak 8-10 derece azalacak. 
     Devlet Meteoroloji İşleri Genel Müdürlüğü'nce yapılan ''Meteorolojik Değerlendirme''ye göre, bugün Güney ve Doğu bölgelerde devam eden yağışlar, yarın yurdu terk edecek. Bu nedenle yarın ve 14 Kasım Cumartesi yurtta yağış görülmeyecek. Yurdun kuzeydoğu kesimleri parçalı bulutlu, öteki yerler az bulutlu ve açık geçecek. 
     Türkiye Ramazan Bayramı'nın birinci gününden itibaren 14 Kasım Pazar günü Orta Akdeniz üzerinden gelen yeni bir yağışlı havanın etkisine girecek. 
     Buna göre bayramın birinci günü yurdun Batı bölgeleri parçalı çok bulutlu Marmara, Ege, Batı Akdeniz ile akşam saatlerinden itibaren İç Anadolu'nun batısı ve Batı Karadeniz sağanak yağışlı geçecek. Yağışlar, Marmara'nın batısı ve Kıyı Ege'de etkili olurken, lodos Batı bölgelerde yağışla birlikte kuvvetli ve kısa süreli fırtına şeklinde esecek. 
     Bayramın ikinci günü 15 Kasım Pazartesi bütün bölgeler çok bulutlu, Doğu Anadolu'nun doğusu dışında tüm yurt yağışlı geçecek. Batı bölgelerde esen lodos şiddetini azaltacak. 
     Bayramın üçüncü günü 16 Kasım Salı Trakya dışında tüm yurtta sağanak yağış bekleniyor. Rüzgar kuzeybatı kesimlerde yıldız ve poyrazdan kuvvetli esecek. 
     Halen mevsim normalleri civarında ve yer yer üzerinde seyreden hava sıcaklıkları, önümüzdeki hafta başından bayramın ikinci günü itibaren yurdun kuzeybatı kesimlerinden başlayarak hissedilir derecede 8-10 derece azalacak. 
     Bayramın birinci günü Marmara'nın batısı ve Kıyı Ege'de beklenen etkili sağanak yağışlar ve yurdun batı kesimlerinde esecek lodos fırtınası nedeniyle ilgililerin ve vatandaşların tedbirli olmaları istendi. 

     
</TEXT>
</DOC>
