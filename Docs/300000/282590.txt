<DOC>
<DOCNO> 282590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/ekonomi/eko04.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahire Havalimanı projesi TAV'ın oluyor 
</HEADLINE>
<TEXT>


REUTERS 

Dünya Bankası, Mısır'daki Kahire Havalimanı'nın genişletilmesini öngören 347 milyon dolar değerindeki projede Tepe Akfen Ventures TAV şirketini seçti. 
Mısır Havalimanları ve Hava Kontrol şirketinin Başkanı İbrahim Mana'a gazetecilere yaptığı açıklamada, yedi uluslararası şirket arasından seçilen TAV'ın Mısır'ın yol ve köprü inşaatlarını gerçekleştiren devlet şirketi ile ortak iş yapacağını bildirdi. 

833 günde bitecek 
Mana'a inşaatın aralık ortalarında başlayabileceğini belirtirken, TAV, terminali 833 günde bitirmeyi taahhüt etti. Projeyi Dünya Bankası finanse ediyor. 
TAV Yönetim Kurulu Murahhas Üyesi Sani Şener, geçen ay yaptığı açıklamada, yüzde 70'i Dünya Bankası kredisiyle yapılacak projenin Mısır hükümeti tarafından seçilen Lübnanlı danışmanı Dar-ül Handese'nin, ihalenin, aralarında Mısırlı Orascom firmasının da bulunduğu ve 362 milyon dolarla üçüncü en iyi teklifi veren konsorsiyuma verilmesi için projenin finansörü Dünya Bankası'na tavsiyede bulunduğunu ve bunun kendilerini üzdüğünü söylemişti. 
İran Anayasayı Koruyucular Konseyi, geçtiğimiz ay TAV'ın almış olduğu havaalanı ihalesinin yürürlüğe girebilmesi için parlamento onayını şart koşmuştu. 


</TEXT>
</DOC>
