<DOC>
<DOCNO> 262430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonsiy09.html </URL>
<DATE> 2004/08/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Eski DEHAP yöneticileri tahliye oldu... DEHAP, taziye ziyaretini savundu 
</HEADLINE>
<TEXT>

     Yasal örgütlenmesini tamamlamadığı halde DEHAP'ı 3 Kasım seçimlerine resmi belgede sahtecilik yaparak soktukları gerekçesiyle mahkum olan eski DEHAP Genel Başkanı Mehmet Abbasoğlu ve eski Genel Sekreter Nurettin Sönmez, tahliye edildi. 
     Abbasoğlu ve Sönmez, Haymana Cezaevi'nden saat 06.00 sıralarında serbest bırakıldı. Hakkari'de askeri aracın teröristlerce yola döşenen mayına çarpması sonucu şehit olan er Ramazan Korkmaz'ın cenazesinin bugün Haymana'ya getirilecek olması nedeniyle DEHAP'lılar erken saatlerde serbest bırakılarak, iki konvoyun çakışmaması sağlandı. 
     DEHAP Genel Başkanı Tuncer Bakırhan ve partililer, tahliye olan eski DEHAP yöneticileri ile ilçenin çıkışındaki bir benzinlikte buluştu, daha sonra konvoy halinde parti genel merkezine geldi. 
     Bakırhan, partide düzenlenen basın toplantısında, Abbasoğlu ve Sönmez'in ''siyasi bir kararla ve haksız yere yaklaşık 10 aylarını cezaevinde geçirdiklerini'' savunarak, geçmiş olsun dileklerini ifade etti. Bunun ilk karşılaştıkları olay olmadığını, daha önce de DEHAP'a ve yöneticilerine yönelik ''siyasi linçler'' olduğunu iddia eden Bakırhan, şöyle devam etti 
     ''Bugün de hepinizin takip ettiği gibi, Diyarbakır Büyükşehir Belediye Başkanı ve alt belediye başkanları aynı olayı yaşamaktadır. Bizler dün olduğu gibi bugün de siyasi linçlerin, siyasi kararların ülkenin demokrasine hiçbir şey kazandırmayacağını belirtmek istiyoruz. Tam da ülkemizde gerginliğe ve şovenizme dayalı bir anlayışın yükseltilmeye çalışıldığı bu dönemde, özelikle Sayın İçişleri Bakanı ve Adalet Bakanı'nın bir taziye ziyaretinden dolayı bir bardak suda fırtına koparmalarını da çok gerçekçi, çok doğru bulmuyoruz.'' Bakırhan, Abbasoğlu ve Sönmez ile demokrasi ve barış mücadelesini birlikte sürdürmeye devam edeceklerini kaydetti. 
     Abbasoğlu da ''korkunç bir siyasi dava'' sonucunda mahkum olduklarını savunarak, sürecin çok hızlı işletildiğini söyledi. Cezaevinde kendilerine destek olanlara teşekkür eden Abbasoğlu, ''Biz Türkiye'yi, İsrail yapmayacağız. Asla Kürtler Filistinli, Türkler de İsrailli olmayacak. Biz bu ülkede kardeşliği, barışı, özgürlükleri savunup, onların önünde barikat kuracağız. Görünen o ki bugünlerde gündem yaratılıyor. Yarın birilerinin evleri bombalanıp yıkılırsa kimse şaşırmasın'' diye konuştu. 
     Bir gazetecinin, Diyarbakır Büyükşehir Belediye Başkanı Osman Baydemir'in taziye ziyaretini nasıl değerlendirdiğini sorması üzerine Abbasoğlu, ''taziye ziyaretinin kendilerinde, kültürel, sosyal ve inançsal açıdan bayram kadar ağırlığı olduğunu'' söyledi. Abbasoğlu, kendilerinde ''kardeşimi öldür ama evime taziyeye gel'' denildiğini ifade ederek, bu sözün taziyenin toplumdaki önemini ortaya koyduğunu kaydetti. 
     ''Ziyaretin, tepki toplamasını nasıl değerlendiriyorsunuz'' sorusunu yanıtlayan DEHAP Genel Başkanı Bakırhan, çatışma yaşanan yerden 5-6 dakika önce kendilerinin de geçtiğini, yoğun güvenlik önlemleri olduğunu gözlemlediklerini söyledi. ''Çatışma haberinin alınmasının ardından belediye başkanlarının hem yaralı polisleri, hem de yaşamını yitiren bekçiyi hastanede ziyaret etmeye gittiklerini'' ifade eden Bakırhan, ''bekçinin yaşamını yitirdiğini de orada öğrendiklerini'' kaydetti. Bakırhan, ''Bir sorun olduğunu düşünmüyorum. Arkadaşlarımız 100 yıllık insani bir geleneği devam ettirmişlerdir'' diyerek, art niyet aramanın, konuyu farklı noktalara çekmenin Türkiye'ye birşey kazandırmayacağını savundu. 
     Bekçinin ailesinin belediye başkanlarının ziyaret etmediği yönünde açıklama yaptığının hatırlatılması üzerine Bakırhan, ''Ben evine gidildiğini söylemiyorum'' diyerek, ''ziyaretin hastanede olduğunu'' söyledi. 
     Ankara 2. Ağır Ceza Mahkemesi, 4 eski DEHAP yöneticisini, ''resmi belgede sahtecilik yaptıkları'' gerekçesiyle Türk Ceza Kanunu'nun TCK 342. maddesi uyarınca 1 yıl 11 ay 11'er gün ağır hapis cezasına çarptırmış, Yargıtay 6. Ceza Dairesi de bu kararı onamıştı. Yargıtay Cumhuriyet Başsavcılığı, karar düzeltme istemini yerinde bulmamıştı. Abbasoğlu ve Sönmez, Haymana Cezaevi'ne 30 Ekim 2003 tarihinde teslim olmuştu. 
     
</TEXT>
</DOC>
