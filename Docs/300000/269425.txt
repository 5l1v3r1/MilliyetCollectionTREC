<DOC>
<DOCNO> 269425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/soneko08.html </URL>
<DATE> 2004/09/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Devletin sosyal yardımlar bütçesi 3 katrilyon lira... 
</HEADLINE>
<TEXT>

     Devletin sosyal yardımlarının bu yıl 3 katrilyon lira düzeyinde gerçekleşeceği tahmin ediliyor. 
     Anadolu Ajansı muhabirinin edindiği bilgiye göre, Sosyal Harcama rakamının ise 2004 yılında 79.6 katrilyon lirayla, milli gelirin yüzde 19'unu oluşturması bekleniyor. 
     Devlet Planlama Teşkilatı DPT tarafından hazırlanan ''Hükümetin Sosyal Politika Yaklaşımı ve Yoksulluğun Azaltılmasına Yönelik Uygulamalar'' başlıklı çalışma, yaklaşık iki hafta önce Bakanlar Kurulu'nda ele alındı. 
     Çalışmada öncelikle hükümetin sosyal yardımlar alanında yaptıkları sıralanırken, sonuç bölümünde hükümetin kamuoyuna ilan ettiği çeşitli dokümanlarda, ekonomi başta olmak üzere izleyeceği politikalara güçlü bir sosyal politika boyutu ile birlikte yaklaşacağını ilan ettiği ve bunun gereğinin yapıldığı vurgulandı. 
     İzlenen kararlı politikalar ve bütüncül anlayışın meyvelerinin alınmaya başlandığı vurgulanan çalışmada, rekabetçi bir ekonomik yapı ve güçlü bir sosyal politika hedeflerine dönük, yapısal reformların kararlılıkla sürdürüldüğü ifade edildi. 
     Çalışmada, temel alanlarda sağlanacak iyileşmelere paralel, sosyal politikanın tüm kesimlerle işbirliği içinde güçlü şekilde sürdürüleceği de kaydedildi. 
     
     DOĞRUDAN YAPILAN SOSYAL YARDIMLAR 
     Çalışmaya göre, 2001 yılında 665 milyon dolar, 2002 yılında da 729 milyon dolar seviyesinde olan toplam sosyal yardım tutarı, 2003 yılında 1.3 milyar doları aştı. 2004 yılında toplam yardımların 3 katrilyon lira düzeyinde gerçekleşeceği tahmin ediliyor. 
     2003 yılında muhtaçlık aylıklarında iki katı aşan oranda artış sağlanırken, bu yıl 800 trilyon lira seviyesini aşan bu ödemelerden 1 milyon aşkın yaşlı ve özürlü vatandaş yararlanacak. 
     Vakıflar Genel Müdürlüğü'nün bir öğün sıcak yemeğinden yararlanan kişi sayısı, 2002 yılındaki 20 bin düzeyinden bu yıl 100 bin kişiye çıkacak. 
     
     YEŞİL KARTLILARA 648 TRİLYON 
     Yeşil kart uygulamasından yararlanan kişi sayısı 13.5 milyona yaklaşırken, bu vatandaşların tedavi giderleri için geçen yıl 648 trilyon lira harcama yapıldı. 
     Ödeme güçlüğü içindeki vatandaşlara yönelik sağlık destek programı kapsamında da, geçen yıl Sağlık Bakanlığı'na 250 trilyon lirayı aşan ödeme yapılırken, hastanelerde rehin kalma ''ayıbı'' ortadan kaldırıldı. 
     Sosyal Dayanışma ve Yardımlaşmayı Teşvik Fonu kaynaklarından, yerel birimlere yapılan periyodik yardımların tutarı ise bu yılın ilk yarısında 70 trilyon lirayı buldu. 
     
     EĞİTİM YARDIMLARI 
     Eğitim yardımları kapsamında da geçen yıl 217 trilyon, bu yılın Haziran sonuna kadar da 217 trilyon olmak üzere, 1.5 yılda toplam 434 trilyon kaynak kullanıldı. 
     Maddi imkansızlık nedeniyle eğitim ve sağlık hizmetlerine erişemeyen çocukların bu ihtiyaçlarını karşılamayı hedefleyen şartlı nakit transferleri programı kapsamında da, Ocak 2003-Haziran 2004 tarihi itibariyle, 416 bin 925 çocuk için annelere toplam 16.4 trilyon lira yardım yapıldı. 
     
     1 MİLYON 20 BİN AİLEYE KÖMÜR DAĞITILDI 
     Yakacak yardımı kapsamında 1 milyon 20 bin 2 aileye, aile başına asgari 500 kg olmak üzere 682 bin 5 ton kömür dağıtılırken, 2004 yılında dağıtılacak kömürün parasal karşılığının 100 trilyon lira olması planlanıyor. 
     Çalışmada, sağlanan gelişmelere de yer verildi. Buna göre, kişi başına gelir 2002 yılındaki 2 bin 625 dolardan 2003 yılında 3 bin 373 dolara yükselirken, bu yıl 4 bin doları bulması bekleniyor. 
     Eğitim, sağlık sosyal koruma ve diğer harcamaları içeren sosyal harcamalar 2002 yılında GSMH'nın yüzde 17.3'ünü, geçen yıl ise yüzde 18.2'sini oluşturdu. 
     
     SOSYAL HARCAMA 79.6 KATRİLYON 
     2004 yılında sosyal harcama rakamının, 79.6 katrilyon lira ile milli gelirin yüzde 19'unu oluşturması bekleniyor. 
     2001 yılında kobilere hibe olarak sağlanan destekler 66 trilyon lira iken, bu rakam 2002 yılında 97 trilyon liraya, geçen yıl da 273 trilyon liraya ulaştı. 
     
     NEMA ÖDEMELERİ VE TARIMDA SOSYAL DESTEK 
     Çalışmada, yıllardır çözümsüz kalan ve yaklaşık 11 katrilyon lirayı bulan Çalışanların Tasarrufu Teşvik Hesabı'nın tasfiyesine yönelik takvimin belirlendiği hatırlatılırken, bu yıl toplam 4.5 katrilyon lira ödeme yapılmış olacağı ifade edildi. 
     Çalışmaya göre, yapılan hazırlıkların tamamlanması ile yıl sonunda genel sağlık sigortasına da geçiş hedefleniyor. 
     Doğrudan gelir desteği kapsamında çiftçilere geçen yıl 2.4 katrilyon lira ödeme gerçekleştirilirken, 2004 yılı bütçesinden ayrılan miktar ise 2.6 katrilyon lira düzeyinde bulunuyor. 
     Mazot desteği kapsamında da, Mayıs 2004 tarihi itibariyle 640 trilyon lira yardım gerçekleşti. 
     
     ENERJİDEN GELİR TRANSFERİ 
     Çalışmada, hükümetin enerji alanında sağladığı etkinlik ve tasarrufları halka düşük fiyat olarak yansıttığı ve vatandaşın yükünü hafiflettiği de ifade edildi. 
     Sadece elektrik ve doğalgaz faturaları ile vatandaşa yapılan gelir transferinin, 1 katrilyon liranın üzerinde olduğu vurgulandı. 
     
</TEXT>
</DOC>
