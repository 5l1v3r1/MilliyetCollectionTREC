<DOC>
<DOCNO> 253612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy26.html </URL>
<DATE> 2004/07/07/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Başbakan Erdoğan yurda döndü... 
</HEADLINE>
<TEXT>

     Başbakan Recep Tayyip Erdoğan, Bulgaristan'a yaptığı resmi ziyareti tamamlayarak, THY'ye ait özel bir uçakla saat 19.05'te yurda döndü. 
     Başbakan Erdoğan'ı, Esenboğa Havalimanı'nda Dışişleri Bakanı ve Başbakan Yardımcısı Abdullah Gül karşıladı. 
     Karşılamada, Ankara Vali Vekili Ramazan Urgancıoğlu, Ankara Büyükşehir Belediye Başkanı Melih Gökçek, Ankara Emniyet Müdürü Ercüment Yılmaz ve öteki yetkililer de hazır bulundu. 
     Erdoğan ile birlikte, Devlet Bakanı Beşir Atalay, Enerji ve Tabii Kaynaklar Bakanı Hilmi Güler, milletvekilleri, bürokratlar, işadamları ve basın mensupları da Ankara'ya geldi. 
     
     ERDOĞAN ''KUZEY KIBRIS'IN SEÇİMDEN ÖTE YAPMASI GEREKEN İŞLER VAR, ATMASI GEREKEN ADIMLAR VAR'' 

     Başbakan Recep Tayyip Erdoğan, AB Komisyonu'nun, Kıbrıslı Türklerin ekonomik izolasyondan kurtarılmalarını hedefleyen öneri paketini, ''Bu beklediğimiz bir neticeydi'' şeklinde değerlendirdi. 
     Başbakan Erdoğan, Esenboğa Havalimanı'nda yaptığı açıklamada, gezisinde Bulgaristan ile ilişkilerin yanı sıra bölgesel gelişmeleri değerlendirme fırsatı bulduklarını söyledi. 
     Görüşmelerde şu anda iki partili koalisyondan oluşan Bulgaristan hükümetinde liberal iki parti yer aldığını kaydeden Erdoğan, şunları kaydetti 
     ''Bu partilerin bir tanesi de Hak ve Özgürlükler Hareketi'dir. Bu hareket ağırlıklı olarak soydaşlarımızın temsil edildiği, teşkil edildiği bir siyasi hareket. Kendileriyle bugün bir görüşmemiz oldu ve aynı liberal düşünceyi paylaşan parti olmaları sebebiyle de gayet olumlu bir şekilde yürüttükleri çalışmaları birlikte bir değerlendirme fırsatı oldu. Ama kendi aralarında da birliğin, beraberliğin ve Bulgaristan'ı kucaklayıcı bir anlayışın devam etmesi halinde oradaki bu koalisyon iktidarının geleceğe yönelik Bulgaristan'a çok daha faydalı hizmetler yapabileceği konusunu da kendileriyle değerlendirdik.'' Erdoğan, Türkiye'nin Bulgaristan ile 2003 yılı sonu itibariyle 1,3 milyar dolar ticaret hacmi olduğunu, Şişecam'ın bugün temeli atılan fabrikasının 160 milyon dolarlık bir yatırım olduğunu söyledi. 
     Erdoğan, fabrikanın 1,5 yıl içinde bitirileceğini, 700 kişinin istihdam edileceğini, üretiminin yüzde 85'inin yurtdışına gönderileceğini söyledi. 
     Bulgaristan Ulusal Meclis Başkanı'nı da ziyaret ettiğini ifade eden Erdoğan, şöyle konuştu 
     ''Kendileriyle parlamentolararası görüşmelerin daha da geliştirilmesi hususunun görüştüm. Zaten başka münasebetlerimizin artarak devamının iki ülke arasında çok faydalı gelişmelere vesile olacağı konusunu görüştük. Bazı problemleri sayın başbakana ikili görüşmelerimizde, heyetlerarası görüşmede açıkça anlattım. Onlar bize bazı sıkıntıları aynı şekilde anlattılar. Ağırlıklı olarak da gerek Bulgaristan'ın Türkiye'deki tarihi kültürel eserleri, gerek bizim Osmanlı Türk kültürel eserlerimiz noktasında dayanışma içerisinde olmak, birbirimize bu konuda destek vermek suretiyle bunların restorasyonunu sağlamak konusunda olumlu bir bakış açısını paylaştık. Temennimiz odur ki bu konudaki adımları süratli olarak atarız.'' Erdoğan, işadamlarının Bulgaristan işadamlarıyla yaptığı görüşmelere iki başbakan olarak katıldıklarını, onları desteklediklerini ifade ettiklerini söyledi. 
     Erdoğan, şöyle devam etti 
     ''İnanıyorum, iş adamlarımızın karşılıklı birbirleriyle olan bu münasebetleri de geleceğe yönelik olarak, gerek müşterek olarak, gerek üçüncü ülkelerde bazı adımların atılması konusunda bir vesile teşkil edilecektir. Zaten şu ana kadar bugünkü yatırımı bir kenara koyarsak, 300 milyon dolar bir yatırımı işadamlarımız gerçekleştirmiş durumdalar. Bundan sonrasına yönelik de bu münasebetlerin artarak devam etmesi, bizlerin de desteğiyle varsa engellerin kaldırılması suretiyle bu iki komşu ve dost ülke geleceğe yönelik çok daha renkli adımlar atabileceklerdir. Zaten AB sürecinde de sürekli beraberiz.'' 
     
     SORULAR 

     Başbakan Erdoğan, ''AB'de KKTC ile ilgili ekonomik paket kabul edildi. Bu konudaki görüşleriniz nedir '' sorusuna, şu yanıtı verdi 
     ''Bu konu bizim hükümet olarak KKTC'nin de şu ana kadar yürüttüğü politikaların da ne kadar doğru bir çizgide olduğunun bir ifadesidir. Bunu hep söyledik. KKTC'ye uygulanan bu ekonomik izolasyonun kaldırılmasına yönelik talebi bizler doğal bir gündemde tutuğumuz gibi KKTC de doğal bir gündemde tutmuştu. Daha önce, bu konuda daha önce Amerika bu konudaki açıklamasını yetkililer olarak dile getirmişti. Şimdi de AB dile getirdi. Sayın Annan, raporunda dile getirmişti. Bu beklediğimiz bir neticeydi ve bugün de bu açıklamayla bunu görmüş olduk.'' Bir gazetecinin, sonbaharda KKTC'de erken seçimin olabileceğini anımsatması üzerine Erdoğan, şöyle konuştu 
     ''Tabii KKTC'deki gelişmelerle alakalı bir konu. Şu anda bunu bizim buradan değerlendirmemiz yanlış olur. Kuzey Kıbrıs bu defa seçimi gündemine almış olur ki Kuzey Kıbrıs'ın seçimden öte yapması gereken işler var, atması gereken adımlar var. 
     KKTC ekonomik notada kendini bir modüle etmeye, toparlanmaya başlasın. Bunu bekliyoruz, yatırımlar bekliyoruz, ticari bir hareketlenme bekliyoruz. Turizmde özellikle bir sıçrama bekliyoruz Nitekim bu tür taleplerin gelmeye başladığını da görüyoruz.'' 
     
</TEXT>
</DOC>
