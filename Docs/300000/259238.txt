<DOC>
<DOCNO> 259238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun22.html </URL>
<DATE> 2004/07/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Irak'ta Hintli köylüler 37 yabancı turisti alıkoydu... 
</HEADLINE>
<TEXT>

     Hindistan'ın kuzeyinde, Irak'ta 3 Hintlinin rehin alınmasını protesto eden öfkeli köylüler 37 yabancı turisti alıkoydu. 
     Hükümetin, bir Kuveyt şirketi için çalışan 3 Kenyalı ve 1 Mısırlıyla birlikte kaçırılan Hintlilerin serbest kalması için daha çok çaba göstermesini isteyen köylülerin, dün gece, Dharmsala'dan başkent Yeni Delhi'ye dönen turistlerin otobüslerini Una bölgesindeki Santoşgarh köyü yakınlarında durdurduğu belirtildi. 
     22'sini İngiliz turistlerin oluşturduğu kafilenin, bu sabah polis olay yerine ulaşıncaya kadar otobüslerde alıkonulduğu kaydedildi. 
     Una, Yeni Delhi'nin 300 kilometre kadar kuzeybatısında bulunuyor. 
     Bu arada rehin alınan Hintlilerin çalıştığı Kuveyt şirketi, Irak'a, direnişçilerle görüşmek üzere bir arabulucu göndereceğini bildirildi. 
     ''Kuveyt ve Körfez Ulaşım Şirketi'' sözcüsü Rana Ebu Zeyne, şirketten bir temsilcinin yarın formaliteler tamamlanır tamamlanmaz Irak'a gideceğini söyledi. Sözcü, Iraklı direnişçilerle arabuluculuk yapan Ulusal Irak Aşiret Liderleri Grubu'nun lideri Şeyh Hişam El Duleymi ile görüşeceklerini ve temsilcinin direnişçilerle doğrudan görüşmeyi ümit ettiğini belirtti. 
     Ebu Zeyne, taleplerinin karşılanmaması halinde rehineleri öldürme tehdidinde bulunan ve bu akşama kadar süre tanıyan direnişçilerin bu süreyi belirsiz olarak uzattığını da kaydetti. 
     Direnişçiler, Kuveyt şirketinin Irak'tan ayrılmasını, ayrıca Kuveyt'te ve ABD cezaevlerindeki tüm Iraklı tutukluların salıverilmesini talep etmişti. 
     
</TEXT>
</DOC>
