<DOC>
<DOCNO> 291836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur34.html </URL>
<DATE> 2004/11/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
"Enerji hırsızları"na gözaltı .. 
</HEADLINE>
<TEXT>

     Bursa'da, elektrik sayaçlarına müdahale ettiği iddia edilen 1 kişiyle bu işlemi ev ve işyerlerine yaptırarak, haksız kazanç elde ettiği belirlenen 7 kişi yakalandı. 
     Alınan bilgiye göre, bir ihbarı değerlendiren güvenlik güçleri, Gürsu İlçesi'ndeki bazı ev ve işyerlerine giderek para karşılığı elektrik sayaçlarının endekslerini ayarladığı öne sürülen Atilla C'yi gözaltına aldı. 
     Atilla C'nin evinde yapılan aramada, değişik aboneler adına düzenlenmiş elektrik faturaları, elektrik sayacı kesme ve kapama belgeleri, şeffaf mühürleme belgeleri, 1 adet pense, 1 adet rulo, sayaç mühürlemesinde kullanılan tel ile 300 adet mühür kurşunu ele geçirildi. 
     Atilla C'nin ifadesi doğrultusunda, ev ve işyerlerine bu işlemi yaptırdıkları tespit edilen Mehmet K, Rıdvan M, Davut G, Cevat T, Mehmet Y, Okan P ve Uğur G de gözaltına alındı. 
     Zanlılar, sorgulamalarının ardından ''Sahtecilik, devleti ve kurumunu zarara uğratmak, enerji hırsızlığı yapmak suretiyle haksız kazanç temin etmek'' suçlarından adliyeye sevk edildi. 
     
</TEXT>
</DOC>
