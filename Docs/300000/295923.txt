<DOC>
<DOCNO> 295923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy28.html </URL>
<DATE> 2004/12/08/ </DATE>
<TIME> 20.17 </TIME>
<AUTHOR>  </AUTHOR>
<HEADLINE>
Cumhurbaşkanı Sezer 3 kanunu onayladı 
</HEADLINE>
<TEXT>

     Cumhurbaşkanı Ahmet Necdet Sezer, 3 kanunu onayladı. 
     Cumhurbaşkanlığı Basın Merkezi'nden yapılan açıklamaya göre, 5258 sayılı ''Aile Hekimliği Pilot Uygulaması Hakkında Kanun'' ile 5263 sayılı ''Sosyal Yardımlaşma ve Dayanışma Genel Müdürlüğü Teşkilat ve Görevleri Hakkında Kanun'' ve 5266 sayılı ''Türk Uluslararası Gemi Sicili Kanunu ile 491 Sayılı Kanun Hükmünde Kararnamede Değişiklik Yapılmasına Dair Kanunda Değişiklik Yapılması Hakkında Kanun'' yayımlanmak üzere Başbakanlığa gönderildi. 
     5258 sayılı ''Aile Hekimliği Pilot Uygulaması Hakkında Kanun''a göre, Sağlık Bakanlığı, kamu personeli uzman tabip, tabip ve aile sağlığı elemanı olarak çalıştırılacak sağlık personelini, kendilerinin talebi ve kurumlarının muvafakati üzerine, 657 sayılı Devlet Memurları Kanunu ile diğer kanunların sözleşmeli personel çalıştırılması hakkındaki hükümlerine bağlı olmaksızın, sözleşmeli olarak çalıştırmaya yetkili olacak. 
     Bu şekilde eleman temin edilememesi durumunda Sağlık Bakanlığı, personelini bu hizmetler için görevlendirebilecek. İhtiyaç duyulması halinde, Türkiye'de mesleğini icra etmeye yetkili, kamu görevlisi olmayan uzman tabip, tabip ve aile sağlığı elemanları, Sağlık Bakanlığı'nın önerisi, Maliye Bakanlığı'nın uygun görüşü üzerine sözleşme yapılarak aile hekimliği uygulamalarını yürütmek üzere çalıştırılabilecek. 
     Sözleşmeli olarak çalışmak isteyen aile hekimi ve aile sağlığı elemanları, kurumlarında aylıksız veya ücretsiz izinli sayılacaklar ve bunların kadroları ile ilişkileri devam edecek talepleri halinde de eski görevlerine atanacaklar. Bu personelin sözleşmeli statüde geçen süreleri, kazanılmış hak, derece ve kademelerinde veya kıdemlerinde değerlendirilecek. Sözleşmeli personel statüsünde çalışmaktayken aile hekimi ve aile sağlığı elemanı statüsüne geçenlerden önceki sözleşmeli personel statüsüne dönmek isteyenler, eski kurumlarındaki boş pozisyonlarına öncelikle atanacaklar. 
     Sözleşme yapılan aile hekimi ve aile sağlığı elemanlarına, en yüksek brüt sözleşme ücretinin aile hekimi için 6 katını, aile sağlığı elemanı için 1,5 katını aşmamak üzere tespit edilecek tutar, çalışılan ay sonuçlarının ilgili sağlık idaresine bildiriminden itibaren 15 gün içinde ödenecek. 
     Sözleşmeli olarak çalışmaya başlayanların, daha önce bağlı oldukları sosyal güvenlik kuruluşlarıyla ilişkileri aynı şekilde devam ettirilecek. 
     
     ASGARİ BİN, AZAMİ 4 BİN KİŞİ KAYDEDİLECEK 
     Kamuya ait taşınmazlardan aile sağlığı merkezi olarak kullanılması uygun görülenler, Maliye Bakanlığı'nca bu amaçla kullanılmak üzere doğrudan aile hekimine kiraya verilebilecek. 
     Aile hekimliği uygulamasına geçilen yerlerde, kişilerin aile hekimine kaydı yapılacak. Bakanlıkça belirlenen süre sonunda kişiler aile hekimlerini değiştirebilecekler. Her bir aile hekimi için asgari bin, azami 4 bin kişi kayıtlı olacak. 
     Aile hekimliği hizmetleri ücretsiz verilecek. Acil haller hariç, haftada 40 saatten az olmamak kaydıyla ilgili aile hekiminin talebi ve o yerin sağlık idaresince onaylanan çalışma saatleri içinde yerine getirilecek. Aile hekimliği uygulamasına geçilen yerlerde acil haller ve zorunlu nedenler dışında, hangi sosyal güvenlik kuruluşuna tabi olursa olsun aile hekiminin sevkı olmaksızın sağlık kurum ve kuruluşlarına müracaat edenlerden katkı payı alınacak. 
     Aile hekimleri ve aile sağlığı elemanları, mevzuat ve sözleşme hükümlerine uygunluk ile diğer konularda Bakanlık, ilgili mülki idare ve sağlık idaresinin denetimine tabi olacak. 
     Aile hekimi ve aile sağlığı elemanları, işledikleri ve kendilerine karşı işlenen suçlarda devlet memurları gibi kabul edilecek. Aile hekimi ve aile sağlığı elemanları, mal bildiriminde bulunacak. 
     
     AĞIZ VE DİŞ SAĞLIĞI 
     Ağız ve diş sağlığı hizmeti de aile hekimliği pilot uygulaması kapsamında olacak. 
     Buna göre, Sağlık Bakanlığı'nca tespit edilecek illerde uygulama yapılacak. Hizmet bedeli, kişinin bağlı olduğu kurum bütçesinden ödenecek. 
     Aile hekimi ve aile sağlığı elemanlarının çalışma esas ve usulleri, yönetmelikle belirlenecek. 
     Aile hekimi ve aile sağlığı elemanları ile yapılacak sözleşmede yer alacak hususlar ve bunlara yapılacak ödeme tutarları ile bu ücretlerden indirim oran ve şartları, sözleşmenin feshini gerektiren nedenler, Maliye Bakanlığı'nın uygun görüşü alınarak, Sağlık Bakanlığı'nın teklifi üzerine Bakanlar Kurulu'nca çıkarılacak yönetmelikle belirlenecek. 
     
     SOSYAL YARDIMLARA KURUMSAL YAPI 
     Cumhurbaşkanı'nca onaylanan 5263 sayılı ''Sosyal Yardımlaşma ve Dayanışma Genel Müdürlüğü Teşkilat ve Görevleri Hakkında Kanun'' ise Başbakanlığa bağlı tüzel kişilik olarak kurulması öngörülen genel müdürlüğün görevlerini ve çalışanlarının durumunu düzenliyor. 
     Genel müdürlük, kamuoyunda ''Fak-Fuk-Fon'' olarak bilinen Sosyal Yardımlaşma ve Dayanışma Fonu'nun gelirlerinin zamanında toplanması, bunların yerinde, zamanında ve ihtiyaçlara göre kullanılmasından sorumlu olacak. 
     Sosyal yardımlaşma ve dayanışma vakıflarının faaliyetlerini denetleyecek, aksaklıkların giderilmesi için önlemler alacak olan genel müdürlük, Kaynak yönetimi, Proje Değerlendirme ve İzleme, Yardımlar, Gönüllü Kuruluşlarla İşbirliği ve Dış İlişkiler ile İstatistik, Araştırma ve Tanıtım dairesi başkanlıklarından oluşacak. 
     Kanun, genel müdürün yanı sıra bir genel müdür yardımcısı, 7 daire ve diğer yardımcı birimler için aralarında sosyal yardım uzman ve uzman yardımcılarının da bulunduğu toplam 113 kişilik kadro verilmesini öngörüyor. 
     Başbakan veya görevlendireceği bir devlet bakanının başkanlığında Fon Kurulu oluşturulacak. Bu kurulda, İçişleri ile Sağlık Bakanlığı Müsteşarları, Sosyal Yardımlaşma ve Dayanışma Genel Müdürü ve Vakıflar Genel Müdürü bulunacak. 
     Kanunla il ve ilçelerdeki sosyal yardımlaşma ve dayanışma vakıflarının mütevelli heyetinin oluşumu da düzenleniyor. Mülki idare amirleri vakfın tabii başkanı olacak. İllerde belediye başkanı, defterdar, milli eğitim müdürü, il sağlık müdürü, il tarım müdürü, il sosyal hizmetler ve çocuk esirgeme kurumu müdürü ile il müftüsü ilçelerde ise belediye başkanı, mal müdürü, ilçe milli eğitim müdürü, Sağlık Bakanlığı'nın ilçe üst görevlisi, varsa tarım müdürü ve ilçe müftüsü vakfın mütevelli heyetini oluşturacak. İllerde mahalle ve köy muhtarlarının kendi aralarından seçtikleri 2 muhtar ve ilde kurulu ve bu alanda faaliyet gösteren sivil toplum kuruluşlarının yöneticileri arasından il genel meclisi tarafından seçilecek 2 temsilci ve hayırsever vatandaşlar arasından yine il genel meclisinin seçeceği 2 kişi mütevelli heyetinde görev alacak. Aynı uygulama ilçe mütevelli heyeti için de geçerli olacak. 
     Sosyal Yardımlaşma ve Dayanışma Genel Müdürlüğü'nde kadro ihdası yapılan personelin yanı sıra diğer kurum ve kuruluşlardan da personel görevlendirilmesine olanak sağlanıyor. Kadro karşılığı sözleşmeli çalıştırılacak başkan, başkan yardımcısı, daire başkanı, hukuk müşaviri, uzman ve uzman yardımcısının maaşına alt ve üst sınır getiriliyor. 
     
     GEMİ TAŞIMACILIĞINA TONAJ SINIRI 
     5266 sayılı ''Türk Uluslararası Gemi Sicili Kanunu ile 491 Sayılı Kanun Hükmünde Kararnamede Değişiklik Yapılmasına Dair Kanunda Değişiklik Yapılması Hakkında Kanun''la ise gemi taşımacılığına tonaj sınırı getiriliyor. 
     Kanuna göre, Türk Uluslararası Gemi Sicili'ne kayıt için gerekli olan tonaj sınırı, yurtdışından ithal edilecek gemilerde 12 binden 3 bin DTW'ye indirilecek. 
     Yolcu gemileri ile özel amaçlı, özel yapılı gemilerde ise alt sınır 300 groston olacak. 
     Kanunda, ''Gemilerin ve yatların sicil kaydının ipotekli alacaklının iznine tabi olacağı'' ifadesi yer alıyor. Bu düzenleme ile eşya hukukunda bulunmayan ''ipotek sahibi'' ibaresi yerine ''ipotekli alacaklı'' ibaresi yer aldı. 
     Kanun ile yat sahipliğinin özendirilmesi amacıyla yatların ödeyeceği kayıt harcı 5 bin ABD Doları karşılığı Türk Lirası ile sınırlı tutulurken, alt sınırının da Bakanlar Kurulu tarafından belirlenmesi öngörülüyor. 
     Gemilerden ve yatlardan, Türk Uluslararası Gemi Sicili'ne kayıtlı olduğu her takvim yılı için net, ton başına 1 ABD Doları karşılığı Türk Lirası alınacak. 
     Bu harç, ocak ve temmuz aylarında olmak üzere iki eşit taksitte tahsil edilecek. Vadesi gelen yıllık tonaj harcı taksitleri ödenmedikçe sicilin terkini ve yeni sahibi adına tescil yapılmayacak. Devir sırasında vadesi gelmeyen harç taksitleri, tescil olunduğu yeni sahibi tarafından taksit süreleri içinde ödenecek. Bakanlar Kurulu, bu miktarı on katına kadar artırmaya yetkili olacak. 
     Finansal kiralama firmaları adına Türk Uluslararası Gemi Sicili'ne kayıtlı gemi ve yatların mülkiyetinin, finansal kiralama sözleşmesi hükümleri gereğince kiracıya devri gerektiğinde, gemi ve yatı kendi adına tescil ettirecek kiracıdan kayıt harcı alınmayacak. 
     
</TEXT>
</DOC>
