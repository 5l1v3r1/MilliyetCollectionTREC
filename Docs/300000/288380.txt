<DOC>
<DOCNO> 288380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonspo06.html </URL>
<DATE> 2004/11/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bıçakcı TV'den izleyerek ceza vermek son yıllarda uygulanan bir sistem 
</HEADLINE>
<TEXT>

     Futbol Federasyonu Başkanı Levent Bıçakcı, maçlarda hakem ve gözlemcinin görmediği olaylara TV'den izleyerek disiplin cezası verilmesinin son yıllarda hem FIFA'nın, hem UEFA'nın uyguladığı bir sistem olduğunu vurgulayarak, ''Bu maalesef hızla yayılıyor. Biz de bunu mutlaka uygulamak zorundayız'' dedi. 
     Türk Kalp Vakfı tarafından düzenlenen ''Ayın Futbol Hakemi'' yarışmasına konuk olarak katılan Levent Bıçakcı, jüri üyelerinin sorularını yanıtladı. 
     Bıçakcı, Beşiktaş-Fenerbahçe maçında siyah-beyazlı takımdan Emre Aşık'a TV görüntülerine dayanılarak, hakem ve gözlemci raporunda olmamasına rağmen disiplin cezası verilmesiyle ilgili, şunları söyledi 
     ''Bütün maçları kovalayıp, tespit etmek gibi bir görevimiz yok. Ama bizim önümüze bir olay gelirse, biz ona karar veririz. Maçlarda hakemin görmediği bir olaya TV'den izleyerek disiplin cezası verilmesi son yıllarda hem FIFA'nın, hem UEFA'nın uyguladığı bir sistem. Bizzat ben de İsviçre-İngiltere maçında İsviçreli bir futbolcunun İngiliz futbolcusuna arkasından tükürmesi üzerine, hakem ve gözlemcinin tespit etmemesi, naklen yayında da gösterilmemesine rağmen, bir Alman televizyonunda görülmesi üzerine tedbir kararı koydum ve İsviçreli oyuncunun Fransa maçında oynamamasına karar verdim, tek hakim olarak. Arkasından da UEFA Tahkim Kurulu olarak 3 maç ceza verdik. 2004 yılında UEFA'nın bu konuda vermiş olduğu 4 tane emsal karar var. Bu maalesef hızla yayılıyor. Biz de bunu mutlaka uygulamak zorundayız.'' Bütün maçların aynı sayıda kamerayla izlenmemesinin, eşitlik ilkesine ters gelip gelmeyeceği konusundaki bir soruya ise Bıçakcı, ''Bizim ayırt etmek gibi bir görevimiz yok. Biz tespit ettiğimiz olaya kararı veririz. Yoksa bizim bütün İkinci Lig, Üçüncü Lig maçlarını izleyip, bütün bu olayları kovalayıp, tespit etmek gibi bir görevimiz yok. Ama bizim önümüze bir olay gelirse, biz ona karar veririz'' diye yanıt verdi. 
     
     ''TÜRK FUTBOLUNUN EN ÖNEMLİ SORUNU EĞİTİM'' 
     Levent Bıçakcı, Türk futbolundaki en önemli sorunun eğitim eksikliği olduğunu vurguladı. 
     Bıçakcı, şunları kaydetti 
     ''Federasyon Başkanlığı görevine geldiğimden beri beni en çok hayrete düşüren konu eğitim eksikliği oldu. Futbolda tabana yayılmış maalesef hiçbir eğitim çalışması yapılmamış. 1997 yılından beri tamamen durmuş vaziyette. Biz federasyona eğitim koordinatörü atadık. Bu konuda çalışmalarımızı yoğunlaştırıyoruz. Türkiye genelinde bölgelerde ilköğretim okullarından başlayarak mutlaka bunu yapacağız, eğitime ağırlık vereceğiz. 
     Eğitim Dairesi tüm ülke çapında bölgelerde çalışmalar yapıyor. Federasyona gelir gelmez UEFA'nın başlattığı projeyi yakaladık. İlköğretim okullarına halı saha yapımına başladık. Bunu hemen uyguladık. Zeytinburnu'da bir okula halı saha yaptık. Cumartesi günü açılışını yapacağız. Bu proje için UEFA'dan yardım alıyoruz. Ülke genelinde 100'lü rakamlara mutlaka ulaşacağız.'' 
     
     TRİBÜN TERÖRÜ 
     Jürinin tribün terörüyle ilgili sorularını da yanıtlayan Bıçakcı, şöyle dedi 
     ''Tribün terörü eğitimle ilgili. Taraftarın eğitiminden yöneticilerin eğitimine kadar uzanıyor. Hep birlikte eğiteceğiz, eğitileceğiz ve bunu engellemeye çalışacağız. Bu konuda son çıkan Şiddet Yasası da bize yardımcı oluyor. Özel güvenlik birimleri mayıs ayından itibaren çalışmaya başlayacak. Emniyet teşkilatı da bu konuda bize yardımcı olacak. O şekilde bunu mutlaka aşmamız gerektiğine inanıyorum. Federasyonumuzun da en büyük hedeflerinden, amaçlarından biri zaten futbolu, etik değerleri yükseltmek, yani seyirciyi maça çekmek, tribün terörüne son verebilmek.'' 
     
     YABANCI OYUNCU KONUSU 
     Türkiye'de halen 6 olarak uygulanan yabancı oyuncu kontenjanı konusunda da görüşlerini açıklayan Federasyon Başkanı Bıçakcı, şunları söyledi 
     ''Avrupa'da halen çok tartışılıyor. Maalesef bu sorunu henüz hiçbir ülke çözebilmiş değil. Bizde sayı gerçekten fazla. Ama kulüplerin istekleri bu doğrultuda. Kulüplerin isteklerine de bir yere kadar karşı durabiliyorsunuz. Ben ümit ediyorum ki Avrupa Birliği platformunda bu olayı çözeceğiz. Avrupa Birliği standartları bize yardım edecek ümidindeyim. Ayrıca UEFA'nın bir çalışması var. 6 oyuncunun altyapıdan yetişmiş olma koşulu. Eğer uygulanmaya başlanırsa bu da bizi büyük ölçüde rahatlatır.'' 
     
     TÜRK HAKEMLERİNİN DURUMU 
     Türkiye'de çoğu zaman haksız ve ağır eleştirilerle yıpratılmak istenilen hakemlik kurumunun, şimdilerde yeni bir yapılanma içersinde olduğu vurgulayan Bıçakcı, şunları kaydetti 
     ''Hakeme duyulan güven ve saygı bu dönemde yeniden sağlanmaya çalışılıyor. Hakemlerimizin genel performansları iyi. Zaman zaman yapılan hatalar maçların akışını da etkileyebiliyor. Ama bu hatalar dünyanın her yerinde oluyor ve hoşgörüyle karşılandığında, hakem kurumu da gerekli dersleri çıkartıp, aşamayı hızlandırabiliyor. 
     Türk hakemliğinin bu aşamada iki önemli ödevi var. Birincisi ülke genelinde oynanan müsabakalara giderek, yükselen bir performansı yansıtmak. İkincisi uluslararası platformda mümkün olan en kısa zamanda üst düzey görevleri alabilecek bir yapıyı oluşturmak. 
     Sabra, zamana ve daha çok çalışmaya gereksinimiz var. Önümüzdeki günlerde, genç arkadaşlarımızın da deneyimlerini artırmalarına paralel olarak, özlenen noktaya ulaşacağımızı düşünüyorum.'' 
     
     BAYAN FUTBOLU 
     Türkiye'de bayan futbolunun çok ihmal edildiğini, bugüne kadar tamamen amatörlerin eline bırakıldığını ve hiçbir aşama kaydedilmediğini anlatan Levent Bıçakcı, ''Geçtiğimiz 2 yıl boyunca da hiçbir çalışma yapılmamıştır. Biz göreve gelir gelmez FIFA ve UEFA'dan bayan futboluyla ilgili son gelişmeleri rica ettik. Bunlar geldi, bunların üzerinde çalışıyoruz. Önümüzdeki yıldan itibaren bayan futbolunu Türkiye'de mutlaka belirli bir zemine oturtacağız'' dedi. 
     Bıçakcı, Gençlerbirliği Kulübü ve Kulüpler Birliği Vakfı Başkanı İlhan Cavcav'ın gündeme getirdiği Rezerve Lig ile ilgili olarak da herkesin ayrı bir isteği olduğunu, Eğitim Dairesi'nin bir komisyon kurduğunu, kulüplerin isteklerinin gelecek sezon uygulanmasını arzu ettiklerini sözlerine ekledi. 
     
</TEXT>
</DOC>
