<DOC>
<DOCNO> 293968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/dunya/adun.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, 2. İran oluyor 
</HEADLINE>
<TEXT>


30 Ocak'taki parlamento seçimine tek listeyle girip mutlak çoğunluğu ele geçirmeye hazırlanan Şii partileri, dini karakterde bir anayasa peşinde 

DIŞ HABERLER SERVİSİ 


Irak'ta nüfusun yüzde 60'ını oluşturan Şiiler, 30 Ocak'ta yapılması planlanan seçimlerde ezici bir zafer kazanarak, bundan sonra ülkenin kaderi üzerinde etkin bir rol oynamak için harekete geçti. 
Şiilerin bu yolda attıkları çok önemli bir adım dün açıklandı. En yüksek dini otorite konumundaki Büyük Ayetullah Ali Sistani'nin, seçime girecek aşırı dincisinden ılımlısına kadar siyasi yelpazenin her kesiminden Şii partilerini ve bağımsız adayları tek bir listede birleştirdiği bildirildi. 
Sünni ve Kürt partilerini sandıkta kolaylıkla ezeceği tahmin edilen Şii listesinin bu durumda Şiileri, yönetilen konumundan çıkararak Irak'ta ilk kez h kim güç yapacağına kesin gözüyle bakılıyor. 30 Ocak 2005'teki seçimle oluşacak ve Irak Anayasası'nı hazırlayacak olan 275 sandalyeli kurucu meclisin Şii ağırlıklı ve dini bir karakter taşıyacak olması ise şimdiden "2. İran geliyor" yorumlarına yol açtı. Şii partilerinin çoğunun programında din adamlarına etkin rol verilmesi öngörülüyor. 

Aşırılar ağırlıkta 
İngiliz "The Guardian" gazetesinin haberine göre, İran doğumlu Ayetullah Sistani, "İslami Dava", "İslam Devrimi Yüksek Konseyi", "Fadhila Partisi" gibi siyasi eğilimleri birbirinden farklı partileri tek liste halinde seçime girilmesi konusunda ikna etti. İttifaka, yaz aylarında Amerikan askerlerine karşı ayaklanan radikal Şii lider Mukteda El Sadr'ın örgütü ile laisizmi savunan Ahmed Çelebi de dahil edildi. 


</TEXT>
</DOC>
