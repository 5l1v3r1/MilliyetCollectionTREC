<DOC>
<DOCNO> 280513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/guncel/axgun02.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni köprünün yeri iki köprü arası değil 
</HEADLINE>
<TEXT>


3. köprü Arnavutköy'e yapılmayacak. Hızlı treni 2007'de bitireceğiz. Köprü ve otoyollar halka açılabilir. İstanbul'a vapur yerine hızlı feribot gelecek 

Önay Yılmaz - İstanbul 

Ulaştırma Bakanı Binali Yıldırım, Milliyet'e özel açıklamalarda bulundu. Yıldırım, 3. Boğaz köprüsü ve lastikli araçlar için Sarayburnu - Harem arasında düşünülen ikinci tüp geçit projesinin etüt çalışmalarına başlandığını söyledi. Yıldırım, "Arnavutköylüler müsterih olsun. İki köprü arasında bir köprü olmayacak. O bölge tarihi doku" dedi. 

Almanlar inceliyor 
İstanbul'da hem tüp geçide, hem köprüye ihtiyaç olduğunu söyleyen Yıldırım, "Lastikli araçlar için bir tüp geçit daha düşünüyoruz. Etütleri Sarayburnu - Harem için yapılıyor. 3. köprüyü Trakya ve Karadeniz Otoyolu bağlantısı olan transit geçiş ve ona dik olarak kuzey güney otoyollara bağlantıları olan bir ulaşım ağı olarak düşünüyoruz. Kuzeyde olacak ama yer belirlenmedi" diye konuştu. 
Yıldırım, hızlandırılmış tren konusunda Alman Devlet Demiryolları'ndan uzmanların çalışma yaptığını belirterek, "Raporları doğrultusunda hızlandırılmış trenin devam edip etmeyeceğine karar vereceğiz. Yolu adım adım inceliyorlar" şeklinde konuştu. Bakan, hızlı treni 2007'de, tüp geçidi de 2009'da bitirmeyi planladıklarını söyledi. 
Boğaz köprülerinde ücretsiz geçişin imk nsız olduğunu anlatan Yıldırım, Hazine'nin, otoyol ve köprülerin halka satılması üzerinde çalıştığını belirtti. Yıldırım, İstanbul'da şehir hatları vapurlarının yerini deniz otobüslerinin alacağını, İTÜ'nün bu konuda çalıştığını da söyledi. Yıldırım, Karadeniz - Saros petrol boru hattı projesinin yapılmayacağını da belirtti. 

Tren kazasında istifa etmeyi düşündüm 

Hızlandırılmış tren kazasının ardından istifayı düşündüğünü söyleyen Yıldırım, o günü şöyle anlattı "Ölü sayısı 139 haberi geldi. Halbuki bana 37'yi geçmez demişlerdi... Aklımdan istifa geçti. Hesap yaptım bu sayı mümkün değil... Sonra kaza yerine gittim. Kayda değer bir hata görmedim. Kaza sürecinde medya yönetimini iyi yapamadık. Ancak hükümetimiz demiryollarına 4 yıl içinde 5 milyar dolarlık yatırım kararı aldı." 


</TEXT>
</DOC>
