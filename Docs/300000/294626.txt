<DOC>
<DOCNO> 294626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/ekonomi/eko12.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtbank'ta ikinci rapor 'suçlu' dedi 
</HEADLINE>
<TEXT>


ESRA ALUS İstanbul 

TMSF'ye devredilen Yurtbank'ı zarara uğrattıkları iddia edilen 53 sanıklı davada ikinci bilirkişi raporu mahkemeye ulaştı. Raporda, ilkinin aksine, sanıkların yaptıkları işlemlerin 'dolandırıcılık' kapsamında değerlendirilebileceği ifade edildi. Raporda, konut kredileri, Fiduciary ve off - shore bankacılığı işlemlerinden dolayı bankanın uğradığı zararın yaklaşık 26 trilyon lira olduğu belirtildi. 

Konut kredileri 
İstanbul 8. Ağır Ceza Mahkemesi'ndeki duruşmaya sanıklardan Ayşe Erol, Yaşar Nesrin, Serdar Suhpi Özer ve Cantürk Dedeoğlu katıldı. Bilirkişiler Mustafa Öztürk, Mevlüt Şengür ve Selma Dursun'un raporunda sanıklardan M. Hakan Balkaner, Nurettin Dede'nin öldüğü, Z. Yalkım Sayın, H. Işık Boğ, Ayhan Apak ve Ali Tubay Gölbaşı hakkındaki davanın zamanaşımına uğradığı belirtildi. Raporda, Çamlıca konaklarıyla ilgili kredilerin normal bankacılık işlemleri içinde değerlendirilemeyeceği, bu işlemlerle 4.1 trilyon zarar oluştuğu kaydedildi. Ali Balkaner'in şirketleri Tekmar ile Zafer Lastik'e verilen kredilerin ödenmediği için de 5.7 trilyon zarar oluştuğu bildirildi. Off shore zararının ise 15.8 trilyon olduğu ifade edildi. 


</TEXT>
</DOC>
