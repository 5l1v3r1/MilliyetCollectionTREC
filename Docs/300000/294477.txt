<DOC>
<DOCNO> 294477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonsiy11.html </URL>
<DATE> 2004/12/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kıbrıs Zirvesi bu akşam yapılıyor... 
</HEADLINE>
<TEXT>

     AB'nin 16-17 Aralık zirvesi öncesinde Kıbrıs'a ilişkin son gelişmelerin değerlendirileceği toplantı bu akşam yapılacak. 
     Diplomatik kaynaklardan edinilen bilgiye göre, saat 18.00'da Başbakanlık yeni binada başlaması öngörülen toplantıya, Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül, KKTC Cumhurbaşkanı Rauf Denktaş, KKTC Başbakanı Mehmet Ali Talat ve KKTC Başbakan Yardımcısı ve Dışişleri Bakanı Serdar Denktaş katılacak. 
     Rauf Denktaş, Talat ve Serdar Denktaş'ın öğle saatlerinde Ankara'ya gelmeleri bekleniyor. 
     Bakan Gül, dün yaptığı açıklamada, Kıbrıs'ın ''yaşanan sürecin bir parçası olduğunu'' belirtmiş, KKTC'li liderlerle son gelişmeleri değerlendirmek üzere Ankara'da bir araya geleceklerini kaydetmişti. 
     
</TEXT>
</DOC>
