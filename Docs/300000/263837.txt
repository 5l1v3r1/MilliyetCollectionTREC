<DOC>
<DOCNO> 263837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonsiy15.html </URL>
<DATE> 2004/08/16/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Sezer, Irak Devlet Başkanı El Yaver görüştü... 
</HEADLINE>
<TEXT>

     Cumhurbaşkanı Ahmet Necdet Sezer, Irak'taki durumun bir an önce normalleşmesini, ''dost ve kardeş'' Irak halkının geleceğini en kısa sürede bütünüyle kendi eline almasını umduklarını söyledi. 
     Cumhurbaşkanı Sezer, Ankara'da temaslarda bulunan Irak Devlet Başkanı Gazi El Yaver ile Çankaya Köşkü'nde baş başa ve heyetlerarası görüşmelerde bir araya geldi. 
     Sezer, görüşmelerden sonra yapılan ortak basın açıklamada, Türkiye'nin, bulunduğu coğrafyada güvenlik ve istikrarın sağlanması amacıyla diplomasinin tüm olanaklarını kullanmakta olduğunu ve bu bağlamda komşu Irak'a özel bir önem verdiklerini kaydetti. 
     ''İçten ve dostça'' bir ortamda yapılan görüşmelerde ikili ilişkilerin tüm boyutlarını kapsamlı biçimde ele aldıklarını, Türkiye'nin görüş ve beklentilerini de ayrıntılı şekilde dile getirme olanağı bulduklarını ifade eden Sezer, sözlerine şöyle devam etti 
     ''Türkiye ile Irak arasındaki dostluk ve kardeşlik ilişkilerinin köklü bir tarihsel geçmişi bulunmaktadır. İlişkilerimizin Irak'ın içinden geçmekte olduğu bu yeni dönemde güçlenerek geliştirilmesi konusunda Sayın El Yaver ile görüş alışverişinde bulunduk. Gerçekleştirdiğimiz görüşmeleri çok yararlı bulduğumu özellikle belirtmek istiyorum.'' 
     
     IRAK'TAKİ SALDIRILAR 
     Cumhurbaşkanı Sezer, Irak geçici hükümetinin ve çok uluslu gücün bütün çabalarına karşın, ülke genelinde güvenlik ve istikrarın bu aşamada tam olarak sağlanamadığını üzüntüyle gördüklerini belirtti. 
     Sezer, silahlı saldırı ve terör olaylarının, Iraklılar gibi, Irak'ın kimi alanlardaki gereksinimlerini karşılamak üzere Irak'ta bulunan yabancıları da doğrudan etkilemekte olduğunu kaydetti. 
     Gerek Irak'ta çalışan, gerek Irak'a taşımacılık yapan Türk vatandaşlarını hedef alan saldırı ve rehin alma olaylarının, kaygılarını daha da artırdığını dile getiren Sezer, bu saldırıların, ekonomi ve ticaret alanlarındaki ikili ilişkileri engelleyecek boyuta ulaşmaması için etkin önlemlerin en kısa sürede uygulamaya konulmasının taşıdığı önemi görüşmede dile getirdiğini söyledi. 
     Sezer, Türkiye ile Irak arasında geniş işbirliği olanakları bulunmasının sevindirici olduğunu da belirterek, ''Irak şimdiden kayda değer bir ticaret ortağımızdır. Sayın El Yaver'in ziyaretinin ekonomi ve ticaret alanlarındaki ilişkilerimizin daha ileri noktalara taşınmasına da olanak sağlayacağına inanıyoruz'' diye konuştu. 
     Daha kapsamlı ve etkili bir işbirliği için birlikte aşmaları gereken sorunlar da bulunduğunu ifade eden Sezer, bunların başında ulaşım ve ticaretin güvenli koşullar içinde yapılabilmesinin geldiğini belirtti. 
     
     PKK KONGRA-GEL 
     Sezer, güvenlik boyutunda önem taşıyan bir diğer konunun ise Irak'ta Türkiye'yi hedef alan bir terör örgütünün varlığı olduğunu kaydederek, ''yeni Irak'ın terör örgütlerine barınak oluşturmamasını ve PKK KONGRA-GEL terör örgütünün Irak'taki varlığına bir an önce son verilmesini beklediklerini El Yaver'e belirttiğini'' söyledi. 
     El Yaver'e, ''Irak'ın bütün kentlerinin bütün Iraklıların kentleri olduğu gerçeği ışığında, Türkmenlerin, Arapların, Kürtlerin, Asurilerin ve diğer Iraklıların birlikte yaşadığı Kerkük'ü bu gruplardan birinin sahiplenmeye kalkışmasının, Kerkük'ün ve Irak'ın istikrar ve dirliğini tehlikeye düşüreceğini düşündüklerini de söylediğini'' kaydetti. 
     Cumhurbaşkanı Sezer, sözlerini şöyle sürdürdü 
     ''Türkiye, Sayın El Yaver'in önderliğindeki Irak geçici hükümetinin barış, dirlik ve istikrar içinde, bütünlük ve birliği güçlenmiş, halkının bütün kesimlerini kucaklayan, demokratik ve gelişmiş bir Irak'ın ortaya çıkarılması yönünde atacağı adımları destekleyecek, bu süreçte Irak halkına yardımcı olacaktır. 
     Ayrıca Irak'ta istikrarın kurulması ve güçlendirilmesi, ülkenin temel hizmet ve gereksinimlerinin karşılanması, siyasal geçiş sürecinin olabilecek en hızlı ve sağlıklı biçimde tamamlanması, yeniden inşa etkinlikleri alanlarında Irak halkının en önde gelen destekçilerinden biri olmayı da sürdüreceğiz. 
     Irak Cumhurbaşkanı Sayın El Yaver, ikili düzeydeki ilk resmi ziyaretini ülkemize yapmış olmaktadır. Yeni Irak yönetiminin ülkemize verdiği önemi de ortaya koyan bu ziyaretin Türkiye ile Irak arasındaki yakın dostluk ilişkilerinin daha da güçlenmesine ve genel olarak bölgenin istikrarına katkıda bulunacağına inanıyorum.'' 
     
     IRAK DEVLET BAŞKANI EL YAVER 
     Konuk Devlet Başkanı Gazi El Yaver de açıklamasında, ''herhangi bir kuruluş ya da teşekkülün, komşularının güvenliğine tehlike teşkil edici bir oluşumun barındırılmasına göz yummayacaklarını'' söyledi. 
     El Yaver, Irak'ta yetki devrinden sonraki ilk resmi ziyaretini ''kardeş ve komşu ülke'' Türkiye'ye yapmış olmaktan büyük memnuniyet duyduklarını belirterek, ''iki ülkeyi ve halklarını birbirine bağlayan, tarihe mal olmuş, köklü ve sağlam ilişkilere sahip olduklarını'' kaydetti. 
     Irak hükümeti ve Iraklılar olarak, Türkiye'nin bölgesel düzeyde önemli ve yapıcı rollerde bulunabileceğine inandıklarını ifade eden El Yaver, ''Iraklılar olarak, kardeş ülke Türkiye ile her alanda işbirliğimizi geliştirmeyi ve tüm alanlara teşmil edilmesini arzuluyoruz'' dedi. 
     El Yaver, Sezer ile gerek ikili gerekse heyetlerarası görüşmelerde halihazırdaki ikili işbirliğinin önündeki engel ve zorlukların giderilmesi konusunda karşılıklı görüş alışverişinde bulunduklarını söyledi. 
     Görüşmelerde muhtelif konuların ele alındığını kaydeden El Yaver, ''Değerli kardeşlerimize ve dostlarımıza, karşılıklı iyi komşuluk prensiplerine bağlı kalarak, içişlerine müdahaleden uzak kalınarak, her alanda ilişkilerimizin geliştirilmesine götürecek vesileleri, düşüncelerimizi dile getirdik'' dedi. 
     El Yaver, Irak'tan, komşularına yönelik terör tehdidi konusunda, ''Herhangi bir kuruluş ya da teşekkülün, komşularımızın güvenliğine tehlike teşkil edecek bir oluşumun barındırılmasına göz yumamayız, izin veremeyiz'' diye konuştu. 
     Bu arada basın açıklamasının ardından, Sezer, konuk Devlet Başkanı El Yaver onuruna Çankaya Köşkü'nde öğle yemeği verdi. 
     
</TEXT>
</DOC>
