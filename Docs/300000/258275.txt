<DOC>
<DOCNO> 258275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonspo04.html </URL>
<DATE> 2004/07/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Mike Tyson göz korkuttu 
</HEADLINE>
<TEXT>

     Eski Dünya Ağırsiklet Boks Şampiyonu Mike Tyson, İngiliz boksör Danny Williams'la 30 Temmuz'da yapacağı maç öncesi rakibini ringde kafasını dik tutması gerektiği konusunda uyardı. 
     Çalışmalarına yoğun bir şekilde devam eden ünlü boksör antrenman arasında yaptığı röportajda kendisinin eski gücünde olmadığını iddia eden rakibine sert çıktı. 
     Eski şampiyon "Umarım o gece iyi gününde olur. Aksi takdirde başı büyük belada demektir. Bir budala olabilirim fakat o kadar da budala değilim. Ringde mahvolmak için geri dönmedim" dedi. 
     
     Williams Tyson eski gücünden uzak 

     Maç öncesi açıklama yapan Williams ise hakkında çıkarılan yeteri kadar hazır olmadığı dedikodularını yalanladı. İngiliz boksör "Tyson'la maç yapacağımı duyduğumda yılbaşı ve doğum günüm aynı gündeymiş gibi hissettim. Yüzde yüz konsantre olmuş bir şekilde ringe çıkacağım. Bu maçın benim için ne denli büyük bir fırsat olduğunu unutmamalısınız" diye konuştu. 
     Tyson'ın eski gücünden uzak olduğunu belirten Williams sözlerine şöyle devam etti "Mike eskisi gibi bir boksör değil. 16-17 aydır ringden uzak ve onu yeneceğime inanıyorum. Ayrıca bu maç benim kariyerim açısından da çok önemli. İngiltere'deki pek çok maçımda favori bendim. Daha önce maç yaptığım isimler benimle kariyerlerini yükseltirken ben onlarla dövüşerek kariyerimi aşağıya çekmiş oldum. Bu sefer benden daha üst düzeyde değerlendirilen birisiyle dövüşeceğim ve herkes onun beni devireceğini düşünüyor." 
     
</TEXT>
</DOC>
