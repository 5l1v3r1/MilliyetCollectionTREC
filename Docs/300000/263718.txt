<DOC>
<DOCNO> 263718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/spor/spo03.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Prim uçtu gitti 
</HEADLINE>
<TEXT>


Galatasaray Yönetimi, futbolcuların motivasyonunu artırmak için ilk iki maça prim sözü vermişti. Gaziantep yenilgisiyle birlikte hem üç puan gitti, hem de 7'şer bin dolarlık jest 

HALİL ÖZER 


Açılış için özel 
100. yılda şampiyonluğa ulaşmanın hesaplarını yapan Galatasaray'da, Gaziantepspor yenilgisi moralleri alt üst etti. Sezonun ilk iki maçının büyük önem taşıdığını düşünen Sarı - Kırmızılı yönetim, Konyaspor ve Gaziantepspor maçlarından alınacak olan 6 puana 7'şer bin dolar prim ödeme sözü vermişti. Ancak Gaziantepspor yenilgisi bütün planları alt üst etti, prim şansı kaçtı. 

Kararsız kaldılar 
SARI - Kırmızılı yönetim, iki maçlık paket sistemini bundan sonraki maçlar için uygulayıp uygulamama konusunda da kararsız kaldı. Yönetimin, ilk etapta futbolculardan bu yenilginin bir an önce telafi edilmesini isteyeceği bildirildi. Takımın rayına oturmasının ardından bu prim sisteminin yeniden masaya yatıralacağı öğrenildi. 

Başkent çıkarması 

BAŞKAN Özhan Canaydın ve yöneticiler, Seyrantepe arazisinin alınması konusundaki son pürüzleri çözmek için bugün Ankara'ya uçacak. Sarı - Kırmızılılar'ın, Maliye Bakanı Kemal Unakıtan'ın masasında olan dosyanın eksiklerini giderebilmek için bir dizi temaslarda bulunacağı öğrenildi. Yönetim, Seyrantepe konusunu bu hafta içinde çözüme kavuşturmak istiyor. 

Song'tan teşhis 

'Patron gerekiyor' 
GALATASARAY'IN Kamerunlu savunma oyuncusu Song, Gaziantepspor yenilgisinin ardından ilginç açıklamalar yaptı. Yıldız futbolcu, Sarı - Kırmızılı takımın çok iyi oyunculardan kurulu olduğunu belirterek, "Bence eksik nokta orta saha. Topu alacak, dağıtacak ve oyunu kontrol altına alacak bir patron gerekiyor. Bu sorun çözülürse eksiğimiz kalmaz" diye konuştu. 

'Eksikler doğal' 
SONG kaynaşmak izin zamana ihtiyaçlarının olduğunu da dile getirdi. Kamerunlu yıldız şunları söyledi "Yeni bir takımız. İlk kez bir arada oynayan birçok futbolcu var. Bu yüzden eksikler doğal. Tomas ile iyi bir ikili oluşturacağız. İlk maçımızda çok iyi anlaşabildiğimizi gördük. İyi mücadele ediyoruz. Daha fazla çalışarak daha iyi işler yapabiliriz." 

Hagi'den sitem var 

TEKNİK Direktör Hagi'nin, Gaziantep deplasmanı dönüşünde yöneticilerle yaptığı sohbet sırasında futbolcularından sitemle söz ettiği öğrenildi. Rumen çalıştırıcının, Konyaspor maçından sonra takımın havaya girdiğini belirtip, "Ayakları birkaç gündür yere deymiyordu. Ancak hepimiz dersimiz aldık. Bir maçla hiçbir şey kazanılmayacağını umarım anlamışlardır" dediği iddia edildi. 

Ç.Rize hazırlığı 

GALATASARAY'DA, Gaziantepspor yenilgisinin ardından verilen bir günlük izin bugün sona erecek. Sarı - Kırmızılılar, Teknik Direktör Hagi yönetiminde Çaykur Rizespor ile oynayacağı kritik maçın hazırlıklarına başlayacak. Milli Takımlar'a giden futbolcuların yer almayacağı antrenmanda, Hagi'nin, forma şansı bulamayan isimlere özel çalışma yaptıracağı açıklandı. 


</TEXT>
</DOC>
