<DOC>
<DOCNO> 254758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun44.html </URL>
<DATE> 2004/07/12/ </DATE>
<TIME> 21.46 </TIME>
<AUTHOR>  </AUTHOR>
<HEADLINE>
Arap ülkeleri, BM'nin olağan üstü toplanmasını istadi 
</HEADLINE>
<TEXT>

     Arap ülkeleri, Birleşmiş Milletler Genel Kurulu'nun, cuma günü olağanüstü toplanmasını istedi. 
     Filistin'in BM'deki gözlemcisi Nasır el Kidwa, BM'deki Arap ülkeleri grubunun, BM Genel Kurulu'nun, Lahey Adalet Divanı'nın İsrail'in inşa etmekte olduğu güvenlik duvarının yasadışı olduğu yönündeki kararının uygulanmasını öngören bir karar tasarısını görüşmek üzere acilen toplanmasını istediğini söyledi. 
     Arap ülkeleri, BM Genel Kurulu'ndan, Lahey Adalet Divanı'nın İsrail'in duvarı yıkması ve Filistinliler'e tazminat ödemesi yönündeki kararına uymasını isteyen bir karar çıkarmasını istiyor. 
     Genel Kurul kararlarının, BM Güvenlik Konseyi kararları gibi bağlayıcılığı bulunmuyor. 
     Arap ülkelerinin Orta Doğu'daki gelişmelere göre daha sonra BM Güvenlik Konseyi'ne de başvuracaklarını söyleyen El Kidwa, Güvenlik Konseyi'ne başvurunun geciktirilmesinin kasımda yapılacak ABD Başkanlık seçimleri ile ilgili olduğu iddialarını da reddetti. 
     Lahey Adalet divanı kararında, İsrail'in duvarın inşasına derhal son vermesi, işgal edilen bölgelerde duvarı yıkması ve zarar gören kişilere tazminat ödemesi gerektiği bildirilmişti. 
     
</TEXT>
</DOC>
