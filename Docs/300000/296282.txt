<DOC>
<DOCNO> 296282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo05.html </URL>
<DATE> 2004/12/09/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Hagi'nin derbide taktik sürprizi var... 
</HEADLINE>
<TEXT>

     Fenerbahçe maçına yönelik planlarını şekillendiren Hagi'nin, takımına ilk kez 4-1-3-2 oynatmayı planladığı öğrenildi 
     
     Özel adam Conceiçao 
     Zirve yarışındaki rakibi Fenerbahçe’yi analiz edebilmek için Florya’da çalışmalarını sürdüren teknik direktör Gheorghe Hagi, dev maç öncesi ilk provayı dün akşam yaptırdı. Akşam saatlerinde basına kapalı olarak gerçekleşen çalışmada PAF takım karşısında yeni oyun planını ilk kez öğrencilerine uygulatan Aslan’ın hocasının, sisteminde değişikliğe gideceği ifade edildi. Sezon başından bu yana takımını çift ön liberoyla oynatan Hagi’nin derbide bu kez sadece Conceiçao’yu görevlendirmeyi düşündüğü öğrenildi. 
     
     Savunma ve forvet aynı 
     Dev maçta takımını 4-1-3-2 düzeninde sahaya sürmenin planlarını yapan teknik adamın, Brezilyalı yıldıza özel görevler yükleyeceği kaydedildi. Conceiçao’yu Alex’e yakın oynatmayı planlayan Hagi’nin, sambacının kaptığı tüm topları hücum oyuncularına atmasını istediği bildirildi. Rumen çalıştırıcının, Hakan Şükür-Necati ikilisine hücum hattında şans tanıyacağı Cihan, Song, Tomas ve Orhan Ak’tan oluşan savunma kurgusunu bozmayacağı bildirildi. Hagi forvetin arkasında hangi isimleri oynatacağını ise belirlemedi. 
     
     PAF’ı 4-2 devirdiler 
     Hasan Şaş’a mutlaka formayı teslim etmeyi planlayan Hagi’nin, Gençlerbirliği karşısında göz dolduran Ayhan, Volkan ve Sabri üçlüsünden kimi keseceğine ise henüz karar vermediği kaydedildi. Hasan’a yer açmak için üç oyuncusundan birini kesmek zorunda olan Rumen teknik adamın, maç gününe kadar yapılacak idmanların ardından son kararını vereceği bildirildi. PAF takımla oynanan maç ise 4-2’lik galibiyetle tamamlandı. Goller, performansıyla göz dolduran Necati 3 ve Sabri’den geldi. 
     
</TEXT>
</DOC>
