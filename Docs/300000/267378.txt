<DOC>
<DOCNO> 267378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonspo12.html </URL>
<DATE> 2004/08/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Galibiyetle tanışan Konyaspor stres attı... 
</HEADLINE>
<TEXT>

     Konyaspor, İstanbulspor karşısında galip gelerek, sahasında elde ettiği 3 puanla üzerindeki stresi attı. 
     Konyaspor Kulübü Basın Sözcüsü Sefa Ortaç, ligin 4. haftasında galibiyetle tanıştıklarını belirterek, alınan 3 puanın kendilerine büyük moral verdiğini söyledi. 
     İstanbulspor'un iyi bir ekip olduğunu ifade eden Ortaç, maçın ilk yarısında Konyaspor'un rakibine karşı üstünlük kuramadığını bildirdi. Rakibin bulduğu golle beraberliği sağlamasının ardından Konyaspor'un istediği oyunu sahaya yansıttığını belirten Ortaç, ''Bu dakikalardan itibaren sahada iyi mücadele eden, golü kovalayan bir Konyaspor izledik'' dedi. 
     Yeşil-beyazlı ekipte, taşların zamanla yerine oturmaya başladığını ifade eden Ortaç, şunları kaydetti 
     ''Taraftarımız sakin ve sabırlı olmalı. Takımımızda birçok yeni oyuncu bulunuyor. Futbolcuların birbirine alışması zaman isteyen bir durum. Ancak Konyaspor gerçekten iyi yolda. Yeni taransferler Okan ve savunma oyuncusu Cyril Domoraud'un da kadroya dahil olmasıyla takım daha da güç kazanacak. Taraftarlarımıza daha gollü ve zevkli maçlar izletme fırsatı tanıyacağız. Kendi sahamızda aldığımız bu galibiyet, üzerimizdeki stresi atmamızı sağladı.'' İstanbulspor maçı sırasında taraftarların Erhan Albayrak aleyhine yaptığı tezahüratlara da değinen Ortaç, takımdaki oyuncuların moral ve motivasyonunun bu biçimde düşürülmesinin hoş olmadığını söyledi. 
     Erhan Albayrak'ın kendini kanıtlamış bir oyuncu olduğunu belirten Ortaç, ''Gün gelir, Erhan takımı kurtaran oyuncu olur. Futbolcularımızı bu şekilde kaybetmemeliyiz. Taraftarlarımızdan en büyük isteğimiz oyunculara sahip çıkmalarıdır'' diye konuştu. 
     
</TEXT>
</DOC>
