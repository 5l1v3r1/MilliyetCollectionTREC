<DOC>
<DOCNO> 278314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sondun02.html </URL>
<DATE> 2004/10/08/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
ABD'li milletvekili, Afganistan'a Türk askeri istedi... 
</HEADLINE>
<TEXT>

     ABD Kongresi'nde Ermeni iddialarına karşı Türkiye'ye destek veren Temsilciler Meclisi Milletvekili Tom Lantos, Türk askerinin Afganistan'a gönderilmesi tezini destekliyor. 
     Demokrat Parti California Milletvekili Lantos, birkaç aydır Washington'da çeşitli ortamlarda ifade ettiği bu görüşünü son olarak ABD Kongresi'ndeki bir oturumda ifade edince, Türkiye'nin Washington Büyükelçisi Faruk Loğoğlu'ndan bir mektup aldı. 
     Edinilen bilgiye göre Büyükelçi Loğoğlu, Türkiye'nin Afganistan'a yaptığı dünü, bugünü ve gelecekte yapılması planlanan katkıları ayrıntılarıyla anlattığı mektubun bir kopyasını, ABD Dışişleri Bakanı Yardımcısı Richard Armitage ve ABD Savunma Bakan Yardımcısı Peter Rodman'a da gönderdi. 
     Tom Lantos, ABD Kongresi'nde Armitage'ın da katıldığı bir oturumda, Türkiye'nin Irak'a göndermek üzere 10 bin asker için onay verdiğini, ancak gelişmelerin, bu askerlerin gönderilmesine imkan tanımadığını belirterek, ''neden bu Türk askerleri Afganistan'a gitmesin '' görüşünü vurguladı. Diplomatik kaynaklar, TBMM kararında sayı belirtilmediğine işaret ederken, ''Ayrıca Türkiye'nin elinde hazır 10 bin asker var da nereye göndereceği için adres arıyor değil'' ifadesini kullandı. 
     Washington'daki gözlemciler, Kongre'de Lantos'un önerisini gündeme getirmesinin ardından, ABD Dışişleri Bakanlığı ve Pentagon yetkililerinin, Türkiye'nin Afganistan'da barış gücü ISAF'ın komutasını üstlenmesi gibi önemli katkılarını ortaya koyacak tepki vermemelerinin şaşırtıcı olduğu yorumunda bulundu. 
     Lantos'un, Afganistan'daki sorunun belinin, Türkiye'nin çabasıyla daha kolay kırılabileceği inancıyla bu görüşü dile getirdiği belirtiliyor. Diplomatik kaynaklar, Türkiye'nin Afganistan'a asker göndermesi yönünde ABD yönetiminden hiçbir resmi talep hatta ima dahi olmadığını ifade ettiler. Türkiye son olarak, NATO faaliyetleri çerçevesinde Afganistan'a helikopter göndermişti. 
     
</TEXT>
</DOC>
