<DOC>
<DOCNO> 269238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonspo17.html </URL>
<DATE> 2004/09/05/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
NBA'de şok Alphonso Ford öldü 
</HEADLINE>
<TEXT>

     Avrupa basketbolunun son yıllardaki önemli isimlerinden olan ünlü ABD'li oyun kurucu Alphonso Ford, hayatını kaybetti. 
     Uzun süredir kan kanseri tedavisi gördüğü bildirilen 33 yaşındaki basketbolcu, 1 hafta önce sağlık sorunları nedeniyle basketbolu bıraktığını açıklamıştı. 
     Scavolini Pesaro'da geçirdiği başarılı sezonun ardından takımıyla önce sözleşmesini uzatan Ford'un ani ölümü, başta Scavolini Pesaro olmak üzere daha önce oynadığı BC Pire Olympiakos ve Montepaschi Siena taraftarları arasında da büyük üzüntüye yol açtı. 
     Kariyeri başarılarla dolu olan Alphonso Ford, 1995 yılında NCAA'de Mississippi Valley Üniversitesi'nden mezun olduktan sonra İspanya'nın Huesca takımına transfer olarak Avrupa karıyerine başladı. 
     Türkiye'de de kısa bir süre Emlakbank Ortaköy takımında da oynayan deneyimli oyun kurucunun, 2 yıl Yunanistan'da Sporting Atina formasını giydikten sonra yıldızının parlaması BC Pire Olympiakos'da oldu. 2001-02 sezonunda Euroleague'in sayı krallığı unvanını maç başına 24.8 sayıyla kazanan Ford, İtalya'da da Montepaschi Siena ve Scavolini Pesaro ekiplerinde de skorer kimliğini sürdürdü. 
     Ergin Ataman yönetimindeki Montepaschi Siena forması altında ''Dörtlü Final'' deneyimi de yaşayan ve Euroleague tarihinin 1200 sayıyla en skorer 2. ismi olan Ford, geçen sezon da Scavolini Pesaro'nun en skorer ve en çok top kullanan ismi olarak dikkati çekmişti. 
     İtalya Ligi'nde ''normal sezon''da 31 maçta görev alan Ford, 23.5 sayı, 3.3 ribaunt ve 2.6 asist istatistikleriyle takımını lig dördüncülüğüne taşımıştı. 
     1997 yılından beri hastalığıyla mücadele eden Ford'un ölümü sonrası Euroleague'in CEO'su Jordi Bartomeu, ''Alphonso Ford'un ailesi için olduğu kadar bizim için de büyük bir kayıp. Fakat onun Euroleague'in başlangıcından bu yana bizim bir parçamız olduğunu bilmek hepimiz için bir şans oldu. En yoğun duygularımızla onu her zaman sevgiyle anacağız'' dedi. 
     
</TEXT>
</DOC>
