<DOC>
<DOCNO> 269404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun41.html </URL>
<DATE> 2004/09/06/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Rusya yasta, hedefte Putin var 
</HEADLINE>
<TEXT>

     Kuzey Osetya'nın Beslan kasabasındaki bir okulda teröristlerin rehin alma eyleminde hayatını kaybedenler için bugün de cenaze törenleri düzenlenirken, Kremlin'in krize yaklaşımı da halk tarafından eleştirildi. 
     Beslan'daki okulda saat süren ve en az 335 kişinin öldüğü rehin alma eyleminde hayatını kaybedenler için bugün düzenlenen cenaze törenindeki yoğun güvenlik önlemleri dikkat çekti. 
     Liberal politikacılardan Boris Nemtsov, Reuters'a yaptığı açıklamada, ''Beslan'daki saldırının ardında uluslararası terörizm olduğu şeklindeki resmi açıklama, Kremlin üzerindeki sorumluluğu başka yere yıkmak için yapılmış bir kandırmaca'' dedi. 
     Bu arada, Nezavisimiya gazetesine açıklamada bulunan Rus Parlamentosu'nun alt kanadı Duma'nın milletvekili Vladimir Rizkov da ''Havada, metroda, başkentimizde ve dışında tamamen korumasızız. Putin sözleşmeyi seçimi ülkeyi yeniden inşa etmek ve halkın güvenliğini sağlamak vaadiyle kazandı. Bugün sözleşmenin ihlal edildiğini görüyoruz'' dedi. 
     Bu arada, Beslan'da halk, binlerce öğrencinin 3 gün rehin tutulduğu, enkaz halindeki spor salonunu ziyaret ediyor. Teröristlerin 3 gün boyunca su vermediği çocukların spor salonunun boğucu havasından kurtulmak için iç çamaşırlarını çıkardığı ve susuzluklarını idrarlarını içerek giderdiklerinin öğrenilmesi, ailelerin acısını daha da artırıyor. 
     Spor salonunun enkazı üzerinde bugün çiçekler, içi dolu su şişeleri ve kayıp çocukların resimleri bulunuyor. Görgü tanıkları, ailelerin ölen çocuklarının mezarlarına da bir şişe su bıraktığını belirtiyorlar. 
     Yas nedeniyle Rusya genelinde bayraklar yarıya indirilirken, televizyonlar da eğlence programlarını iptal etti. 
     Beslan'da halk yakınlarını bugün toprağa verirken, ölenlerden 207'sinin kimlik tespitinin henüz yapılamadığı kaydedildi. Beslan sakinleri, 200'den fazla kişinin akıbetiyle ilgili bilgi olmadığını belirtirken, bunun ölü sayısının artmasına neden olabileceği endişesi taşıyor. 
     
</TEXT>
</DOC>
