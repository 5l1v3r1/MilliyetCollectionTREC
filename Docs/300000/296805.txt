<DOC>
<DOCNO> 296805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun29.html </URL>
<DATE> 2004/12/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Rum Politis Gazetesi Annan üç aylık iyiniyet misyonu açıklayacak 
</HEADLINE>
<TEXT>

     Güney Kıbrıs'ta yayımlanan Politis gazetesi, BM Genel Sekreteri Kofi Annan'ın 2005 yılı yaz aylarında üç aylık bir iyiniyet misyonu teklifinde bulunmayı açıklayacağını yazdı. 
     Annan'ın, çözüm bulma süresinin kısıtlı olduğuna dikkati çekeceğini kaydeden gazete, ''yabancıların iki referandumla yeni girişime hazırlandığı'' görüşünü öne sürdü. 
     Yeni girişime ilişkin yoğun kulis faaliyetlerinin ilerletildiğine değinilen haberde, Rum AKEL partisinin Annan planında talep ettiği değişiklikler temelinde kısa süreli müzakere olacağı iddia edildi. 
     Gazeteye göre, yaz aylarında sunulacak yeni plan 5. Annan planının bir devamı olacak ve AKEL'in istediği değişikliklerin ve çözümün ekonomik yönünün müzakere edilmesine olanak sağlayacak. 
     Gazete, diplomatik bir kaynağa atfen, ''nihai paketin onaylanması için hem Güney Kıbrıs'ta hem de Kuzey Kıbrıs'ta iki referandum yapılacağını'' da yazdı ve Kıbrıs Türk tarafının ikinci bir referanduma sıcak baktığını iddia etti. 
     Mahi gazetesiyse ABD ve İngiltere'nin Kıbrıs konusundaki müzakerelerin en erken zamanda ve kendi koşullarında başlamasını istediklerini, bu nedenle BM Genel Sekreteri Kofi Annan nezdinde girişimlerini sürdürdüğünü yazdı. Gazete, ABD ve İngiltere'nin Annan'ın hakemliğinin yine devam etmesini istediğini, Rum yönetimininse hiçbir şekilde bunu kabul etmediğini belirtti. 
     Gazete ayrıca, Annan'ın Avrupa Birliği tarafından 16 ve 17 Aralıktaki zirveye davet edildiğine de dikkati çekti ve bunun Kıbrıs konusuyla ilgisiz bir gelişme sayılamayacağını kaydetti. 
     
</TEXT>
</DOC>
