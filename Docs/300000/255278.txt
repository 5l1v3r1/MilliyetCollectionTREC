<DOC>
<DOCNO> 255278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/spor/axspo02.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray nonstop 
</HEADLINE>
<TEXT>


Ergun Gürsoy, iki transfer daha yapılacağının sinyalini verdi, İstanbul dönüşünde gidecek ve kalacak futbolculara göre mevkilerin belirleneceğini söyledi. Galatasaray 2. Başkanı, Hollanda kampından da memnun kaldıklarını vurguladı 

ERHAN TELLİ 


'Transfer sürüyor' 
GALATASARAY 2. Başkanı Ergun Gürsoy, taraftarın yüreğine su serpti, Cim - Bom'da transferin devam edeceğini belirtti. İki futbolcu daha alınacağının sinyallerini veren Sarı - Kırmızılı yönetici, "Transfer, hem kalacak, hem de gidecek oyunculara bağlı. İstanbul'a dönüşte bazı şeyler belli olacak. Gerekli eksiklikleri kapatacak futbolcular almak istiyoruz" dedi. Gürsoy, kamp çalışmasından da çok memnun olduğunu ifade etti. 

'Boşuna konuşuyorlar' 
GÜRSOY, Galatasaray'ın zayıf takımlarla karşılaştığı eleştirilerine de katılmadığını vurguladı. Sarı - Kırmızılılar'ın 2. Başkanı şöyle devam etti "Bunun bir kaidesi, sistemi var. Zayıftan güçlüye doğru giden doğru bir sistem. Amatör takımlarla oynamaya başladık. En son Amerika'da Şampiyonlar Ligi Şampiyonu Porto'yla bitireceğiz. Acele edenler mahcup olur. Bunu bilmeyenler boşuna konuşuyorlar." 

Siniri geçmedi 

Tek pas istedi 
GALATASARAY Teknik Direktörü Gheorghe Hagi'nin önceki günden kalan agresif tutumu dün de devam etti. Yaklaşık 2 saat süren sabah antrenmanında oyuncularından geniş alanda tek pas yapmalarını isteyen Hagi, istekleri gerçekleşmeyince çıldırdı. 

Hakan Hasan müjdesi 
FUTBOLCULARINA bağırmaya başlayan Rumen teknik adam, "Bir metrede sekiz kişi oynuyorsunuz. Geniş alana açılın" diye çıkıştı. Petre düz koşu yaparken antrenmana çıkan Hakan ile Hasan Şaş'ın bugünkü Kızılyıldız maçında forma giyeceği açıklandı. 

'Hagi'nin dediği olur' 

Ergün mevkii seçmiyor 
SOL tarafta oynamasına alıştığımız Ergün, bu konuda saplantısı olmadığını belirtti, "Hagi ne derse o olur" dedi. Bu bölgede Hasan Şaş ile Hakan Ünsal'ın bulunduğunu vurgulayan tecrübeli futbolcu, "Hazırlık maçlarından sonra ihtiyaç olan yerde görev yapacağım. Ortada da oynarım. Bana yanımda otur derse, o zaman da kulübede olurum" diye konuştu. 

'Her yerde şampiyonuz" 
100. yılda gelecek şampiyonluğun çok önemli olduğunu belirten Sarı-Kırmızılı futbolcu, maçların oynanacağı yer konusunda yaşanan spekülasyonların kendilerini olumsuz etkilediğine değindi. Ergün, "Hem Ali Sami Yen, hem de Olimpiyat Stadı deniyor. Bu da motivasyonumuza tesir ediyor. Ama nerede oynanırsa oynansın şampiyon olacağız" dedi. 

Bratu'ya üç talip 
HAGİ'NİN, yeni sezon kadrosunda düşünmediği Bratu'ya üç farklı ülkeden talip çıktığı öğrenildi. Fransa'dan Rennes, Rusya'dan Spartak Moskova ve bir Yunan takımının, Rumen oyuncu için Galatasaray'a teklif sunduğu ifade edildi. Cim - Bom, geçen sezon 2 milyon dolara malettiği Bratu'yu, en iyi teklifi veren takıma göndermeyi planlıyor. 

Aslan'ın rakibi Kızılyıldız 
SARI - Kırmızılılar, Hollanda kampındaki son hazırlık maçını Sırbistan - Karadağ takımlarından Kızılyıldız ile yapacak. Galatasaray'ın en ciddi hazırlık sınavı olarak görülen karşılaşma, Almanya'nın Köln şehrinde oynanacak. Türkiye saatiyle 20.00'de başlayacak maçı Show TV banttan yayınlayacak. 

Avrupa atağı 
GALATASARAY, ürünlerini Avrupa'daki taraftarlarına daha kolay ulaştırmak amacıyla, DHL firması ile anlaştı. Bu amaçla Almanya'da Galatasaray Europa GmbH'yi kuran Sarı - Kırmızılılar, bugün Köln'de DHL ile sözleşme imzalayacak. 

Bursaspor Emrah'ı istedi 
BURSASPOR Transfer Komitesi dün Galatasaray Başkanı Özhan Canaydın'ı ziyaret etti. Yeşil - Beyazlılar'ın Teknik Asbaşkanı Ahmet Ademoğlu, Emrah'ın transferini görüştüklerini belirterek, "Cim - Bom kiralık verebileceğini söyledi. Biz ise bonservisiyle birlikte istiyorduk. Bu nedenle transfer zora girdi" diye konuştu. 




</TEXT>
</DOC>
