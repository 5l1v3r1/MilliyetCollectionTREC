<DOC>
<DOCNO> 287395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun33.html </URL>
<DATE> 2004/11/09/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kerry, 2008'de başkanlık şansını yine deneyecek 
</HEADLINE>
<TEXT>

     Başkanlık seçiminde ABD Başkanı George W. Bush karşısında kaybeden Demokrat Parti başkan adayı John Kerry, 2008 yılındaki seçimde başkanlık için yeniden şansını denemeyi planlıyor. 
     Siyasi yaşamına henüz görev süresi dolmadığı için Massachussetts Senatörü olarak ABD Kongresi'nde devam edecek Kerry'nin yakın çevresi ve yardımcılarına göre, Kerry, 2 Kasım başkanlık seçiminde kazanamasa da aldığı oy oranından memnun oldu ve 2008 başkanlık seçiminde de şansı olduğunu düşünmeye başladı. 
     Kerry, gelecek hafta, başkanlık seçimiyle birlikte yapılan ABD Kongre seçimiyle Senato'da 34 koltuğun yeni sahipleri göreve başlamadan önce düzenlenecek bir oturuma katılacak. Yeni seçimle gelenler göreve başlamadan eski yetkililerin görevlerini yürütmesi durumuna ABD'de ''topal ördek'' deniliyor. Böylece Kerry, seçimden sonra ilk faaliyet olarak Senato'nun ilk ''topal ördek'' oturumuna katılacak. 
     Yardımcılarına göre, Kerry, ABD Başkanı Bush'a karşı savaş stratejisini yeniledi ve Senato'daki yerini de bunun için kullanacak. Kerry'nin, 2000 seçiminde Bush'a yenildikten sonra siyaset sahnesinden tamamen çekilen ABD'nin eski başkan yardımcılarından Al Gore'un yaklaşımını benimsemeyeceği belirtiliyor. 
     John Kerry'nin, Washington'da hafta sonu seçim kampanyasında çalışan yardımcıları için verdiği bir yemekte, Cumhuriyetçi Partili ABD Başkanı Ronald Regan'ı örnek göstererek, Reagan'ın 1980'de başkan seçilmeden önce iki kez Cumhuriyetçi Parti başkan adaylığı için yarıştığını kaydetti. Kerry, Amerikan basınına göre bu toplantıda yardımcılarına, ''Bazen Tanrı sizi sınar. Ben bir savaşçıyım ve daha önce de çok zor durumlardan çıkmayı bildim'' dedi. 
     Ancak birçok Demokrat Partili, Kerry'nin planlarına şüpheci yaklaşıyor ve partinin ''taze bir yüze'' ihtiyaç duyduğunu savunuyor. Üstelik, Demokrat Parti'nin güçlü ismi, New York Senatörü Hillary Clinton'ın adı, 2008 başkanlık seçimi için daha şimdiden sık sık dile getirilmeye başlandı. 
     Seçim gününden bu yana daha çok Boston'daki evinde kalan Kerry'nin, daha çok Senato'ya döndüğü zaman nasıl bir çalışma izleyeceğine ilişkin strateji üzerinde çalıştığı belirtiliyor. 
     
</TEXT>
</DOC>
