<DOC>
<DOCNO> 263622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo31.html </URL>
<DATE> 2004/08/15/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
Beşiktaş, Gençlerbirliği maçı sonrası açıklamalar 
</HEADLINE>
<TEXT>

     Gençlerbirliği Kulübü Başkanı İlhan Cavcav, 1-1 berabere kaldıkları Beşiktaş maçının ardından, ''Sahanın her yerinde biz vardık'' dedi. 
     İlhan Cavcav, takımının iyi oynadığını belirterek, ''Bana göre biz galip gelmeliydik. Sahanın her yerinde biz vardık. Zaten 2 golü de biz attık. Gençlerbirliği'nin iyi yolda olduğunu ifade etmek isterim. Beşiktaş'ın güçlü bir kadrosu var. Kendilerine geçmiş olsun demek istiyorum'' diye konuştu. 
     Cavcav, maçın hakemi Bülent Demirlek hakkında yorum yapmak istemediğini de ifade ederek, ''Atmosferi zor bir maçtı. Yorum yapmak istemiyorum. Ancak maçı iyi yönettiğini söylemem'' dedi. 
     
     BEŞİKTAŞ CEPHESİ 
     Beşiktaş Kulübü Asbaşkanı Kıvanç Oktay, haksız yere 2 puan yitirdiklerini savunarak, şunları kaydetti 
     ''Futbol Federasyonu'ndan şunu rica ediyoruz. Bir kural herkese eşit olmalı. Standartlar aynı olmalı. Ahmet Yıldırım olayında kırmızı kart gösteriliyor. Ali Güneş olayında ise futbolcumuza faul yapan değil, başka oyuncu kart görüyor. Bu şartlar altında kazanmamız mümkün değil. Biz kazanmak için takımlarla mücadele ediyoruz. Hakemlerle mücadele etmemiz mümkün değil.'' Kulüp basın sözcüsü Reha Muhtar ise Gençlerbirliği'nin zor bir deplasman takımı olduğunu vurgulayarak, ''İlerleyen haftalarda daha iyi olacağımıza inanıyorum. Kırmızı kartı erken gördük. Ali Güneş'in pozisyonunda da rakibin kırmızı kart görmesi gerekiyordu'' ifadelerini kullandı. 
     Beşiktaşlı futbolculardan Tayfun Korkut ise 1-1'lik skorun istedikleri bir sonuç olmadığını, yitirdikleri bu puanları gelecek haftalarda daha iyi oynayarak telafi edeceklerini söyledi. 
     Siyah-beyazlı bir diğer futbolcu Ahmet Yıldırım, gördüğü kırmızı kart olayını değerlendirerek, ''Tamamen hakemin takdiri. Yaptığım harekette rakibe karşı bir kastım yoktu. Ama galiba yanlış anlaşıldım. Umarım bir daha bu olaylarla karşılaşmayız'' diye konuştu. 
     Beşiktaş'ın yeni transferlerinden Ali Güneş de maçın son dakikalarında yaşanan gerginlik hakkında, ''Benim El Saka'ya yaptığım bir faul vardı. Kabul ediyorum bu hareket sarı karttı. Ama hedefim topa müdahale etmekti ve topa da değdim. Daha sonra 2 oyuncu gelerek beni ittiler. Bana temas edenlerden biri olan Uğur'un sarı kartı vardı, ancak kendisine ikinci sarı kart gösterilmedi'' yorumunu yaptı. 
     
</TEXT>
</DOC>
