<DOC>
<DOCNO> 252049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/magazin/axmag01.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Nilüfer'in fendi Kayahan'ı yendi 
</HEADLINE>
<TEXT>


Mahkeme son kararını verdi Nilüfer, besteci Kayahan'ın yasak koyduğu şarkıları okuyabilir 

MAGAZİN SERVİSİ 

Besteci Kayahan ile şarkıcı Nilüfer arasındaki 'Şarkı okuma' davasından galip çıkan taraf Nilüfer oldu. 
Nilüfer'in, albümlerinde eserlerini okuduğu Kayahan'a konserlerinden ödediği yüzde 5 telif ücretini yüzde 3'e indirmek istemesiyle başlayan tartışma, müzik dünyasının 22 yıllık dostlarını mahkemelik etti. Kayahan, "Bundan böyle sahnede benim şarkılarını okuma" diye ihtar çekince, Nilüfer albümlerinde okuduğu şarkıları sahnede de söyleyebilmek için dava açtı. 

Sahnede de telif ödeyecek 
İstanbul 2. Fikri Haklar Mahkemesi'nde görülen dava dün bitti. Mahkeme, Nilüfer'in telif haklarını ödemek koşuluyla Kayahan'ın bestelerini okumasına izin verdi. Kayahan'ın avukatı Aydın Kurban, "Nilüfer, albümlerinde okuduğu Kayahan şarkılarını sahnede ayrıca telif ödemeden okumak istiyordu. Kayahan da 'Para almadan okutmam' diyordu. Zaten telif ödenmeden bir eserin kullanılması söz konusu olamazdı" dedi. 


</TEXT>
</DOC>
