<DOC>
<DOCNO> 297429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/siyaset/siy02.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Edelman'dan Erdoğan'a teşekkür 
</HEADLINE>
<TEXT>


ANKARA Milliyet 


AKP'lilerin Felluce operasyonuna yönelik yaptıkları sert eleştirilerin ardından, ekümenik tartışmaları ve Başbakan Erdoğan'ın ABD Büyükelçisi Eric Edelman'a 6 hafta boyunca randevu vermemesiyle gerilen Türkiye - ABD ilişkileri, yumuşama sürecine girdi. 
Başbakan Erdoğan, dün Başbakanlık'ta Edelman'ı kabul ederek 1 saat 10 dakika görüştü. Edelman, Erdoğan'a "Bu kadar işiniz arasında vakit ayırdığınız için teşekkür ederim" dedi. Erdoğan, PKK konusunda Türkiye'nin hassasiyetini hatırlatınca Edelman, Irak Dışişleri Bakanlığı Müsteşarı Bayati'nin, Irak - ABD - Türkiye arasında yapılmasını önerdiği üçlü görüşmenin bir an önce düzenlenmesi gerektiğini söyledi. Edelman görüşmenin ardından yaptığı açıklamada, Felluce operasyonu için "soykırım" açıklaması yapan TBMM İnsan Hakları Komisyonu Başkanı AKP'li Mehmet Elkatmış'ın sözlerine müdahele eden Dışişleri Bakanı Abdullah Gül'e de teşekkür etti. Edelman, Erdoğan'a, ABD Başkanı Bush'un eşi Laura Bush'un, Başbakan'ın eşi Emine Erdoğan'a gönderdiği, birlikte çektirdikleri fotoğraflardan oluşan bir albümü iletti. 



</TEXT>
</DOC>
