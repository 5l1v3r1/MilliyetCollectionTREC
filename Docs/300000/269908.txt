<DOC>
<DOCNO> 269908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/siyaset/axsiy01.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani, akıl verdi 
</HEADLINE>
<TEXT>


IKDP yetkilisi Neçirvan Barzani, Gül'e "PKK'dan ayrılan Osman Öcalanı kullanın" dedi. Dışişleri Bakanı da yanıt verdi "Eve Dönüş Yasası çıkardık, yararlanmadılar. Bizim için hepsi terörist" 

BARKIN ŞIK Ankara 


Irak Kürdistan Demokratik Partisi IKDP yetkilisi Neçirvan Barzani, PKK'dan ayrılarak Musul'a yerleşen Osman Öcalan'ın, "mutedil" ılımlı bir isim olduğunu belirterek, "Türkiye bu ismi kullanabilir" dedi. Dışişleri Bakanı Abdullah Gül de, Barzani'ye, "Bizim için hepsi terörist" yanıtını verdi. 
Dün Ankara'ya gelen Barzani, Esenboğa Havaalanı ve Dışişleri Bakanlığı'nda yaptığı açıklamalarda, Irak'ta Türk şoförlere yapılan saldırıları kınadıklarını kaydetti. Olayların kendi kontrollerindeki bölgede olmadığını belirten Barzani, terör örgütü PKK'nın Irak'taki unsurlarına ilişkin de, "Topraklarımızın komşularımızı tehdit edecek şekilde kullanılmasına hiçbir zaman sıcak bakmadık" diye konuştu. 
Akşam saatlerinde Gül'le bir araya gelen Barzani, PKK'nın parçalandığını ve bir grubun Musul'a kaçtığını söyledi. Türk tarafının bu parçalanmayı lehine kullanarak, Osman Öcalan'ı kullanması gerektiğini ifade eden Barzani, "PKK bizim için de düşman" dedi. Gül de, Türkiye'nin çıkardığı "Eve Dönüş" yasasını anımsatarak, "Biz onlar için gerekeni yaptık. İsteyenler yararlanabilirdi. Yararlanmadılar. Bizim için hepsi aynı" diye karşılık verdi. 
Görüşmede Barzani, Türkiye'nin Kerkük'ün özel statüsünün korunması yönündeki hassasiyetleriyle ilgili de, "Irak'ın parçalanmasını istemiyoruz" dedi. Diplomatik kaynaklar, Kürt tarafının Irak'la ilgili görüşmelerden memnun olmadığı ve Kuzey Irak'la ilgili bazı fırsatların kaçırılıyor olması nedeniyle telaşlı oldukları değerlendirmesinde bulundu. 

Şoförlere saldırıyı kınadı 

Gül - Barzani zirvesinde Türk şoförlerine yönelik saldırılarda gündeme geldi. Türk şoförlerine yönelik saldırıyı kınayan Barzani, ABD ile direnişçiler arasında yaşanan çatışmalarla ilgili olarak da "İşlerin tadı kaçıyor. Durum kötüye gidiyor" değerlendirmesi yaptı. 


</TEXT>
</DOC>
