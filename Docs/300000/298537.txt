<DOC>
<DOCNO> 298537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonspo35.html </URL>
<DATE> 2004/12/17/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Kazakistan'da Galatasaraylılar derneği kuruldu 
</HEADLINE>
<TEXT>

     Kazakistan'da Galatasaray Taraftarları Derneği Kuruldu. 
     Türkiye'nin Almatı Büyükelçisi Taner Saben'in ikametgahında, bu akşam Kazakistan'da Galatasaray Taraftarları Derneği'nin açılması ve Galatasaray Kulübü'nün 100. kuruluş yıldönümü dolayısıyla resepsiyon verildi. 
     Türkiye'nin Almatı Büyükelçisi Taner Seben, resepsiyonda yaptığı konuşmada, ''Kazakistan'da bulunan Türkler olarak böyle güzel bir etkinliğin gerçekleştirilmesinden memnuniyet duyduklarını'' söyledi. 
     ''Türkiye'nin 80 yıl önce yaptığı tercihle, uygar dünyaya katılmayı hedef olarak seçtiğini'' belirten Seben, ''bu nedenle Avrupa Birliği'ne girme yolunda önemli bir adım atılan bugünün önemli olduğunu'' söyledi. Taner Seben, ''Türkiye'nin diğer pek çok alanda olduğu gibi, tarihinde birçok başarıya ve ilklere imza atmış güzide kulübü Galatasaray ile de Avrupa'ya zaten çoktan girdiğini'' hatırlattı. 
     Seben, ''önemli olanın, hangi vesileyle olursa olsun burada bulunan Türklerin bir araya gelmesi, birlik ve beraberlik içinde olması olduğuna'' dikkat çekti. 
     Geceye katılan Galatasaray Kulübü Yönetim Kurulu Üyesi ve Genel Sekreteri Cengiz Özyalçın da, ''Türkiye'den 4 bin kilometre uzaktaki Kazakistan'da böyle bir sıcak ortamda Galatasaray Taraftarları Derneği açılmasından büyük mutluluk duyduğunu'' belirterek, ''Dünya takımı Galatasaray'ın Kazakistan'da da çok sayıda taraftarı ve seveni olmasından gurur duyuyorum'' dedi. 
     Özyalçın, Galatasaray'ın bazı atılımları ve yeni tesis projeleri hakkında da bilgi verdi. 
     Geceye çok sayıda Türk ve Kazak davetlinin yanı sıra Kazakistan'da bu yıl şampiyon olan Kayrat futbol takımının yöneticileri katıldı. 
     Kazakistan'da 2 yıl önce de bu ülkede bulunan taraftarlar tarafından Fenerbahçeliler Derneği kurulmuştu. Beşiktaşlılar Derneği de ülkede kuruluş çalışmalarını sürdürüyor. 
     
</TEXT>
</DOC>
