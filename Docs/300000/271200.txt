<DOC>
<DOCNO> 271200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sonspo25.html </URL>
<DATE> 2004/09/12/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Galatasaray-Samsun maçından notlar... Ergün ilk 11'de.. 
</HEADLINE>
<TEXT>

     Galatasaray Teknik Direktörü Gheorghe Hagi, hafta içinde sakatlığı nedeniyle milli maçta oynayamayan Ergün'ü süpriz bir biçimde Samsunspor maçında ilk 11'de sahaya sürerken, 4 haftadır şans tanımadığı Saidou ile vatandaşı Petre'yi 18 kişilik maç kadrosuna almadı. 
     Sarı-kırmızılılarda Conçeicao, Samsunspor'da kaleci Shorunmu ve Erman sakatlığı, Serkan da hastalığı nedeniyle forma giyemedi. Galatasaray'da, Conçeicao'nun yerine Volkan, bu sezon ilk kez 11'de sahaya çıktı. 
     Conçeicao, maçtan 2 saat önce soyunma odasından çıkınca, taraftarların sevgi gösterileriyle karşılaştı. Brezilyalı futbolcu, basın tribünün önündeki yerine oturuncaya dek tribünden ellerini uzatan taraftarlarla tokalaştı. 
     Maç öncesinde tribünlerin sevgi gösterileriyle karşılaşan teknik direktör Hagi, sahanın ortasına dek gelerek taraftarları selamladı. 
     Galatasaraylı taraftarlar, eski açık tribünde BJK İnönü Stadı'nı ve gelecek hafta yapılacak derbi maçı kastederek, ''Unutma eskisini yıktık, yenisini de yıkarız, geliyoruz'' yazılı pankart açtı. 
     Taraftarlar, Fenerbahçe'ye de gönderme yaparak, Türk bayrağı ve Galatasaray ambleminin bulunduğu ve üzerinde ''Türkiye Cumhuriyeti, Galatasaray Kulübü'' yazılı pankartı çıkardılar. 
     Sarı-kırmızılı taraftarlar, Samsunspor'da, sakat olan Shorunmu'nun yerine oynayan eski futbolcuları Kerem'i sahaya çıkışında ıslıkladı. 
     
     HAKAN ŞÜKÜR VE HASAN DESTEK 
     Galatasaraylı taraftarlar, milli maçta oynamaması tartışmalara neden olan Hakan Şükür ve Gürcistan maçında kırmızı kart gören Hasan'a destek çıktılar. 
     Taraftarlar, tribüne çağırdıkları 2 futbolcuya da, ''Türkiye seninle gurur duyuyor'' diyerek sahiplendiler. 
     Taraftarlar yarın ölümünün 13. yıldönümü olan Metin Oktay'ı da unutmayarak, ''Metin buraya'' diye tezahürat yaparken, eski açık tribüne de ''Taçsız kral Metin Oktay Unutmaz seni bu taraftar'' pankartı açıldı. 
     PAF Ligi maçında Galatasaray, Samsunspor'u 2-0 yendi. 
     
</TEXT>
</DOC>
