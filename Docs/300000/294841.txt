<DOC>
<DOCNO> 294841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/dunya/dun03.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta yeni skandal 
</HEADLINE>
<TEXT>


DIŞ HABERLER SERVİSİ 


Irak'ta görevli Amerikan askerlerini Ebu Gıreyb Cezaevi'ndeki tutuklulara işkence ederken gösteren fotoğrafların yarattığı skandalın bir benzeri, AP'nin ele geçirdiği yeni fotoğraflarla patlak verdi. Amerikan askerlerini baskın yaptıkları evlerdeki Iraklı tutuklulara kötü muamelede bulunurken gösteren yeni fotoğrafların yayımlanmasının ardından ABD ordusu soruşturma başlattı. 


Irak'tan dönen bir Amerikan askerinin eşi tarafından bir internet sitesinde yayımlanan ve AP'nin ele geçirdiği fotoğraflarda, Amerikan Donanması'na bağlı özel kuvvetlerde Navy Seals görevli askerler, evlere düzenlenen baskınların ardından başlarına çuval geçirilmiş ve elleri arkadan bağlanmış Iraklı tutukluların üzerinde otururken, bir tutuklunun başına silah dayarken görülüyor. Fotoğrafların birinde bir ABD askeri yerdeki tutuklunun üzerine basıyor, bir diğerinde de bir asker tutuklunun boğazını sıkıyor. 


</TEXT>
</DOC>
