<DOC>
<DOCNO> 253247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun20.html </URL>
<DATE> 2004/07/06/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Blair Guantanamo kampı, bitmesi gereken bir ilkesizlik 
</HEADLINE>
<TEXT>

     İngiltere Başbakanı Tony Blair, ABD'nin Küba'daki üssü Guantanamo'da bulunan esir kampının bitmesi gereken bir ilkesizlik olduğunu söyledi. 
     Blair, parlamenterlerden oluşan bir komiteye yaptığı açıklamada, ABD Başkanı George Bush'tan, Guantanamo'daki 4 İngiliz tutsağın serbest bırakılmasını şahsen istediğini belirtti. Blair, ABD'nin, bu kişilerin İngiltere ve dünyanın herhangi bir bölgesini tehdit etmeyeceğinin garanti edilmesi konusunda ısrarlı olduğunu bildirdi. 
     İngiltere, Guantanamo üssündeki Muazzam Begg 36 , Feruz Abbasi 23 , Richard Belmar 23 ve Martin Mubanga 29 adlı 4 İngilizin serbest bırakılması için Washington yönetimiyle temaslarını sürdürüyor. 
     Guantanamo'da 2 yıl kadar esir tutulan 5 İngiliz de geçen mart ayında İngiliz yetkililere teslim edilmiş ve bir süre sonra herhangi bir ithamda bulunulmadan serbest bırakılmıştı. 
     
     IRAK 
     Blair, Irak savaşından önce devrik Devlet Başkanı Saddam Hüseyin'in kullanmaya hazır olduğunu söylediği kitle imha silahlarının belki de hiçbir zaman bulunamayacağını kaydetti. 
     Tony Blair, ''Saddam Hüseyin'in kitle imha silahlarına sahip olduğunu biliyoruz, ancak onları bulamadığımızın da bilincindeyiz. Onları bulamadığımızı, belki de bulamayacağımızı kabul etmeliyim'' dedi. 
     Irak'taki kitle imha silahlarının, taşınmış, saklanmış ya da yok edilmiş olabileceği ihtimali üzerinde duran Blair, ''Gerçek, Saddam'ın bir tehdit olduğudur'' diye konuştu. 
     
</TEXT>
</DOC>
