<DOC>
<DOCNO> 260818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko35.html </URL>
<DATE> 2004/08/05/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İZTO, Büyük Efes Oteli'ni alma konusundaki çalışmalarını durdurdu 
</HEADLINE>
<TEXT>

     İzmir Ticaret Odası İZTO Yönetim Kurulu Başkanı Ekrem Demirtaş, Büyük Efes Oteli'nin satın alınması için yaptıkları çalışmayı durdurduklarını söyledi. 
     Gazetecilere açıklamalarda bulunan Demirtaş, İZTO Meclis üyelerinin bir kısmının Efes Oteli'ne ''ayrı bir örgütlenme içinde'' talip olacağını bildirmesi üzerine yönetim olarak ''çekilme kararı'' aldıklarını dile getirdi. 
     Demirtaş, şöyle konuştu 
     ''Odamızdan bir grup arkadaş ve bu grubun sözcüsü Biz yönetimle birlikte hareket etmeyiz. Muhalefet olarak da otele talibiz. Gerçek İzmirliler olarak oteli biz alacağız demiş. Yönetim kurulu olarak böyle bir söylemi kabul edemeyiz. Fiyat kızıştırmanın, gayrimenkulün fiyatını artırmanın bir anlamı yok. Yönetim kurulu olarak Efes Oteli'ni alma konusundaki çalışmaları durdurarak arkadaşlara destek verme kararı aldık. Otelin satışını sağlayabilmek için yasa gerekiyordu. Yaptığımız çalışmayla yasa da çıktı. Emekli Sandığı yakında ihale açacak. Bu ihalede arkadaşlarımızın başarılı olmasını diliyoruz'' dedi. 
     Demirtaş, otele talip olacak gruba maddi anlamda destek olmayacaklarını ancak yasal zorluklar konusunda yardım edeceklerini ifade ederek, ''Bu işten çekilmemiz onlar için en büyük destektir'' diye konuştu. 
     Otele İZTO'nun talip olmadığını hatırlatan Demirtaş, ''İZTO Başkanı olarak üyeleri, yatırımlar konusunda harekete geçirmem yanlış anlaşılıyor. İZTO, resmi bir kurumdur, otel almaz, alışveriş merkezi kurmaz, şarap üretmez. Kentle ilgili önemli konularda üyelerimizi harekete geçirmek için çalışıyoruz'' dedi. 
     
     EFES OTELİ PLATFORMU 
     İZTO Meclis Üyesi Ömer Kaplan ise AA muhabirine yaptığı açıklamada, Efes Oteli için ''geniş katılımlı bir platform oluşturacaklarını'' belirtti. 
     İzmir'deki tüm meslek örgütleri, oda, borsa ve vakıfları bir araya getireceklerini kaydeden Kaplan, ''İZTO'nun adını kullanarak toplayacağımız üç-beş ortakla değil, tüm İzmir'in desteğini alarak, gerçek anlamda çok ortaklı bir yapı oluşturacağız. İzmir'de bu platformu oluşturmak için çalışmalara başladık. Ben yola çıktım, arkamdan gelin zihniyetiyle değil, hep birlikte yola çıkacağız'' diye konuştu. 
     
</TEXT>
</DOC>
