<DOC>
<DOCNO> 255537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/siyaset/asiy.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rahşan Hanım'la olmaz' 
</HEADLINE>
<TEXT>


DSP Kurultayı'ndaki genel başkan adaylarından Şükrü Sina Gürel, "Seçildiğim takdirde Rahşan Hanım'ın görevine devam etmesi uygun olmaz" dedi 

Önay Yılmaz 


Demokratik Sol Parti'nin DSP 25 Temmuz'da yapacağı Kurultay'da genel başkan adayı olan Prof. Dr. Şükrü Sina Gürel, bundan sonra Rahşan Ecevit'in partide görev almasının doğru olmayacağını söyledi. 
Rahşan Ecevit'in partiye verdiği bunca emekten sonra çok daha üst bir konumu hak ettiğini belirten Gürel, "Seçildiğim takdirde Rahşan Hanım'ın yeniden örgütten sorumlu genel başkan yardımcısı olarak devam etmeleri, benim parti için tasarladığım değişim süreci bakımından uygun olmaz" dedi. 
Ataköy'deki Crown Plaza Hotel'de basın toplantısı düzenleyen ve DSP için yapmak istediklerini "Umut Devrimi" adlı kitapçıkta toplayan Gürel, Ecevit'in Zeki Sezer'i aday göstermesine kırılmadığını belirtti. 
Ecevit'in Sezer'i tavsiye niteliğinde önerdiğini anlatan Gürel, "Sezer şu anda partinin şimdiki modelinin içinde yer alan genel başkan adayı. Böyle bir modelin genel başkan adayı olmayı zaten istemezdim" diye konuştu. 
Ecevit'in tavsiyede bulunmadan önce, "padişah olmadığına göre bir veliaht da olmayacağını" sıklıkla vurguladığını belirten Gürel, kurultayın herhangi bir kayırma olmadan olgunluk içinde geçmesi dileğinde de bulundu. 
Seçildiği takdirde DSP'deki örgüt modelini değiştireceğini, daha demokratik ve sağlıklı bir yapıya kavuşturmaya çalışacağını, seçmenin DSP'de gelecek görmediği için sandığa gitmediğini anlatan Gürel, "Biz DSP'nin kalıcı bir kurum olduğunu kanıtlayabilirsek hızla seçmenizi geriye kazanabiliriz. 2005'te bir erken seçim bekliyorum. O tarihe kadar da Türk siyasal yaşamında DSP'nin kendisini yeni iktidar adayı olarak hazırlaması gerekir" diye konuştu. 

Başbakan'ın iki yüzü var 
Türkiye'de reel bir ekonomik büyümeden söz etmenin mümkün olmadığını savunan Gürel, şöyle dedi 
"Sorunlara çare bulabilecek devlet adamı ciddiyeti ve bir deneyimden gelen öngörü iktidarda yok. Üstelik başbakan, sanki iki başbakan, ya da bir başbakanın iki yüzü varmış gibi, bir yandan Ramazan ayında varoşlardaki iftar sofralarında, öte yanda kral ve prenses düğünlerinde." 


</TEXT>
</DOC>
