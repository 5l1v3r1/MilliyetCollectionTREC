<DOC>
<DOCNO> 252554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/dunya/adun.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, egzersiz ve diyetle 5.4 kg verdi 
</HEADLINE>
<TEXT>


ABD Genelkurmay Başkanı Myers, ekranlara zayıflamış olarak yansıyan Saddam'ın sırrını 'diyet ve egzersiz' olarak açıkladı, ancak şu anki kilosunu söylemedi 

DIŞ HABERLER SERVİSİ 


Saddam Hüseyin ve 11 adamının önceki gün yargıç karşısına çıkması, Irak tarihi açısından bir kilometre taşıydı. Irak Geçici Yönetimi, eski rejimin yargılanması sürecini resmen başlatırken, dünya siyaset ve hukuk tarihinin de unutulmaz günlerinden biri yaşandı. 
GEÇMİŞ ZAMAN OLUR Kİ Saddam Hüseyin ve Irak'ın eski 11 yöneticisinde, 15 ay önceki, iktidar günlerindeki kudretlerinden eser yoktu. Saddam Hüseyin'in ardından yargıç karşısına çıkan eski liderin en yakın 11 adamı, duruşlarıyla, bazıları nemli gözleriyle, korktuklarını ve kafalarının karışık olduğunu açıkça belli ediyordu.AÇIKLAMA PENTAGON'DAN Televizyon görüntülerinde 67 yaşındaki Saddam Hüseyin'in zayıfladığı dikkat çekmişti. ABD Genelkurmay Başkanı Richard Myers, konuya açıklık getirdi. Saddam Hüseyin cezaevinde egzersiz yapıyor ve kilo vermek için bir diyet uyguluyordu. Bu sayede Saddam Hüseyin, 5.4 kg vermişti. Myers, Saddam'ın kilosunun ne olduğunu söylemedi.SADDAM'LI KAHVALTI Saddam Hüseyin'in yargıç karşısındaki görüntüleri, ABD'de TV ekranlarına kahvaltı saatinde yansıdı. ABD halkı yeni güne başlamaya hazırlanırken, Saddam'ı yargıca ifade verirken gördü. Bu görüntülerin kasımda yapılacak başkanlık seçimlerinde ABD Başkanı George W. Bush'a oy olarak döneceği yorumları yapıldı.SADECE ABD MEDYASI Duruşmalara sadece ABD medya kuruluşlarında çalışan habercilerin davet edilmesi, Saddam ve adamlarının yargılanması sürecinin ABD'nin güdümünde olacağı değerlendirmesine neden oldu.NAZİK SANIKLAR Saddam'dan sonra tek tek 10'ar dakikalığına yargıç karşısına çıkan 11 kişiyse eski patronlarının aksine mahkemeye karşı son derece nazik bir şekilde hitap ettiler, hatta mahkemede bulunmaktan dolayı memnuniyetlerini bile dile getirdiler.'KÖPEK SENSİN' Kuveytliler, Saddam Hüseyin'in kendilerini, "Köpek" diye tanımlamasına sert tepki gösterdi. Kuveyt Başbakanı Şeyh Sabah El Ahmed El Sabah, "Bırakın istediğini söylesin. Onun kaderi belli... Onun sonu köpekler gibi olacak" dedi. Saddam Hüseyin, yargıca verdiği ifadede Kuveyt işgalini savunmuş, Kuveytlilere ise "köpek" demişti. 

Gözleri doldu 

İktidarları döneminde işledikleri suçlar yüzünden ilk kez yargıç karşısına çıkan bazı sanıkların ise zaman zaman duygulandıkları ve hatta gözlerinin dolduğu görüldü. Saddam iktidarı döneminde emekliye ayrılan Muhammed Hamza El Zübeydi de gözleri dolan sanıklardan biriydi. Devrim Komuta Konseyi üyesi olan Zübeydi, 1991'deki Şii isyanının kanlı şekilde bastırılmasında rol oynamakla suçlanıyordu. Zübeydi, suçsuz olduğunu söyledi. İktidarı sırasında Saddam'ın danışmanı olan Watban İbrahim Hasan El Tikriti de suçsuz olduğunu duygulanarak ifade etti. Watban İbrahim, aynı zamanda Saddam'ın üvey kardeşi. 

ZİNCİRLİ DESPOT 

ÖNCEKİ gün Iraklı yargıç Selim Çelebi'nin karşısına çıkarılan devrik Irak diktatörü Saddam Hüseyin'in eski saraylarından birinde kurulan geçici mahkeme salonuna girişi, belki de hiç kimsenin aklına gelmeyen dramatik bir gösteriye sahne oldu. Ellerine vurulan kelepçe belindeki zincire bağlı olan Saddam'ın attığı her adımın çıkardığı ses, belinden aşağı sallanan zincir şakırtısına karıştı, mahkeme salonunun duvarlarında yankılandı. 
Mahkemedekiler Saddam'ın geldiğini bu zincir şakırtılarından anladılar. 
Kasvetli ortam, 2 Iraklı gardiyanın ifade verecek olan Saddam'ın belindeki zinciri ve ellerindeki kelepçeleri mahkeme kuralları gereği çözmesi üzerine biraz dağıldı. Zincirlerden kurtulan devrik diktatör, yüzüne belli belirsiz bir gülücük kondurdu. Saddam'ın üzerindeki pantolon ve ceketin Amerikalılar tarafından temin edilmiş, "ucuz" giysiler olduğu belirtildi. 


</TEXT>
</DOC>
