<DOC>
<DOCNO> 290814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/yazar/tamer.html </URL>
<DATE> 2004/10/16/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Lord Hannay'den AB için öğüt "Sinirlerinizi sağlam tutun" 
</HEADLINE>
<TEXT>

1970 - 72'de İngiliz müzakereci grubunun üyesi olan Hannay Fransa bizi 2 kez veto etmişti. Biz masadan kalkmadık 

30 yıllık gazeteci olarak Avrupa Birliği konusu, tahmin edebileceğiniz gibi defalarca önüme kondu. Pek çok kez Brüksel'e davet edildim, ama gazeteci olarak gitmeyi reddedip, kendi olanaklarımla turist olarak gitmeyi tercih ettim. Zira 2 yıl öncesine kadar köşemi bu konuya ayırmak birkaç istisnai durum hariç , havanda su dövmek gibi geldi bana. 
AKP iktidara geldiğinden bu yana ise AB ile ilişkilerimizi mümkün olduğunca izlemeye çalışıyorum. Hatta bu nedenle Brüksel'e gitmeye bile başladım. 
Arı Hareketi ve Avrupa Reform Merkezi'nin dün İstanbul'da düzenlediği "AB üyeliği yolunda Türkiye" konulu konferansı izlerken ise, Türkiye - AB ilişkilerinin bundan sonraki aşamalarında bir yol kazası olmaması için, biz medya mensuplarına da büyük görev ve sorumluluk düştüğünü iyice farkettim. 

İsveç'in çikletleri 
Arı Hareketi eski koordinatörü Kemal Köprülü'nün yönettiği oturumun 4 konuşmacısı da, 17 Aralık'ta Türkiye'ye müzakere tarihi verileceği görüşündeler. Müzakere tarihinin 3 ay önce ya da 5 ay sonra olmasının Türkiye tarafından problem edilmemesini salık veriyorlar. 
İlk konuşmacı Devlet eski Bakanı Kemal Derviş, yine enfes bir konuşma yaptı. Derviş'ten sonra söz alan Avrupa Reform Merkezi Yardımcı Direktörü Heather Grabbe, müzakere sürecinde toplumun değişik kesimlerinden de AB'ye zaman zaman yoğun tepkiler olacağına dikkat çekti, "AB, sigara çikletlerini sağlığa aykırı bulduğu için, İsveç halkı referandumda neredeyse AB'ye hayır diyordu" hatırlatmasını yaptı. 
Avrupa Parlamentosu Türkiye Karma Parlamento Delegasyonu Başkanı Hollandalı Joost Lagendijk, 17 Aralık'a kadar gerek Avrupalı bazı politikacılardan gerekse gazetecilerden gelen Türkiye eleştirilerine kulaklarınızı tıkayın. Bu onların son şansları. Yaygara kopartabilecekleri son 2 ay," uyarısında bulundu. Lagendijik, "Lütfen sinirlerinizi sağlam tutup, sukunetinizi bozmayın" uyarısında bulundu. Aslında tüm konuşmacılar, gerek 17 Aralık'a kadar olan, gerekse ondan sonraki uzun müzakere sürecinde sadece Türk siyasetçisinin değil, Türk toplumunun tüm kesimlerinin sinirlerini sağlam tutmasını, serinkanlılığı elden bırakmamasını, kesinlikle fevri davranmamasını ısrarla salık verdiler. 

İngilizlere 2 veto 
AB'nin geçmişteki genişleme süreçlerinde de benzeri sorunların yaşandığının bir diğer örneğini, İngiliz Lordlar Kamarası'nın AB kurullarındaki temsilcisi Lord David Hannay'den dinledik. Hannay, İngiltere'nin o dönemdeki adıyla AET'ye 1961'de yaptığı ilk üyelik başvurusunun 1963'te Fransa Devlet Başkanı Charles de Gaulle tarafından veto edildiğini, 1967'deki ikinci başvurularının da yine de Gaulle'ün vetosuyla geri çevrildiğini, ancak George Pompidou başkan olduktan sonra 1970'de yapılan başvuruda müzakerelere geçilebildiğini anlattı. 60'lı yıllarda AET kapısındaki İngiltere'nin durumuyla, bugün Türkiye'nin durumu arasında pek çok paralellik bulunduğunu belirtti. 

Paralellikler var 
Toplantı sonrasında Lord Hannay'le birlikte yediğimiz öğle yemeğinde, kendisine Türkiye'nin ve İngiltere'nin üyelik sürecinde ne gibi paralellikler gördüğünü sordum. "O günlerde de bizi kendilerinden farklı görüyorlardı. Amerika'ya fazla yakın buluyorlardı. Avrupa'nın bütünlüğünü bozacağımızı düşünerek istemiyorlardı. Nüfusumuzu çok buluyorlardı," dedi. Lord Hannay, İngiltere'nin 1970 - 72 arasındaki müzakere sürecinde, baştan sona Brüksel'deki 20 kişilik müzakere heyetinde yer almış. Hannay'in ağzından kıssadan hisse "2 kere veto yemiş olmamızın da etkisiyle önümüze çıkarttıkları her engel karşısında 'masadan kesinlikle kalmıyoruz. Hayır kelimesini cevap olarak kabul etmiyoruz" diye direndik. Müzakere masasına sinirlerimizi aldırmış olarak oturduk." 



</TEXT>
</DOC>
