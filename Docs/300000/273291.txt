<DOC>
<DOCNO> 273291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/yazar/uras.html </URL>
<DATE> 2004/09/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Denizbank halka açılıyor 
</HEADLINE>
<TEXT>


Faaliyetini sürdüren 49 bankanın bugüne kadar 12'si halka açıldı. Hisse senetleri İMKB'de alınıp satılıyor. Bu bankalar Akbank, Alternatifbank, Dışbank, Finansbank, Garanti Bankası, İş Bankası, Şekerbank, T. Kalkınma Bankası, TSKB, Tekstilbank, TEB ve Yapı Kredi Bankası. Şimdi bunlara Denizbank ekleniyor. 
Denizbank, denizcilik sektörünü geliştirmek için 1938 yılında devlet tarafından kurulmuştu. 1997 yılında özelleştirme idaresi, Denizbank'ın ismini satışa çıkardı. Zorlu Grubu "Denizbank" ismini tabelasını 69 milyon dolar ödeyerek satın aldı. 
1997 yılından sonra yeni baştan kurulan banka 7 yıl sonra, aktif büyüklüğü bakımından 49 kamu ve özel sektör bankası arasında 11'inci sıraya oturdu. 
Bugün 189 şubesi, 3677 personeliyle 3.5 katrilyon mevduatı olan, 2.1 katrilyon lira kredi kullandıran bir banka durumunda. 
Bankanın sermayesi 290 trilyon liraya yükseltiliyor. Artırılacak sermayenin 50.4 trilyon liralık bölümüyle Zorlu Grubu portföyünden 14.1 trilyon liralık hisse senedi halka arz ediliyor. 
Denizbank hisse senetleri için 23 - 24 Eylül günlerinde halktan teklif toplanacak. Bin lira değerindeki bir hisse senedi için fiyat aralığı 2650 lira ile 3100 lira olarak belirlenmiş. 
Demek ki, hisse senedi satışından banka kasasına yaklaşık 150 trilyon lira, Zorlu Grubu kasasına yaklaşık 45 trilyon lira kaynak girecek. Banka, kasasına giren paranın 50.4 trilyon lirasını sermaye artırımında kullanacak. Kalanını hisse senedi satış primi olarak özkaynağına ekleyecek. Zorlu Grubu da kendi portföyünden yapılan satış geliriyle Denizbank portföyünde bulunan Zorlu Enerji'nin yüzde 5 hissesini satın alacak. Böylece Zorlu Grubu'nun hisse satış gelirinin önemli bölümü de bankaya kaynak olacak. 
Grup bankalarında iki sorun vardır. Bunlar, 1 Bankanın iştirak portföyü. 2 Bankanın toplam kredileri içinde grup kredilerinin payıdır. 
Denizbank'ın iştiraklerini ve grup kredilerini Genel Müdür Hakan Ateş'e sordum. Bana verilen bilgiye göre, Denizbank'ın iştiraklerinin büyük bölümü mali iştirakler. Mali iştirakler arasında ağırlığı yurtdışındaki üç banka, Denizbank AG, Denizbank Moskow ve EuroDeniz Off - Shore oluşturuyor. Bunların yanında on yatırım, menkul değerler, leasing, factoring ve destek şirketi var. 2008 yılına kadar elden çıkarılacak mali iştirakler dışındaki iştiraklerin en önemlisi Zorlu Enerji şirketi. Bu şirketin piyasa değeri 130 milyon dolar tutarındaki hisse senedi banka portföyünde. 
Bana verilen bilgiye göre toplam 2.1 katrilyon nakdi krediden grup şirketlerine verilen nakdi kredi miktarı 28 trilyon lira. Buna karşılık grubun bankadaki mevduatı 148 trilyon lira. 

Aktif Büyüklüklerine Göre Banka Sıralaması 30.06.2004 Trilyon TL Toplam Aktifler Ödenmiş Sermaye Mevduat Krediler Ziraat Bankası 51.797 2.221 41.178 7.531 İş Bankası 34.247 1.426 21.050 11.056 Akbank 30.722 1.500 19.504 10.556 Garanti Bankası 24.994 822 16.236 9.489 Yapı ve Kredi 23.177 752 13.946 9.668 Halk Bankası 19.825 1.150 14.201 3.600 Vakıflar Bankası 18.331 320 12.908 6.843 Koçbank 8.054 430 5.532 3.605 Finansbank 7.478 425 4.821 4.051 Dışbank 6.063 271 3.107 2.997 Denizbank 5.914 202 3.588 2.157 Oyakbank 5.353 224 3.952 3.106 Türk Eximbank 4.773 657 - 3.874 Pamukbank 4.696 472 4.873 581 HSBC Bank 4.485 277 2.897 2.824 
Kaynak Türkiye Bankalar Birliği 



</TEXT>
</DOC>
