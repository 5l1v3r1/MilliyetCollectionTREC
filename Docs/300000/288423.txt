<DOC>
<DOCNO> 288423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur28.html </URL>
<DATE> 2004/11/12/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Abant gişelerinde tatil yoğunluğu başladı... 
</HEADLINE>
<TEXT>

     Ramazan Bayramı tatiline çıkan sürücüler, E-80 Otoyolu'nun Abant gişelerinde uzun kuyruklar oluşturdu. 
     E-80 Otoyolu'nun Abant gişelerinde bekleyen araçların artması nedeniyle, gişe görevlileri, yoğunluğu önlemek için gişe biletlerini elden dağıtıyor. 
     İstanbul'dan yola çıkan sürücüler, gişelerde her yıl yaşanan yoğunluğu bildikleri için yola erken çıktıklarını belirterek, ''Bu sene alınan tedbirler sayesinde fazla bir yoğunluk yaşanmıyor. İstanbul'dan Abant gişelerine 4 saatte geldik. Gişelerin sadece 2'si açık olduğu için de kuyrukta bekliyoruz'' dediler. 
     Gişelerde görev yapan Bolu Emniyet Müdürlüğü Trafik Bölge Müdürlüğü ekipleri ise sürücülere broşür dağıtarak, sözlü uyarılarda bulunuyorlar. 
     
     BAKAN ŞAHİN, GİŞELERDE 
     Devlet Bakanı ve Başbakan Yardımcısı Mehmet Ali Şahin, Ramazan Bayramı tatili için İstanbul'a giderken Abant gişelerinin çıkışında AA muhabirine yaptığı açıklamada, duble yollar sayesinde trafik kazalarında azalma olacağına inandığını söyledi. 
     Bakan Şahin, Emniyet Genel Müdürlüğü verilerine göre, Türkiye'de 25 yıllık bir süreçte trafik kazalarında 8 bin insanın öldüğünü ifade ederek, şunları söyledi 
     ''Biz hükümet olarak bu acıların yaşanmaması için duble yollara çok büyük önem veriyoruz. Bana göre bu bayramda trafik kazası ve kazalarda ortaya çıkan ölüm ve yaralanma oranında azalma olacak. Hedefimiz, Türkiye genelinde duble yol ağını genişletmek. Bayram tatilimi ailemle İstanbul'da geçirmeyi planlıyorum.'' 
     
</TEXT>
</DOC>
