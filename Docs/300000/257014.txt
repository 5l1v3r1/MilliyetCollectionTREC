<DOC>
<DOCNO> 257014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/yasam/yas04.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlıya tek kurşun 
</HEADLINE>
<TEXT>


İş için Türkiye'ye gelen Dimitris Papadopulos'un aracının önü kesilip ateş açıldı. Yunanlı işadamı, başından tek kurşunla öldü 

MUSTAFA KURTARAN, OSMAN KARA İstanbul 

Gaziosmanpaşa'da, iş görüşmesi için Türkiye'ye gelen Yunan işadamı Dimitris Papadopulos 31 , otomobilinde uğradığı silahlı saldırıda can verdi. 
Tekstilci Turgut Günder, Papadopulos'la birlikte önceki gün Merter'deki işyerinde görüşme yaptı. Görüşme sonrası saat 19.00 sıralarında Günder, Papadopulos'u 34 H 9485 plakalı otomobiline alarak yola çıktı. Yunan işadamının babası Panayidos Papadopulos da başka bir otomobille arkalarından hareket etti. O2 Otoyolu'ndan Ankara istikametine ilerleyen Günder'in otomobiline, Gaziosmanpaşa Viyadüğü'nde, içinde iki kişinin bulunduğu kırmızı bir otomobil yaklaştı. 

'Hesaplaşma' mı 
Plakası alınamayan otomobilden, Günder ve Papadopulos'un bulunduğu otomobile ateş açıldı. Papadopulos başına isabet eden kurşunla ağır, Günder hafif yaralanırken, saldırganlar kaçtı. 
Baba Papadopulos, kurşunlanan otomobile binerek, oğlunu ve ortağını Özel Bilge Hastanesi'ne götürdü. Dimitris Papadopulos, burada yapılan ilk müdahalenin ardından sevk edildiği İstanbul Tıp Fakültesi Hastanesi'nde öldü. 
Olaydan sonra polise ifade veren baba Panayidos Papadopulos, oğlunun daha önce iş kurma vaadiyle Mustafa Çırpıcı ve İbrahim Gümüştekin tarafından 100 bin dolar dolandırıldığını öne sürdü. Hastanede gördüğü tedavinin ardından taburcu edilen Günder ise, saldırıyı bu kişilerin azmettirmesiyle Haydar ve İsmail Beyazpınar'ın gerçekleştirdiğini iddia etti. 


</TEXT>
</DOC>
