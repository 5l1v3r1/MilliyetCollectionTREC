<DOC>
<DOCNO> 282422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun15.html </URL>
<DATE> 2004/10/22/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
CIA eski başkanı itiraf etti Savaş yanlıştı, Saddam'ın silahı yoktu 
</HEADLINE>
<TEXT>

     ABD'yi Irak savaşına götüren yolda, Irak'ta devrik Saddam Hüseyin rejiminin kitle imha silahlarıyla ilgili istihbarat raporlarında imzası bulunan ve bu yaz tartışmalı bir şekilde görevinden istifa etmek zorunda kalan Amerikan Merkezi Haberalma Teşkilatı'nın CIA eski Başkanı George Tenet, savaşın yanlış olduğunu söyledi. 
     Lake Michigan Koleji'nde, Güneybatı Michigan Ekonomik Kulübü'nün 2 bin üyesine hitaben yaptığı konuşmada Tenet, Irak savaşı için ''yanlış'' ifadesini kullanmakla birlikte, bu yanlışlıkla ilgili ayrıntı vermedi. 
     Tenet, 11 Eylül terörist saldırılarını önlemede istihbaratın yetersiz kalması ve Irak'ta kitle imha silahlarının bulunamamasının ardından yoğun eleştirilere hedef olmuş ve ABD Savunma Bakanlığı Pentagon'daki şahinlerle birçok konuda ters de düşerek, yazın görevinden ailevi sebepleri gerekçe göstererek, gözyaşları içinde istifa etmişti. 
     George Tenet, ABD'nin terörizmle savaşını, istihbarat hatası yüzünden kitle imha silahları bulunduğunu sandığı Irak'ta aramakla hata yapıp yapmadığı yönündeki bir soruya ise ''Kabalığım için bağışlayın'' diyerek cevap vermedi. 
     Ancak Tenet, Irak savaşının toptan kötü olarak değerlendirilemeyeceğini savundu ve ''Giden Saddam Hüseyin rejimine baktığım zaman, bu durumun bir kayıp olduğunu söyleyemem. Saddam'ın kitle imha silahları olduğuna inanmıştım. Ancak yoktu. Günün sonunda bunun sorumluluğunu üstlenmek zorundayım'' dedi. 
     CIA, Bush'un geçen yıl ABD kongresindeki ''Birliğin Durumu'' başlıklı ulusa sesleniş konuşmasında kullandığı, Irak'ın Afrika'dan uranyum almaya çalıştığı ve sonradan yanlış olduğu kabul edilen istihbarattan sorumlu tutulmuştu. 
     
     TENET BİN LADİN'İN YAKALANMASINI BEKLİYOR 

     Tenet, ABD'nin terörizme karşı savaşını kazanmakta olduğunu belirtti ve El Kaide liderlerinin dörtte üçünün ya yakalandığını ya da öldürüldüğünü söyledi. 
     Tenet ayrıca, El Kaide'nin başı ve 11 Eylül saldırılarının mimarı Usame Bin Ladin'in de yakalanmasını beklediğini belirtti. 
     CIA'in eski başkanı, İran ve Kuzey Kore'nin, potansiyel terörizm tehditleri olduğunu da kaydetti. 
     Dünyada nüfus artışı ve nüfus dağılımı konularının dikkatle gözlenmesi gerektiğini anlatan Tenet, dünyanın gelişmiş olan kısmının, konumunu korumak için gereken nüfus artışına sahip olmadığına, çoğunluğu Müslüman bazı ülkelerde ise nüfus patlaması yaşandığına işaret etti. 
     Tenet, gelişmekte olan ülkelerin düşük gelir, yüksek bebek ölümü ve işsizlik oranıyla muhtemelen teröristler için daha güvenli bölgeler haline geleceğini de savundu. 
     CIA'in eski başkanı, teröristlerin fakirlik konusunu, ABD gibi zengin ülkelerin neden olduğu bir sorun gibi sergileyerek sömürdüğünü söyledi. 
     
</TEXT>
</DOC>
