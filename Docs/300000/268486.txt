<DOC>
<DOCNO> 268486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonsiy19.html </URL>
<DATE> 2004/09/02/ </DATE>
<TIME> 22.19 </TIME>
<AUTHOR>  </AUTHOR>
<HEADLINE>
TCK tasarısı'ndaki zina tartışması... 
</HEADLINE>
<TEXT>

     KESK Kadın Sekreteri Sevgi Göyçe, ''Zinanın TCK'da yer alması, uluslararası kadınlara yönelik ayrımcılığı önleme sözleşmesine aykırıdır ve kabul edilemez'' dedi. 
     Göyçe, yaptığı yazılı açıklamada, hükümetin, cinsiyetler arasındaki eşitliği sağlamak adına TCK'da yeni düzenlemelere gideceğini ilan ettiğini ve değişiklik önerilerini kamuoyunun tartışmasına açtığını belirtti. 
     Kamu emekçisi kadınlar olarak, ''ceza yasalarında hükümetin yapacağı değişiklik önerilerinin özünde kadını ıslah etme, cezalandırma mantığını güden bir anlayışın hakim olduğunu gördüklerini'' savunan Göyçe, şunları kaydetti 
     ''Çünkü zina kavramını yeniden ceza kanununa koymak, kadını cezalandırmak, aşağılamak demektir. Erkek egemen zihniyetin hakim ve güçlü olduğu, yasalarla korunduğu bir ülkede cezalar ve yaptırımlar kadını vuracak, önyargıları körükleyecektir. Oysa aile gönüllü birlikteliktir. Islah etme anlamına gelecek cezai yaptırımlar aileyi koruyamaz ve gönüllü birlikteliği sürekli kılamaz. 
     Bu nedenle zinanın TCK'da yer alması, uluslararası kadınlara yönelik ayrımcılığı önleme sözleşmesine aykırıdır ve kabul edilemez. Meclis'teki milletvekillerinin bu konuda gerekli siyasal inisiyatifi göstermelerini ve kadınlardan yana tavır almalarını bekliyoruz.'' 
     
</TEXT>
</DOC>
