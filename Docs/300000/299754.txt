<DOC>
<DOCNO> 299754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/yazar/altan.html </URL>
<DATE> 2004/12/22/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Politik avantalar, global ekonomiyi çelmeleyebilir mi 
</HEADLINE>
<TEXT>


BİR haftalık Köyceğiz penceresinden görünen dünyalar Türkiye'nin, didişmeci, çürütmeci, övünmeci politik tatavalarından o kadar uzakta ki insan, birtakım ilkel polemik ping-ponglarının takırtısına hiç mi hiç kulak asmayan göl martılarıyla karabatakların, ineklerle keçilerin, uçları beyazca uzun tüylü sazlıklarla Sandras Dağları'nın doğallığına, adeta imreniyordu. 

Geçtiğimiz pazartesi, saat 8.30 sularında sabah uçağıyla İstanbul'a dönmek için Dalaman Havaalanı'na geldiğimizde... 
Vaktiyle çok bolken, gitgide seyrekleşen 60 yıllık kalem emekçisi bir dostla da karşılaşıvermenin tarçınlı tadı düştü yüreklerimize... 
Oktay Akbal da İstanbul'a dönüyordu. 
Ta 1945'ten gerilere uzanan gönül kollarıyla, sarmaş dolaş olmak takvim yapraklarını, aynı uğraş okyanuslarında birlikte azaltmışlara nasip olabiliyor ancak... 
Birbirimizin anılarında gülerek canlanan "Önce Ekmekler Bozuldu" ve "Üçüncü Mevki"... 

Türkiye 1'inci sınıf bir ülke mi yoksa 2'nci sınıf bir ülke mi yoksa bireylerin "yaşam kalitesi" açısından, 173 ülke arasında 88'inci sınıf bir ülke mi .. 
Tosunlar sürdüre dursunlar tatavalarını... 
Biz Oktay'la halk dilinde "bel fıtığı" denilen, "hernie discale-disk kayması"ndan konuştuk uzun uzun... 
Merdiven inip çıkmaktaki zorluklar... 
Doktorların söyledikleri... 
Yumuşak yerde oturmakla, ağırlık kaldırmaktaki sakınca... 

Kalemle k ğıt arasında geçmiş ömürler... 
Neler de gelmedi ki başımıza... 
- Sen kaç mahkemeden geçtin 
- 300'ü aşkın... 
- Beni de tutukladılar ya, biliyorsun... 
- Yılda 6 kişiye 1 kitabın düştüğü, çürütmeci, didişmeci ve övünmeci bir ülkede telif hakları konusuna gelince... 
Kahkah kih kih... 
Kolay mı gelebilmek enseyi karartmadan Dalaman Havaalanı'na... 

Salı gecesi Cüneyt Özdemir'in CNN Türk'teki programında Orhan Pamuk'un, tüm kulaklara küpe olacak, harika saptamaları vardı kendi kendine havalanıp duran Türkiye'nin ABD'den ne kadarcık, Avrupa'dan ne kadar göründüğü ile Hindistan'la Çin'den ne kadar görünmediği üstüne... 
O sırada ajans haberleri, Başbakan Tayyip Bey'in AB üyeliği için somut bir müzakere tarihi almış olması nedeniyle kopartılan politik fırtınalardan görüntüler veriyorlardı. 

21. yüzyıl her ne kadar bizim kuşağın yüzyılı değilse de... 
Olsun be dostlar... 
Yine de 21. yüzyıl dinamiklerini anlamanın ve onun rüzg rlarını k ğıt üstüne yansıtmaya çalışmanın tadıyla kapatmaya doğru gitmek parantezi, güzel değil mi 

21. yüzyıl "ulus-devlet" modelinin ve politikacılar saltanatının aşılmaya başlandığı bir yüzyıl... 
Futboldaki hızlı küreselleşmenin motorunu politikacılar mı döndürüyor, yoksa "ekonomi ve k r" zembereği mi 
Bu zembereğin kurgulanmasında, uydu ve TV teknolojisiyle, maçlar arasında yayımlanan reklamların hiç mi payı yok 

Modern teknolojinin yarattığı üretim ve servisler politikacıların, kendi çıkarlarına göre ayarlamaya çalıştıkları karar ve düzenlemeleri aşmakta... 
Türkiye'nin de, eski zamanlardan kalma oligarşik bir saltanat savurganlığıyla, kendi kendini kandırıp durmaktan arınması ve halk yığınlarının evrensel ekonomiyle bütünleşmesi gerekiyor. 
Kimler ne kadar karşı çıkarsa çıksın, böylesi bir değişim engellenemeyecek sadece 20-25 yıl daha anlamsız çalkantılar yaşanacaktır, o kadar .. 

Yok "kırmızı çizgiler", yok "Ermeni sorunu", yok "azınlıkların hakkı", yok "AB'nin tuzakları" sadece oligarşik bir saltanatın kaygılandığı ekonomik hiçbir artısı bulunmayan konular... 
Bütün bu konuların ekonomik bir saydamlık içinde, yeniden tartışmaya açılması gerek. 

Örneğin son 30 yılda KKTC'ye kaç milyar dolarlık yardım yapıldığının ve bu paraların nasıl kullanıldığının bir dökümü... 
Aynı zamanda, 40 bin mezra ve yağmurda, karda çoğunun yolları kapanan 33 bin köye neden yeterince bir "yaşam kalitesi" sağlanamadığı... 

21. yüzyıllı olmak, yahut olmamak... 
Şimdilik demode bir konformizme tutsak düşmeyen, medeni cesareti yüksek bir komutan olarak, Genelkurmay Başkanı Org. Hilmi Özkök'ü görüyoruz ve seviniyoruz "kol kırılır yen içinde kalır" katakullisine kulak asmayan 21. yüzyıllı bir militer... 

Hakk ri'de de, Yüksekova'yı basan ve insanları ısıran kurtlardan birinin kuduz olduğunun anlaşılmasına karşın oralarda kuduz aşısının bulunamamasına ve bu dramın politikacıları hiç mi hiç ilgilendirmemesine de üzülüyoruz... 

Bu arada füzeli esprileri olan tek politikacımız Maliye Bakanı Kemal Unakıtan'a da soralım 
- Şehit törenlerinde tazelendiğini gördüğümüz Mehmet Akif'le Mithat Cemal'e yazdıkları hamasi şiirler için ne kadar telif hakkı, nasıl ödendi 
Kopenhag kriterleriyle ilgili olmasa bile, 21. yüzyıllı bir soru işte... 



</TEXT>
</DOC>
