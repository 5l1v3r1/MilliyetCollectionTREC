<DOC>
<DOCNO> 284589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/yazar/sazak.html </URL>
<DATE> 2004/10/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Gazetecinin ölümü 
</HEADLINE>
<TEXT>


Gazetecilik mesleğinin hakkını veren, çilesini çeken pek çok ağabeyimiz gibi Özer Oral da kalbine yenik düşerek 69 aramızdan ayrıldı. 
Oral, Abdi Bey dönemi Milliyet geleneğinin etkili muhabirlerinden biriydi. İstanbul'da çalışır, sendikaları izler, sosyal içerikli haberlere imza atardı. O kuşağın Ankara'daki temsilcileri, daha çok siyaset, ekonomi, diplomasi alanında öne çıkarlardı. Nilüfer Yalçın, Rafet Genç, Orhan Duru, Orhan Tokatlı gibi usta gazeteciler Milliyet'in 1960 - 70'lerdeki 'yükseliş yılları'nda önemli haberlerle gündemi sarsarlardı. O yıllarda 'imzalı haber' çok değerli olduğu için manşete çıkan önemli olaylar bile 'Milliyet Özel' diye verilirdi. 
Gazetecinin ismini büyüten özel röportajlardı. 
Özer Oral da çalışma hayatını konu alan imzalı haberleri kadar, toprak reformundan, maden işçilerine, tarımdaki yoksulluktan, fabrikalardaki sendikal mücadeleye, 'öteki Türkiye'nin ekmek kavgasını anlatmaya çalışırdı. 
1970'lerin ortasından itibaren, 'sağ - sol' çatışmasına sürüklenen ülkede işler çığırından çıkmış, toplumdan olaylar, kanlı eylemlere dönüşmeye başlamıştı. 1 Mayıs 1977'de Taksim alanındaki katliam 40 kişinin ölümüyle sonuçlandı. Siyasi cinayetler, 12 Eylül askeri darbesine dek hızlanarak sürdü. O ortamda gazetecilik yapmak hiç de kolay değildi. 
Dün Özer Oral'ı Levent Camii'nde son yolculuğa uğurlarken, DİSK Genel Başkanı Süleyman Çelebi ile eski başkan Rıdvan Budak'tan Özer ağabey'le ilgili anıları dinledik. Milliyet'te çıkan bir manşetin öyküsünü anlattılar. 
Sancak Tül'ün sahibi Murat Bayrak'ın fabrikasına o yıllarda sendika giremiyordu. Milliyetçi Cephe MC Hükümetleri döneminde Bayrak'ın fabrikası MHP'li 'komandolar'ın eğitim üssü olarak anılıyordu. 
Süleyman Çelebi'den, o dönemde çok konuşulan 'Bayrak'ın kurt köpeğine anıt mezar yaptırması' haberinin perde arkasını dinledik 
'Fabrikanın önünde bir gün olay çıktı ve komandoların içerden açtığı ateş sonucu yanlışlıkla Murat Bayrak'ın kurt köpeği öldü. Korkudan suçu işçilere attılar. Fabrika bahçesinde bir mezar yaptırılmış ve Komünistler tarafından şehid edilen Pança kurt köpeği burada yatmaktadır diye yazılmış. Pança'nın anıt mezarı efsane gibi dolaşırken, Özer ağabey bu resmin peşindeydi. Ancak içerden fotoğraf çektirmek ölümü göze almak gibiydi. Sonunda içeriye fotoğraf makinesi sokarak, anıt mezarı çektik.' 
Özer Oral, 1970'li yılların Türkiyesi'nde gazeteci olmanın gerektirdiği heyecanın ötesinde hoşgörülü, demokrat kişiliğiyle, çalışma dünyasında her zaman saygı görmüştür. 
Yayın Koordinatörümüz Emre Oral'a ve Milliyet ailesine başsağlığı diliyoruz. 
Babası Ergün Çevikcan'ı kaybeden Ankara Büro Şefimiz Serpil Çevikcan'ın da acısını paylaşıyoruz. 



</TEXT>
</DOC>
