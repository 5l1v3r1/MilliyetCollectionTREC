<DOC>
<DOCNO> 260314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sontur08.html </URL>
<DATE> 2004/08/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Uyuşturucu trafiğinde en çok otomobil kullanılıyor... 
</HEADLINE>
<TEXT>

     Kara nakil araçlarıyla yapılan uyuşturucu kaçaklığında yüzde 47'lik oranla en çok otomobillerin kullanıldığı bildirildi. 
     Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı'nca yayınlanan 2003 yılı raporuna göre, iletişim ve ulaşım olanaklarında yaşanan başdöndürücü gelişmeler, uyuşturucu madde kaçakçıları tarafından fırsat olarak değerlendiriliyor. 
     Uyuşturucular, üretim bölgelerinden tüketim bölgelerine nakledilirken, söz konusu maddenin en güvenli şekilde taşınması için, çok değişik metotlar ve bu metotlara uygun araç ve gereçler tercih ediliyor. Kaçakçılıklar, kullandıkları yöntemlerin deşifre olması halinde yeni yöntemler geliştiriyor. 
     2003 yılında Türkiye'de kara nakil araçlarıyla yapılan 49 ayrı uyuşturucu madde kaçakçılığı olayı tespit edildi. Bu olaylardan 14'ünde yabancı plakalı araçlar, 35'inde ise Türkiye plakalı araçlar kullanıldı. Türkiye plakalı araçlarda yaklaşık 2 bin 354 kilogram, yabancı plakalı araçlarda ise 816 kilogram uyuşturucu madde ele geçirildi. 
     
     EN FAZLA OTOMOBİL KULLANILDI 
     Kara nakil araçları kullanılarak gerçekleştirilen uyuşturucu madde transferlerinin yüzde 47'sinde otomobil, yüzde 20.4'ünde TIR ve yüzde 8.1'inde ise otobüs kullanıldı. Kaçakçılık olaylarında oransal olarak en çok otomobillerin kullanılmasına karşın en fazla uyuşturucu ise TIR'larda yakalandı. 
     Taşıtlarda nakledilen uyuşturucu maddelerin tamamına yakını, zula olarak tabir edilen, bulunması zor bölmelerde taşınıyor. Büyük partiler halinde uyuşturucu kaçakçılığı yapan suç örgütleri için geniş zula yerleri bulunan TIR'lar ise en uygun araçları oluşturuyor. 
     TIR'larda zula amacıyla en fazla yakıt deposu kullanılırken, uyuşturucu maddeler yakıt deposundan sonra en sık dorse ve dorse parçalarıyla, taban, tavan ve soğutucularda saklanıyor. 
     
     KAÇAKÇILAR TRENİ DE KULLANMAYA BAŞLADI 
     2003 yılında ilk kez trenler de uyuşturucu kaçakçıları tarafından kullanılmaya başlandı. Uluslararası sefer yapan trenlerin çok geniş saklama yerlerinin bulunması, istasyonlardaki kısıtlı bekleme süresi ve vagonlarda detaylı kontroller yapılamaması, uyuşturucu trafiğine trenleri de dahil etti. 
     2003 yılında bir tren kompartımanının tavanında toplam 306 kilo 730 gram eroin maddesi ele geçirildi. 
     
</TEXT>
</DOC>
