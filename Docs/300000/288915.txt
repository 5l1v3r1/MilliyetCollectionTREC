<DOC>
<DOCNO> 288915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun05.html </URL>
<DATE> 2004/11/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Time El Kaide, Meksika üzerinden ABD'ye nükleer silah sokacak 
</HEADLINE>
<TEXT>

     ABD'de yayımlanan haftalık haber dergisi Time, El Kaide örgütünün, büyük bir terörist eylem için Meksika sınırı üzerinden ABD'ye nükleer silah sokmayı amaçladığını yazdı. 
     Dergi, haberini, ağustosta Pakistan'ın İran ve Afganistan sınırı yakınlarında yakalanan üst düzey El Kaide mensubu Şerif El Masri'nin ifadesine dayandırdı. 
     Time'a göre El Masri, El Kaide'nin, bazı nükleer malzemeleri, Avrupa'dan Meksika'ya getirme ve Meksika-ABD sınırı üzerinden gizlice ABD içine taşıma fikriyle yakından ilgilendiğini söyledi. 
     Bu iddiayı doğrulayacak başka belirtiler bulunmamasına karşın, konunun ciddiye alındığı ve Amerikan hükümetinin resmi raporlarına yansıdığı belirtildi. 
     Time, bu gelişme üzerine ABD İç Güvenlik Bakanı Tom Ridge'in, geçen hafta Meksika'yı ziyaret ederek Meksikalı yöneticilerle sınır güvenliğinin geliştirilmesi amacıyla görüşmeler yaptığını yazdı. 
     Dergiye göre ABD, El Kaide'nin elinde bulunabileceği belirtilen kimyasal ve biyolojik kitle imha silahlarının da ABD'ye gizlice sokulması için önce Meksika'ya getirilebileceğinden kaygı duyuyor. 
     İyi korunamayan ABD-Meksika sınırından her gün binlerce Meksikalı göçmen, yasadışı yollardan ABD'ye sızıyor. 
     Ridge'in görüşmeleri sonucu Meksikalı yetkililerin, olası kitle imha silahı kaçakçılığının önlenmesi için daha sıkı önlemler almaya söz verdiği belirtildi. 
     
</TEXT>
</DOC>
