<DOC>
<DOCNO> 279839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur47.html </URL>
<DATE> 2004/10/13/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İki yargıtay üyesi mahkemelik... 
</HEADLINE>
<TEXT>

     Yargıtay üyesi Ali Suat Ertosun'un, eski Hakimler ve Savcılar Yüksek Kurulu HSYK Başkanvekili ve Yargıtay üyesi Fehmi Ulusoy'a karşı açtığı 15 milyar liralık manevi tazminat davasının ilk duruşması yapıldı. 
     Ankara 3. Asliye Hukuk Mahkemesi'ndeki davanın ilk duruşmasına, tarafların avukatları katıldı. 
     Mahkeme, delillerin toplanması için duruşmayı erteledi. 
     Ulusoy'un, bir gazetenin 3-4 ve 7 Temmuz 2003 tarihli sayılarında yer alan, ''Ertosun'u Ankara Cumhuriyet Başsavcılığı için yeterli görmediği'' şeklinde açıklamalarının ''kişilik haklarına saldırı'' niteliği taşıdığını öne süren Ertosun, 15 milyar lira manevi tazminat istemiyle dava açtı. 
     Dava dilekçesinde, Ertosun'un, Adalet Bakanlığı Ceza ve Tevkifevleri Genel Müdürü iken HSYK'ca oybirliğiyle Yargıtay üyeliğine seçildiği anımsatılarak, ''Ankara Cumhuriyet Başsavcılığı için yeterli görülmeyen birisinin Yargıtay üyeliğine seçilmesi çelişkidir. Bu aynı zamanda Yargıtay üyelerini de üzmektedir'' denildi. 
     
</TEXT>
</DOC>
