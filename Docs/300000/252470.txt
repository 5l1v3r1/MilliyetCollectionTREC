<DOC>
<DOCNO> 252470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy26.html </URL>
<DATE> 2004/07/02/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Denktaş En iyi anlaşma olsa, Rumlar yine meseleyi bitirmez 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Türkünün tümünün yer değiştirmesi veya en iyi anlaşmanın yapılması halinde bile, Rumların Kıbrıs sorununu bitirmeyeceğini belirterek, ''Siyasetleri Kıbrıs'ın tümüne sahip çıkmaktır, anlaşmaya niyetleri ve ihtiyaçları yok'' dedi. 
     Denktaş, Güzelyurt Belediye Başkanı Mahmut Özçınar ile Güzelyurt Belediyesi'nin konuğu olarak KKTC'de bulunan Manisa Belediye Başkanı Bülent Kar'ı kabul etti. 
     Kabulde, Güzelyurt Festivali için KKTC'de bulunan Manisa Belediye Başkanı Kar'ın, Güzelyurtluların tedirginliğini dile getirmesi üzerine Denktaş, özetle şunları söyledi 
     ''Beni dinleyip referandumda 'hayır' deselerdi, tedirgin olmayacaklardı. Ama kendilerine yalan yanlış haberlerle öyle şeyler vaat ettiler ki, villalar, yeni kentler gibi, hep hava... Bunlara inananlar oldu. Türkiye'yi dinleyenler de oldu. 'Biz artık ne olacağız bilelim' diyorlar.'' 
     
     ''YATIRIMLAR BAŞLIYOR, RAHAT OLUN'' 
     Güzelyurt'a gereken yatırımların derhal başlaması için karar alındığını belirterek, herkesi rahat olmaya çağıran Denktaş, ''Kimse yerinden olacak değil. 'Ben ne olacağım' diye bir soruyu ben kabul etmiyorum. 'Devletime, egemenliğime sahip çıkacağım' diyerek gençliği ateşleyebilirsek hiçbir korkumuz olmaz'' dedi. 
     ''Kıbrıs'ta en iyi anlaşmanın yapılması ve Türklerin tümünün yer değiştirmesi halinde dahi, Rumların Kıbrıs meselesini bitirmeyeceğini'' vurgulayan Denktaş, ''Çünkü milli siyasetleri bütün Kıbrıs'a sahip çıkmak. Hala bunu öğrenmediysek çok aldanırız ve gelecek nesilleri de aldatırız'' diye konuştu. 
     ''Rumların meşru hükümet unvanı devam ettiği sürece Kıbrıs meselesinin çözülemeyeceğini'' yineleyen Denktaş, özetle şunları kaydetti 
     ''Mesele zaten kendi açılarından halledildi. Meşru Kıbrıs hükümeti sahte adıyla AB tarafından da kabul edildiler. Silahla yapamadıklarını AB yoluyla yapmaya çalışıyorlar. Türk milleti, Kıbrıs Türkü bu rezilliğe boyun eğecek mi Herkes aklını başına toplasın, 'Ne olacağım' demesin, 'Ben buradayım, burada var olacağım ve haklarımı koruyarak, iki egemen halk arasında yeni bir ortaklık yaparım' desin. Bizim siyasetimiz bu olmalı. Başka türlü Rum Kıbrıs meselesini halletmez.'' 
     
     MANİSA BELEDİYE BAŞKANI, HAYRANLIĞINI İFADE ETTİ 
     Kabulde Denktaş'a plaket ve kitap hediye eden Manisa Belediye Başkanı Bülent Kar da, Güzelyurt Belediyesi'yle kardeşlik bağlarının her geçen yıl gelişerek arttığını söyledi. 
     ''Türkiye'de milli kahramansınız, sizi ziyaret etmek heyecan verici'' diyerek Denktaş'a hayranlığını ifade eden Manisa Belediye Başkanı, Güzelyurt halkının tedirginliğini yakından gözleme olanağı bulduğunu söyledi ve alınacak önlemlerle halkın huzura kavuşmasını diledi. 
     
</TEXT>
</DOC>
