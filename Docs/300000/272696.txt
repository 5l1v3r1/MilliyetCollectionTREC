<DOC>
<DOCNO> 272696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonspo10.html </URL>
<DATE> 2004/09/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Derbi öncesi Galatasaray'da İnönü Stadı stresi var... 
</HEADLINE>
<TEXT>

     Birinci Süper Futbol Ligi'nde 2004-2005 sezonunun ilk derbi maçında, 19 Eylül Pazar günü BJK İnönü Stadı'nda Beşiktaş ile karşılaşacak Galatasaray, ezeli rakibini Dolmabahçe'de yaptığı lig maçlarında 8 yıldır yenemiyor. 
     Dolmabahçe'de Beşiktaş karşısında ligdeki son galibiyetini 11 Mayıs 1996'da 2-1'lik skorla alan sarı-kırmızılı ekip, daha sonra BJK İnönü Stadı'ndaki 8 lig maçından 3'ünü yitirdi, 5'inde berabere kaldı, hiç galip gelemedi. 
     
     DOLMABAHÇE'DE EZELİ RAKEBET 
     2 takım arasında, geçmişte değişik adlarla anılan, bugünkü ismiyle BJK İnönü Stadı'nda şimdiye dek 152 maç yapılırken, Galatasaray 55, Beşiktaş ise 43 kez sahadan galibiyetle ayrıldı. 54 karşılaşmada ise taraflar birbirlerine üstünlük kuramadı. 
     Sarı-kırmızılılar, BJK İnönü Stadı'nda siyah-beyazlı fileleri 203 kez havalandırırken, Beşiktaş ise 169 gol attı. 
     Galatasaray, BJK İnönü Stadı'nda en farklı skorlu galibiyetini TSYD Kupası maçında 6-0'lık sonuçla alırken, Beşiktaş ise evinde en fazla 2 farkla galip gelebildi. 
     BJK İnönü Stadı'ndaki son maç geçen sezon 0-0 berabere sonuçlandı. 
     
</TEXT>
</DOC>
