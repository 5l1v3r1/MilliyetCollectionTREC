<DOC>
<DOCNO> 272278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun25.html </URL>
<DATE> 2004/09/16/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yunanistan Referandum erteleme çalışmalarından haberimiz var 
</HEADLINE>
<TEXT>

     Yunanistan Hükümet Sözcüsü Teodoros Rusopulos, Atina'nın, Rum Yönetimi lideri Tasos Papadopulos'un KKTC liderleri ile referandumlar öncesi yaptığı, referandumların ertelenmesine ilişkin temaslar hakkında bilgi sahibi olduğunu söyledi. 
     Rusopulos, yaptığı basın toplantısında, ''Papadopulos'un KKTC Başbakanı Mehmet Ali Talat ve Başbakan Yardımcısı Serdar Denktaş ile referandumların ertelenmesi talebiyle yaptığı'' belirtilen görüşmelere ilişkin soruları yanıtladı. 
     Rusopulos, ''Sayın Papadopulos'un Lüzern'de yaptığı söz konusu temaslar hakkında gerek Rum Ulusal Konseyi üyelerinin gerekse Atina'nın bilgisi vardır'' dedi. 
     Güney Kıbrıs Rum yönetimi sözcüsü Kipros Hrisostomidis, Rum basınına yaptığı açıklamada, Rum yönetimi lideri Tasos Papadopulos'un, Annan planının halka sunulduğu 24 Nisan referandumu öncesi ve sonrasında KKTC'den bazı siyasi yetkililerle gizlice bir araya geldiğini açıklamıştı. 
     Hrisostomidis, Papadopulos'un referandum öncesinde, KKTC Dışişleri Bakanı ve Başbakan Yardımcısı Serdar Denktaş ve Başbakan Mehmet Ali Talat'ın temsilcisi sıfatıyla Bayındırlık ve Ulaştırma Bakanı Ömer Kalyoncu ile görüştüğünü söylemişti. 
     KKTC Dışişleri Bakanı ve Başbakan Yardımcısı Serdar Denktaş da daha sonra bir televizyon kanalında, Papadopulos ile referandum öncesinde gizli görüşme yaptığını açıklamış, görüşmenin, Papadopulos'un isteği üzerine basından gizlendiğini söylemişti. 
     Serdar Denktaş, Papadopulos ile Burgenstock'ta 2-3 kez ikili görüşme yaptığını, Kıbrıs'ta da Rum liderin evinde bir araya geldiklerini belirterek, görüşme hakkında ilgili makamlara bilgi verdiğini belirtmişti. 
     
</TEXT>
</DOC>
