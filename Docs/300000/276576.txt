<DOC>
<DOCNO> 276576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur09.html </URL>
<DATE> 2004/10/01/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Sevgili gaspına beraat 
</HEADLINE>
<TEXT>

     İsmail AKDUMAN SAMSUN, DHA 
SAMSUN'da, 8 yıldır birlikte yaşadığı 42 yaşındaki Yüksel Gerçek'in 2 bileziğini zorla aldığı iddiasıyla gasp suçundan tutuklu yargılanan 39 yaşındaki Metin Gümüşoğlu, beraat etti. Mahkemede şikayetinden vazgeçen Gerçek'in bileziklerini zorla almadığını söyeyen Gümüşoğlu,"Gasp yapmadım. Bilezikleri ondan telefon parasını ödemek için borç aldım'' dedi. 
     2 ay önce meydana gelen olayda, iddiaya göre Metin Gümüşoğlu, arkadaşı 35 yaşındaki Cemil Çakır ile birlikte, aralarında gönül ilişkisi bulunan Yüksel Gerçek'i, otomobille kaçırarak bir köy yoluna götürdü. 
     Gerçek'den 300 milyon liralık cep telefonu faturasını yatırmak için para isteyen Gümüşoğlu, kadının kabul etmemesi üzerine iddiaya göre kolundaki iki bileziğini zorla aldı. Gerçek'in şikayeti üzerine soruşturma başlatan polis tarafından yakalanan Gümüşoğlu ile arkadaşı Cemil Çakır tutuklandı. 
     Samsun 2'inci Ağır Ceza Mahkemesi'nde 15'er yıl hapis cezası istemiyle yargılanan Gümüşoğlu ilk kez yargıç önüne çıktı. Sanık Gümüşoğlu savunmasında, "Yüksel ile aramızda 8 yıldır ilişki var. Cep telefonumun kesik olduğunu söyleyerek 300 milyon lira istedim. O da bana kendi isteğiyle 2 bilezik verdi. Daha sonra bileziklerini geri verecektim. Niye şikayetçi oldu bilmiyorum'' dedi. Diğer sanık Cemil Çakır'ın da suçsuz olduğunu belirterek, beraatlerini talep etti. 
     Gerçek ise, "Aramızda ilişki olduğu doğrudur. Ancak 1 yıldır görüşmüyorduk. Bana borcu vardı. Onu istemek için buluştuk. Metin benden 300 milyon lira istedi. Vermeyince de kolumdaki iki bileziği zorla çıkarıp aldı. Cemil olaya karışmadı. Ancak hiç birinden şikayetçi değilim'' diye konuştu. Mahkeme, bilezikleri zorla aldığı iddia edilen Metin Gümüşoğlu ile Cemil Çakır'ın, gasp yapmadıklarına kanaat getirip, oy çokluğu ile her iki sanığın da beraatine karar verdi. 
     
</TEXT>
</DOC>
