<DOC>
<DOCNO> 265097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur36.html </URL>
<DATE> 2004/08/20/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İzmir'de yakalanan PPK'lı evinde bomba düzeneği hazırlıyormuş .. 
</HEADLINE>
<TEXT>

     İzmir'in Çeşme İlçesi'nde, dün gerçekleştirilen operasyonla yakalanan terör örgütü PKK Kongra-Gel üyesinin evinde, hazırlanmış 8 ayrı bomba düzeneği ele geçirildi. 
     Alınan bilgiye göre, Terörle Mücadele Şube Müdürlüğü ekiplerince gözaltına alınan Murat K'nın 26 ve kardeşi Ramazan K'nın 39 kaldığı Çiftlikköy mevkiindeki evde yapılan aramada, hazırlanmış 8 ayrı bomba düzeneği ele geçirildi. Amerikan menşeli olduğu ve üzerlerinde etiketler bulunduğu öğrenilen 250'şer gramlık 4 paket C-4 patlayıcının, Irak'ın kuzeyinden Türkiye'ye sokularak İzmir'e getirildiği, her bir paketin ikiye bölünerek, kimyasal maddeler, bilye ve civa karışımıyla toplam 8 ayrı bomba düzeneğinin hazırlanmış olduğu belirtildi. 
     Polis, bir süredir takip ettiği Murat K'nın, Irak'tan getirdiği Kalaşnikov otomatik tüfekle el bombalarını Çeşme'de teslim ettikleri 1 kişiyi yakalamak için, jandarmayla operasyon başlattı. 
     1994'te terör örgütünün dağ kadrosuna katıldığı ve bomba konusunda uzman olduğu öne sürülen Murat K.'nın, eylemin ardından Yunanistan'a kaçmak için hazır tuttuğu 1 teknenin de polis tarafından Çeşme'de ele geçirildiği öğrenildi. 
     
     SUSMA HAKKINI KULLANIYOR 
     Çok sayıda eyleme katıldığı bildirilen Murat K'nın, susma hakkını kullanarak ifade vermediği öğrenildi. 
     Terörle Mücadele Şube Müdürlüğü'nde sorguları süren Murat K. ile yardım ve yataklık suçundan gözaltına alınan kardeşi Ramazan K'nın, sorgularının ardından, yarın İzmir Cumhuriyet Başsavcılığı'na sevk edilecekleri bildirildi. 
     Terörle Mücadele Şube Müdürlüğü ekipleri, terör örgütü PKK Kongra-Gel üyesi 2 kişinin Çeşme Çiftlikköy mevkiinde oldukları istihbaratı üzerine, dün gece operasyon düzenlemiş ve Murat K. ile Ramazan K'yı yakalamıştı. Mahkeme kararıyla evde yapılan aramada, yaklaşık 1 kilogram C-4 patlayıcı, fünye ve bomba düzeneğinde kullanılan kimyasal ve diğer malzemeler ele geçirilmişti. 
     
</TEXT>
</DOC>
