<DOC>
<DOCNO> 250651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur51.html </URL>
<DATE> 2004/06/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İstanbul Boğazı'nda kuru yük gemisi karaya oturdu... 
</HEADLINE>
<TEXT>

     Ordu'dan aldığı çimento yüküyle İstanbul Boğazı'ndan geçmeye çalışan Arnavutluk bandıralı kuru yük gemisi, Yeniköy açıklarında akıntıya kapılarak karaya oturdu. 
     Ünye Limanı'ndan aldığı 5 bin 700 tonluk çimento yüküyle saat 11.30 sıralarında İstanbul Boğazı'na giren 107.5 metre uzunluğunda ve 3982 grosstonluk ''Tuline'' adlı kuru yük gemisi, Yeniköy açıklarında akıntıya kapıldı. 
     Bir süre sürüklenen ve 15 mürettebatı olduğu öğrenilen gemi, Yeniköy Sait Halim Paşa yalısı açıklarında baş tarafından karaya oturdu. 
     Kılavuz kaptan almadığı öğrenilen geminin yetkilileri, olayın ardından Kıyı Emniyeti ve Gemi Kurtarma İşletmeleri Genel Müdürlüğü'nden KEGKİ yardım talebinde bulundu. 
     İşletmeye bağlı acil müdahale botları ve kurtarma römorkörleri, gemiyi tekrar yüzdürebilmek için çalışma başlattı. 
     Bu arada, kaza sırasında gemi mürettebattan yaralanan olmadığı bildirildi. 
     
</TEXT>
</DOC>
