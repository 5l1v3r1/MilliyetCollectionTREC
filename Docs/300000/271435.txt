<DOC>
<DOCNO> 271435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonspo20.html </URL>
<DATE> 2004/09/13/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
'Kalbi ve tansiyonu olan bizim maça gelmesin' 
</HEADLINE>
<TEXT>

     Birinci Süper Futbol Ligi 2004-2005 sezonunda yaptığı 4 maçın dördünü kazanarak 12 puanla lig dördüncülüğünü elde eden Gaziantepspor'da yüzler gülerken, kırmızı-siyahlılar yönetim kurulu kararıyla 4 maçta topladıkları 12 puan nedeniyle ekstra olarak 5'er milyar lira dapa prim almaya kazandı. 
     Teknik direktör Nurullah Sağlam, AA muhabirine yaptığı açıklamada, Gaziantepspor'un sezona iyi başlayamadığını ancak ligin ikinci haftasından itibaren istikrarlı bir çizgi yakaladıklarını savundu. 
     Ligde Galatasaray'ın ardından Beşiktaş'ı da yenerek iyi bir çıkış yakaladıklarını kaydeden Sağlam, ''Gaziantepspor Birinci Süper Futbol Ligine her zaman için renk katmıştır. Bu sezon da renk katmaya devam edecektir. Bizi izlemeye devam edin'' diye konuştu. 
     Geçen sezon ülke puanı nedeniyle katılamadıkları UEFA Kupasına katılmanın hesaplarını yaptıklarını bu nedenle ligde başarılı bir sezon geçirmelerinin şart olduğunu kaydeden Sağlam, sözlerini şöyle sürdürdü 
     ''Genç ve mütevazi bir kadroyla yola çıktık. Gaziantepspor yine iyi bir kadro kurdu. Geçen yıldan başlayan yükselen trendimizi bu yılda devam ettirme yolunda kararlıyız. Gaziantepspor bu yılda başarılı olacaktır. İstikrarlı çıkışımızı devam ettirmek istiyoruz. Oynadığımız futbol ve 90 dakika yaydığımız enerji ve hırsımız Türk futbol kamuoyundan takdir topluyor. Son olarak Büyükşehir Belediye Ankaraspor maçında mağlup bitecek denilen maçı bileğimizin hakkı ile kazanmayı bildik. Kalbi ve tansiyonu olan bizim maça gelmesin. Çünkü her an herşey olabilir. '' 
     
     TRABZONSPOR MAÇI 
     Gaziantepspor'un her maça iyi futbol ve mutlak galibiyet için hazırlandığını, bu hafta deplasmanda lig lideri Trabzonspor ile yapacakları karşılaşmada da mutlak puan için mücadele vereceklerini belirten Sağlam, ''Bu sezon yaptığı 5 maçın 5'ini de kazanan güçlü bir rakiple oynayacağız. Her iki takımda güçlü ve mutlak kazanmak isteyen ekipten kurulu. Avni Aker'de işimizin çok zor olduğunu biliyoruz. Bana göre haftanın en zevkli ve bol gollü karşılaşması Trabzon'da oynanacak. İzleyenler ve maça gelenler pişman olmayacaklar'' dedi. 
     Sağlam, takımda forvet sıkıntısının devam ettiğini, Lazarov, Jaziri ve Hasan Özer'in sakatlığının devam ettiğini bildirdi. 
     Bu arada, yönetim kurulu 4 maçta elde edilen galibiyet için 3'er milyar lira prime ekstra olarak 5'er milyar lira ek olarak fazladan prim vermeyi kararlaştırdı. 
     Gaziantepspor, Trabzonspor maçının hazırlıklarına bugün akşam saatlerinde yapacağı çalışmayla başlayacak. 
     
</TEXT>
</DOC>
