<DOC>
<DOCNO> 272761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonyas03.html </URL>
<DATE> 2004/09/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kapkaçcı korkusu 68 yaşında Kickboks'a başlattı 
</HEADLINE>
<TEXT>

     Kemal ATLAN ESKİŞEHİR, DHA 
ESKİŞEHİRLİ Aysel Gürbüz, kendini kapkaççılardan korumak için 68 yaşında kickboks öğrenmeye başladı. Özel bir spor salonunda haftada 3 gün kickboks çalışmalarına katılan Gürbüz, bir Uzakdoğu sporu olan kickboks'un tüm inceliklerini gençlerle birlikte öğreniyor. 
     Aysel Gürbüz evli, 2 çocuk, 3 de torun sahibi. Neden kickboks yaptığını soranlara "Kendimi kapkaçcılardan ve yankesicilerden korumak için'' yanıtını veriyor. Gürbüz bu Uzakdoğu sporuna başlamadan önce, özel bir spor merkezinde aerobik yapmış. "Kemik erimesi, nefes darlığı, bronşit ve kireçlenme şikayetlerim vardı. Sporun iyi geleceğini düşündüm ve aerobiğe başladım. Ama asıl ilgimi çeken gençlerin yaptığı kickboks oldu'' diyen Aysel Gürbüz, son yıllarda büyük kentlerde hırsızlık, yankesicilik ve kapkaç olaylarını arttığını, kendini korumak istemesinin de bu sporu seçmesinde etkili olduğunu söyledi. 5 aydır kickboks yapan Gürbüz "Çok şey öğrendim. Kendime güvenim arttı. Artık bankadan emekli maaşımı aldıktan sonra evime korkusuzca dönebiliyorum'' dedi. 
     Kickboks antrenörü Murat Yapıcıoğlu gençlerle birlikte antrenmanlara katılan Aysel Gürbüz'e, kapkaççılara karşı yapılması gerekenleri uygulamalı olarak anlattı. Spor salonundaki bir başka öğrenci kapkaççıyı canlandırdı. Aysel Gürbüz de çantasını almak isteyen genci yere yatırıp etkisiz hale getirdi. Komşusu Aysel Gürbüz'le birlikte kickboks kurslarına katılan evli 2 çocuk annesi 47 yaşındaki Habibe Öztekin de, kadınların savunma sporlarını öğrenmeleri gerektiğini söyledi. 
     
</TEXT>
</DOC>
