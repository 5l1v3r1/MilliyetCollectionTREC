<DOC>
<DOCNO> 261669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/siyaset/siy05.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan olimpiyat açılışına gidiyor 
</HEADLINE>
<TEXT>


YORGO KIRBAKİ Atina 


Başbakan Recep Tayyip Erdoğan, barış ve iyi niyet mesajı vermek için, 2004 Olimpiyat Oyunları'nın 13 Ağustos'taki açılış törenine katılmak üzere Atina'ya gideceğini söyledi. Erdoğan, Etnos gazetesine yaptığı açıklamada, dünya çapında güvensizlik ortamının bulunduğu bir sırada dünya barışı için olimpiyat oyunlarının bir fırsat olduğunu kaydetti. Erdoğan, "Barışa giden yol, medeniyetler ve dinler arasında karşılıklı hoşgörüden geçer" dedi. Erdoğan, olimpiyatların açılış töreninde hazır bulunmayı imtiyaz saydığını belirtti. Olimpiyat oyunlarının açılış törenine katılacak yabancı liderlerin isimleri güvenlik nedenleriyle açıklanmıyor, ancak Başbakan Erdoğan, şu anda katılması kesin olarak görülen tek lider. İstanbul Büyükşehir Belediye Başkanı Kadir Topbaş'ın da açılış töreninde hazır bulunacağı belirtildi. 



</TEXT>
</DOC>
