<DOC>
<DOCNO> 286114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonspo24.html </URL>
<DATE> 2004/11/04/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Del Bosque, İspanyol basınına İbrahim Akın'ı övdü 
</HEADLINE>
<TEXT>

     Şenhan Bolelli 

Beşiktaş Teknik Direktörü Vicente Del Bosque, El Pais gazetesinde bugün yer alan demecinde İbrahim Akın'ı övdü. 
     ''Büyük gelecek vaat eden bir futbolcumuz var. Adı İbrahim Akın'' diyen Del Bosque, ''Henüz sadece 20 yaşında. Fizik gücü ve hızı var. Büyük bir futbolcu olmak için alın yazısının olduğuna inanıyorum. Üstelik solak olması diğer tüm solaklar gibi onu biraz daha farklı yapıyor'' şeklinde konuştu. 
     Beşiktaş'ı anlatırken ''Çok güçlü ve mücadeleci bir ekibiz'' diyen İspanyol teknik adam, Beşiktaş'ın bir Real Madrid olmadığını, ancak Avrupa'da çok tecrübesi bulunup, Türkiye'de büyük prestije sahip olduğunu söyledi. Türk futbol liginde geçmişte düşünüldüğü gibi büyük dengesizlik olmadığını, artık 4 büyükler dışındaki takımların da kazandığını kaydeden Del Bosque, sonuçta Türk liginde de Hollanda, İspanya ve Portekiz de olduğu gibi 3-4 büyük takım bulunduğunu ifade etti. 
     Tecrübeli teknik adam, eski takımı Real Madrid'i değerlendirirken ''Real Madrid kendi düzeyinde. Ne Avrupa'da ne ligde zannedildiği gibi kötü durumda değil'' dedi. 
     Del Bosque, Antena 3 televizyonundaki demecinde ise ''Madrid beni işten çıkardığı zaman daha iyi bir teknik kadro aradıklarını söylemişlerdi ve benimle aşağı yukarı aynı düzeye ve düşünceye sahip olan teknik direktörler ile çalıştılar. Bu örnek alınacak bir davranış değil. Uzun yıllar Real Madrid'de kalacaklarını düşündüğüm Raul, Guti, Casillas gibi futbolcular Beni işten çıkarırken geçmişte diğerlerine yapılanları yapacaklar diye düşünecekler. Bunun Madrid'in geleceği ve kulübün imajı için çok kötü olduğuna inanıyorum'' açıklamasında bulundu. 
     Del Bosque ayrıca, uzun zamandır kupa kazanamayan Barcelona'nın bu sezon hem ligde hem Şampiyonlar Ligi'nde üstün bir futbol oynadığını söyledi. 
     
</TEXT>
</DOC>
