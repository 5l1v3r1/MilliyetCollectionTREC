<DOC>
<DOCNO> 275867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun21.html </URL>
<DATE> 2004/09/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ürdün Kralı Reform şart, yoksa taş devrine döneceğiz 
</HEADLINE>
<TEXT>

     Ürdün Kralı Abdullah, ''Ortadoğu'daki sorunları çözmenin tek yolunun reformlar olduğunu, Arap ülkelerinin bunu anlamamaları durumunda yeniden taş devrine döneceklerini'' söyledi. 
     Kral Abdullah, Alman Stern dergisine yaptığı açıklamada, reformların dışardan zorlanmasının başarılı olmayacağını belirterek, bölgede yaşayan insanların, ABD'nin Filistin politikasını bir çeşit ''yarı işgal'', Irak politikasını da ''tam işgal'' olarak gördüğünü, bu nedenle reformlarla ilgili her bir planı ''Amerikalıların planı'' olarak değerlendirdiğini kaydetti. 
     ABD'nin Irak'taki işgalinin bugüne kadar sona erdirilememesinin, geçici Irak hükümetinin gerekli yardımı alamamasından kaynaklandığını kaydeden Abdullah, ''Londra ve Washington'da alınan kararların Başbakan Allavi'ye doğrudan etkisi var. Onun eli kolu bağlı. Çok sayıda direnişçinin ülkeye girmesi ve güvenlik durumunun kötü olması yüzünden seçimlerin organize edilmesi zor görünüyor'' dedi. 
     Kral Abdullah, ABD Başkanı George Bush'u da takdir ettiğini belirterek, ''Dinlemesini biliyor ve iyi gerekçelerle doğru yöne gidiyor. Asıl sorun çevresindeki kişiler'' diye konuştu. 
     Bush'un yeniden seçilmesi durumunda Ortadoğu sorununu çözmek için yoğun çaba harcayacağına inandığını ifade eden Abdullah, ''Dünyanın bu bölgesinde Amerikan başkanlarına ikinci bir şans tanınmasına önem verilir. Çünkü ikinci kez seçilen bir Başkan, yeniden seçilmek için çaba harcamaz, tarihe geçmeye çalışır. Bu nedenle Filistinlilere karşı da daha dengeli bir politika izleyebilir'' ifadesini kullandı. 
     
</TEXT>
</DOC>
