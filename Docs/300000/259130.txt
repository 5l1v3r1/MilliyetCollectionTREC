<DOC>
<DOCNO> 259130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonyas01.html </URL>
<DATE> 2004/07/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Aktör Dustin Hoffman, arı sokan kadının yardımına koştu... 
</HEADLINE>
<TEXT>

     Amerikalı aktör Dustin Hoffman, arı sokan bir kadının yardımına koştu. 
     Oscar ödüllü aktörün, iki hafta önce Malibu'daki evinin önünde eşiyle otururken, sahilde arkadaşlarıyla birlikte yürüyen 36 yaşındaki Lydia Graham'ı arı soktuğu, Hoffman'ın, alerjisi olan ve ölümle yüz yüze gelen kadının yardımına koştuğu belirtildi. 
     Hoffman'ın arı sokmasına karşı alerjik olan eşi Lisa'nın, evden kaptığı ilk yardım çantasını alarak ünlü aktörle birlikte Graham'a yardım ettiği ifade edildi. 
     Graham, NBC'de yayınlanan ''Early Show''a yaptığı açıklamada, ''Gözlerimin acımaya ve şişmeye başladığını ve dudaklarımın da şiştiğini hissedebiliyordum'' dedi. 
     Boğazı tıkandığı sırada karşısında tanıdık bir sima gördüğünü söyleyen Graham, ''Onun, Dustin Hoffman olduğunu fark ettim, fakat ölebileceğimden emindim'' diye konuştu. 
     Hoffman ve eşinin, iyileştikten sonra Graham'ı dinlenmek için evlerine davet ettikleri de belirtildi. 
     
</TEXT>
</DOC>
