<DOC>
<DOCNO> 271714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy23.html </URL>
<DATE> 2004/09/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
TBMM'de TCK tasarısı görüşmeleri başladı... 
</HEADLINE>
<TEXT>

     TBMM Genel Kurulu, Türk Ceza Kanunu TCK tasarısını görüşmek üzere olağanüstü toplandı. Genel Kurul'da 346 maddelik tasarı üzerindeki görüşmelere başlandı. 
     TBMM Başkanvekili Nevzat Pakdil, saat 15.00'de Genel Kurul'u açtı. Elektronik cihazla yapılan yoklamada toplantı yeter sayısı bulunması üzerine, AK Parti grup başkanvekilleri ve 202 milletvekilinin Meclis'in olağanüstü toplanmasına ilişkin önergeleri ile buna dayanarak TBMM Başkanlığının yaptığı toplantı çağrı metinleri okundu. Ardından, TBMM Danışma Kurulu'nun Meclis'in fazla çalışmasına ilişkin önerisi okunarak oya sunuldu. 
     Genel Kurul'un kabul ettiği Danışma Kurulu önerisine göre, Meclis bugün saat 22.00'ye kadar mesai yapacak. TBMM Genel Kurulu, yarın, perşembe, cuma, cumartesi ve pazar günleri de sabah saat 11.00-13.00 ve 14.00-22.00 saatleri arasında çalışacak. Tasarı üzerindeki görüşmelerin tamamlanmaması halinde ise Genel Kurul, 20 Eylül Pazartesi günü de saat 11.00'de toplanarak görüşmeler bitene kadar çalışmalarını sürdürecek. 
     Genel Kurul'da daha sonra komisyon ve hükümet temsilcilerinin yerini almasının ardından TCK tasarısı üzerindeki görüşmelere başlandı. Tasarı üzerindeki ilk sözü CHP Grubu adına Niğde Milletvekili Orhan Eraslan aldı. 
     AK Parti ve CHP gruplarının büyük çoğunlukla hazır bulunduğu TCK tasarısı üzerindeki görüşmeleri izlemek üzere, Türkiye'nin çeşitli yerlerinden gelen 7 kadın platformu ve 80 kadın örgütü de dinleyici locasında yerini aldı. 
     
</TEXT>
</DOC>
