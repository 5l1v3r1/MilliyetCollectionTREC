<DOC>
<DOCNO> 298944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonspo33.html </URL>
<DATE> 2004/12/19/ </DATE>
<TIME> 21.54 </TIME>
<AUTHOR>  </AUTHOR>
<HEADLINE>
Beşiktaş maçı sonrası notlar... 
</HEADLINE>
<TEXT>

     Birinci Süper Futbol Ligi'nde cezası nedeniyle seyircisiz yaptığı maçta lig sonuncusu Akçaabat Sebatspor'u 6-1 yenen Beşiktaş, sezonun en farklı skorlu galibiyetine imza attı. 
     Ligde üstüste 4. maçını da kazanan siyah-beyazlılar, 29 puanla sezonun ilk yarısını lider Fenerbahçe'nin 14 puan gerisinde averajla 5. sırada kapattı. 
     
     EMRE CEZALI 

     Akçaabat Sebatspor maçında sarı kart gören Emre Aşık, cezalı duruma düştü. 
     Emre, takımının Malatyaspor ile yapacağı 2. yarının ilk karşılaşmasında forma giyemeyecek. 
     Bu arada Akçaabat Sebatspor'a 2 gol atan Pancu ile 1 kez fileleri havalandıran Veysel, lig maçlarında bu sezon takımları adına ilk kez gol atmayı başardı. 
     Diğer yandan maç bitiminde siyah-beyazlı oyuncular, topluca protokol tribününün önüne gelerek galibiyeti yöneticilerle birlikte kutladılar. 
     
     TRANSFER ÇALIŞMALARI 

     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, teknik direktör Vicente Del Bosque ile yarın bir görüşme yapacaklarını ve bu görüşme sonunda transfer çalışmalarına başlayabileceklerini söyledi. 
     Maçtan sonra açıklama yapan Oktay, devre arasında transfer yapılıp yapılmayacağı biçimindeki bir soru üzerine, İspanyol teknik adamla yarın eksikler konusunda bir görüşme yapacaklarını kaydederek, ''İhtiyacımız olan yerlerde hocanın vereceği rapora göre böyle bir çalışmamız olacak'' dedi. 
     Oktay, şampiyonluk için matematiksel olarak şansları sürdüğü müddetçe ligi en iyi yerde bitirmek için mücadele edeceklerini ifade ederek, ''İlk haftalardaki kayıplarımız olmasaydı bugün daha iyi yerlerde olabilirdik'' dedi. 
     Oktay, takımın bugünkü durumunun sorumlusunun kim olduğu yönündeki soruya da, ''Bunun sorumlusu tüm ekiptir. Futbolcular, teknik heyet ve yönetimdir. Aynı gemiyi yürütüyoruz. Bir başarısızlık varsa hepimizindir. Ancak sezon başında da herşeyin yeni olduğunu gözönünde bulundurmak lazım. Daha iyi yerlerde olacağımıza inanıyorum'' diye yanıt verdi. 
     
     DEL BOSQUE ''KONTROLÜ ÇOK ERKEN ELE GEÇİRİP İYİ FUTBOL OYNADIK VE GALİBİYETİ HAKETTİK'' 

     Beşiktaş Teknik Direktörü Vicente Del Bosque, Akçaabat Sebatspor karşısında kontrolü çok erken ele geçirdiklerini ve iyi oynayarak farklı skorlu bir galibiyet aldıklarını söyledi. 
     Vicente Del Bosque, maç sonrası düzenlediği basın toplantısında, maçta farkı açmalarına karşın seyirci olmadığı için ortamın soğuk olduğundan yakınarak, ''Herşeye karşın iyi oynadığımızı düşünüyorum. Rakip 10 kişi kaldıktan sonra maçı bıraktı. Ama biz sonuna dek mücadele ettik'' dedi. 
     Pancu ve Veysel ile ilgili bir soru üzerine İspanyol çalıştırıcı, ''İki oyuncum da kendilerine verilen görevi yerine getirdi. Onları oynattığım için de memnunum'' diye yanıt verdi. 
     
     ''SON 9 HAFTANIN EN ÇOK PUAN TOPLAYANIYIZ'' 

     Del Bosque, lige kötü bir başlangıç yaptıklarını, ancak son 9 haftada en çok puan toplayan ekibin Beşiktaş olduğunu söyledi. 
     ''Fenerbahçe ile neredeyse eşit düzeyde gol attık'' diyen Del Bosque, bunun da kendileri için sevindirici bir durum olduğunu bildirdi. 
     İlk yarıyı 5. sırada tamamladıklarını, ligin ikinci yarısında arada fark olmasına karşın iyi yerlere geleceklerine inandığını kaydeden Del Bosque, farkın kapanıp kapanmayacağı sorusuna şöyle yanıt verdi 
     ''Farkın kapanması zor. Bugün ben şampiyon olacağız desem, yarın benim için deli diye yazarsınız. Bugün Fenerbahçe'nin puanına sahip olsaydık bile şampiyon oluruz demezdim.'' Del Bosque, kulüp başkanı Yıldırım Demirören ve yöneticilerle gidecek ve transfer edilmesi düşünülen futbolcuları konuşup konuşmayacağı sorulması üzerine, ''Ben, her zaman başkan ve yöneticilerle yakınım. Zaten bugünlerde bunların konuşulacağı günler. İlerleyen günlerde oturup bunları konuşacağız'' dedi. 
     İspanyol teknik adam, bazı yöneticilerin istifasının hatırlatılması ve neden olarak da kendisinin gösterildiğinin belirtilmesi üzerine, ''Benim yüzümden istifa edeceklerine inanmıyorum. Bence yöneticilerin kulübe en çok bağlı kalması gereken dönem kötü günlerdir. Eğer ben kendimi suçlu hissetseydim, çok kötü olurdum. Ama öyle hissetmiyorum'' diyerek sözlerini tamamladı. 
     Bu arada siyah-beyazlılar Göztepe ile yapacakları Türkiye Kupası maçının hazırlıklarına yarın akşam yapacakları antrenmanla başlayacak. 
     
     DEMİRÖREN'İN İKNA TURU 

     Kulüp başkanı Yıldırım Demirören, bu akşamki maça gelmezken, istifa eden bazı yöneticilerle biraraya gelerek onları ikna etmeye çalıştı. 
     Demirören, dün istifa edeceğini açıklayan yönetici Yahya Kemal Gencer ile biraraya geldi. 
     Gencer, Demirören ile görüştükten sonra maçın 30. dakikasında stada gelerek protokol tribününde maçı yöneticilerle birlikte izledi. 
     Gencer, basın mensuplarının ''İstifanızı geri mi aldınız '' sorusuna, ''Bu konuda başkanımız gerekli açıklamayı yapacak'' derken, Gencer'in istifasını geri aldığı öğrenildi. 
     Ayrıca maça gelmeyen ve istifası gündemde olan Latif Ayaz da başkan Demirören ile yarın bir görüşme yapacağını söyledi. 
     Öte yandan kulüp başkanı Yıldırım Demirören'in yarın Akaretler'deki kulüp binasında bir basın toplantısı düzenleyeceği ve konuyla ilgili açıklamada bulunacağı bildirildi. 
     
</TEXT>
</DOC>
