<DOC>
<DOCNO> 276801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sontur01.html </URL>
<DATE> 2004/10/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
''Sinemacılar Kralı'' Tuncay Çamlıca'ya da taciz ateşi açıldı 
</HEADLINE>
<TEXT>

     İzmir'de, pusu kurularak otomobillerinde öldürülen Yavuz Çamlıca ve Bülent Çamlıca'nın kardeşi Tuncay Çamlıca'nın otomobiline taciz ateşi açıldı. 
     Alınan bilgiye göre Tuncay Çamlıca ile yeğeni Özgür Çamlıca, saat 20.30 sıralarında Çınar Sineması'ndan ayrılarak, koruması ve şoförlüğünü yapan emekli başkomser Zeki Uygun'un kullandığı otomobille evine doğru hareket etti. Çamlıcaların bulunduğu otomobili, İzmir Emniyet Müdürlüğü tarafından görevlendirilen bir polis koruma aracı da takip etti. 
     Tuncay Çamlıca ile yeğeni Özgür Çamlıca'yı Bornova'daki evlerine bırakan Uygun'un kullandığı otomobile Halkapınar Mevkii DGM Kavşağı yakınlarında, rakam ve harf grubu alınamayan 38 plakalı siyah renkli Mercedes marka otomobilden taciz ateşi açıldı. Otomobil daha sonra hızla uzaklaştı. 
     Olay anında Çamlıca'nın otomobilinin arkasında bulunan ve koruma görevi yapan polis ekibinin anonsu üzerine alarma geçen polis ekipleri, uygulama başlattı. 
     Bu arada Çamlıca'nın otomobiline kurşun isabet etmediği öğrenildi. 
     İzmir-Balçova Bahçelerarası mevkiinde, Şubat ayında meydana gelen olayda, ''Sinema Kralı'' olarak tanınan ve kentteki çok sayıda sinemanın sahibi Yavuz Çamlıca ve şoförü Engin Aktaş, pusuya düşürülerek öldürülmüştü. 
     Polis, cinayetle ilgileri olduğu gerekçesiyle, Çamlıca'yla mahkemelik olan, elebaşılığını da Erol Beşok'un yaptığı ''Beşok Çetesi''nin çok sayıda üyesini gözaltına almış, 4'ü tutuklu 15 sanık hakkında ''ömür boyu hapis cezası'' istemiyle dava açılmıştı. 
     Geçen ay da Yavuz Çamlıca'nın kardeşi Bülent Çamlıca, koruması emekli polis Ramadan Dinarlı Karşıyaka Yalı Caddesi'nde aynı şekilde pusuya düşürülerek öldürülmüştü. 
     TUNCAY ÇAMLICA SALDIRI KORUMAYA GÖZDAĞI 
     İzmir'de dün gece otomobiline taciz ateşi açıldığını iddia eden sinemacı kardeşlerden Tuncay Çamlıca, ''Bu saldırının kendisine değil, emekli Başkomiser Zeki Uygun'a, kendisini korumaktan vazgeçmesi için gözdağı vermek amacıyla yapıldığını düşündüğünü'' söyledi. 
     AA muhabirinin görüştüğü Çamlıca, ''dün gece meydana gelen olayın ardından silah atılan otomobilin hala yakalanamamış olmasına üzüldüğünü'' bildirdi. 
     Otomobilde 2 kişinin bulunduğunu ve kendi otomobili geçerken ateş açıldığını öğrendiğini belirten Çamlıca, ''Bu saldırının bana değil, beni korumakla görevli emekli Başkomiser Zeki Uygun'a, beni korumaktan vazgeçmesi için gözdağı vermek amacıyla yapıldığını düşünüyorum. Beni taciz etmek isteseler, aracın içinde ben varken ateş açarlar. Beni korumasız bırakmak istiyorlar'' dedi. 
     Bu arada, Çamlıca'nın koruma görevlisi Emekli Başkomiser Uygun, AA muhabirine, Emniyet Müdürü Halil Tataş'a olayla ilgili bilgi verdiğini söyledi. Tuncay Çamlıca'yı bıraktıktan sonra evine dönmek üzere yola çıktığını belirten Uygun, olayı şöyle anlattı 
     ''Halkapınar mevkiinde DGM Kavşağı'na geldiğimde, yolun sağ tarafına park etmiş ve dörtlü ikaz lambalarını yakmış siyah renkli Mercedes marka bir otomobil vardı. Ben yanlarından geçtiğim sırada 5-6 el ateş edildi. Otomobilde 2 kişi olduğunu gördüm. Asayiş Şube Müdürlüğü'ne ait koruma ekibi de 500 metre arkamdan geliyordu. Onlar da silah sesini duymuşlar, ancak otomobil ele geçirilemedi.'' 
     
     ''KORUMALIKTAN AYRILMAYI KESİNLİKLE DÜŞÜNMÜYORUM'' 

     Zeki Uygun, hiçbir gözdağı hareketinin kendisini yıldırmayacağını, Çamlıca'nın korumalığından ayrılmayı kesinlikle düşünmediğini, bu işi onur meselesi yaparak ölümü bile göze aldığını belirtti. 
     Emniyet Müdürü Halil Tataş ise AA muhabirine ''olayla ilgili herhangi bir açıklama yapmayacağını'' söyledi. 
     İzmir-Balçova Bahçelerarası mevkiinde, Şubat ayında meydana gelen olayda, ''Sinema Kralı'' olarak tanınan ve kentteki çok sayıda sinemanın sahibi Yavuz Çamlıca ve şoförü Engin Aktaş, pusuya düşürülerek öldürülmüştü. 
     Polis, cinayetle ilgileri olduğu gerekçesiyle, Çamlıca'yla mahkemelik olan, elebaşılığını da Erol Beşok'un yaptığı ''Beşok Çetesi''nin çok sayıda üyesini gözaltına almış, 4'ü tutuklu 15 sanık hakkında ''ömür boyu hapis cezası'' istemiyle dava açılmıştı. 
     Geçen ay da Yavuz Çamlıca'nın kardeşi Bülent Çamlıca ve koruması emekli polis Ramadan Dinarlı, Karşıyaka Yalı Caddesi'nde aynı şekilde pusuya düşürülerek öldürülmüştü. 
     

     
</TEXT>
</DOC>
