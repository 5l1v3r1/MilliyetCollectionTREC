<DOC>
<DOCNO> 276785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonspo03.html </URL>
<DATE> 2004/10/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Süreyya Ayhan'a ceza yok 
</HEADLINE>
<TEXT>

     Uluslararası Atletizm Federasyonu IAAF , Olimpiyat Oyunları öncesindeki doping kontrollerinde, kendi idrar örnekleri yerine başka birisinin idrarını verdiği iddia edilen milli atlet Süreyya Ayhan'a ceza vermedi. 
     IAAF, Süreyya Ayhan hakında uzun süredir beklenen kararını dün gece 00.00 civarında Türkiye Atletizm Federasyonu'na bildirdi. 
     Kararda Süreyya Ayhan'ın numelerinde doping maddesine rastlanmadığı, nume değişikliğinin de yapılmadığı ifade edildi, ancak IAAF raporunda Yücel Kop - Süreyya Ayhan çiftinin WADA Dünya Anti-Doping Ajansı yetkilileri ile karşılıklı bir sürtüşme yaşadığı belirtildi. 
     
     Son karar Atletizm Federasyonu'nun 

     IAAF Ayhan'a ceza vermezken kararı, Türkiye Atletizm Federasyonu'na bıraktı. 
     Süreyya Ayhan ve eşi antrenör Yücel Kop bugün saat 15.00'te Ankara'daki Türkiye Spor Yazarları Derneği'nde bir basın toplantısı düzenleyerek, konuyla ilgili soruları yanıtlayacak. 
     
     ''RAPOR İSTEDİĞİMİZ DOĞRULTUDA GELDİ" 

     Uluslararası Amatör Atletizm Federasyonu IAAF raporuyla ilgili açıklamalarda bulunan Süreyya Ayhan Kop'un Antrenörü ve eşi Yücel Kop, ''Rapor istediğimiz doğrultuda geldi. Doping kullandığımızla ilgili hiçbir şey yok'' dedi. 
     Konuyla ilgili olarak Türkiye Spor Yazarları Derneği Ankara Şubesi'nde Süreyya Ayhan Kop, eşi ve antrenörü Yücel Kop, beraberlerinde doktor Tamer Çavuş, TOKİ Kulübü Başkanı Levent Akçay ile birlikte bir basın toplantısı düzenledi . 
     Toplantıda, IAAF'dan gelen raporu gizlilik gerekçesiyle basına göstermeyen antrenör Kop, burada yaptığı konuşmada, 45 gündür bekledikleri raporun kendilerine ulaştığını ve doping yaptıklarıyla ilgili raporda hiçbir şey olmadığını belirtti. Kop, ''Sadece kural hataları yapıldığı söyleniyor. İstediğimiz doğrultuda bir rapor geldi. Dopingle yakından uzaktan hiçbir ilgimiz yok'' diye konuştu. 
     Artık konunun Türkiye Atletizm Federasyonu'nun sorumluluğunda olduğunu belirten antrenör Kop, şunları söyledi 
     ''Süreç devam ediyor. Tamamıyla gizlidir ve bir yargılama yapılacaktır. 14 gün içinde ceza kuruluna müracaat ederek, ifade vereceğiz. Bizi kendi insanımız yargılayacak.'' Yücel Kop, hızla çalışmalara başlayacaklarını ve 2004 yılındaki ''Golden League'' yarışlarının tamamına katılacaklarını, hedeflerinin artık biraz da para kazanmak olduğunu sözlerine ekledi. 
     Yücel Kop, Süreyya Ayhan'ın atletizmdeki gelecekleriyle ilgili yanlış bir karar verileceğine inanmadığını söyledi. 
     Toplantıda konuşan Süreyya Ayhan Kop ise ''Doping yapmış olsam savunmam istenmez, direkt olarak cezam gelir'' dedi. 
     Düzenledikleri basın toplantısını olimpiyat şampiyonu olduktan sonra yapmayı tercih ettiğini, ancak şartların kendilerini bugüne getirdiğini belirten Süreyya Ayhan Kop, ''Doping nettir. Bir sporcuda vardır veya yoktur. Biz hedeflerimizden şaşmayacağız. Olimpiyat şampiyonu olmadan bu işi bırakmayacğım'' diye konuştu. 
     Süreyya Ayhan, şöyle devam etti 
     ''Bütün bu gelişmeler GSGM'nin talihsizce açıklamasından kaynaklanıyor. Kuralları bilmemeleri ve olayı bizden öğrenmedikleri için olay bu hale geldi. Yurt dışında 'Türkiye kendisi sporcusunu dopingli çıkardı' diye konuşuluyor. Kontroller sırasında yaşananları ve rapora yansıyanları kasıtlı olarak görüyoruz. Hiçbir ülke rakibinin başarılı olmasını istemez. Buraya ön yargılı geldiler. En büyük üzüntüm Atina-2004'te yarışamamak oldu. yargıya inanıyoruz.'' Süreyya Ayhan'ın doktoru Tamer Çavuş ise aradan geçen 45 günlük sürenin Süreyya Ayhan'ın dinlenmesi için iyi ve faydalı olduğunu kaydederek, ''Kendisi rehabilitasyon koşularına başladı. Gelecek hafta genel sağlık kontrolünden geçtiken sonra normal çalışmalara başlayabilecek'' diye konuştu. 

     
</TEXT>
</DOC>
