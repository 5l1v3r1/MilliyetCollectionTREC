<DOC>
<DOCNO> 255103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy18.html </URL>
<DATE> 2004/07/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Baykal Türkiye bir ibret haftası yaşıyor 
</HEADLINE>
<TEXT>

     CHP Genel Başkanı Deniz Baykal, Türkiye'nin, işsizi, uluslararası alandaki sıkıntıları yanında ''şaşaası, debdebesi'' ile bir ''ibret haftası'' yaşadığını söyledi. 
     Baykal, partisinin grup toplantısında yaptığı konuşmada, ''uluslararası alanda birçok sıkıntı bulunduğunu, işsizliğin dayanılmaz boyutlara ulaştığını, milyonlarca ailenin açlık sınırında yaşadığını, SSK ve Bağ-Kur emeklilerinin yaşamlarını sürdürecek kadar bile bir gelire sahip olamadığını, çiftçilerin perişanlık içinde olduğunu, bir havuzda toplanan binlerce kamu görevlisinin yeni yerlerine dağıtılmayı beklediğini'' kaydetti. Baykal, bu ortamda Türkiye'nin ''vur patlasın, çal oynasın, şaşaa, debdebe, gösteriş ortamının içinden geçtiğini'' söyledi. Bütün bu sıkıntıların konuşulduğu hiçbir yer kalmadığını ifade eden Baykal, bunların artık sadece CHP kürsüsünden dile getirildiğini bildirdi. 
     
     BAŞBUĞ'UN YAZISI 

     Konuşmasında Genelkurmay İkinci Başkanı Orgeneral İlker Başbuğ'un yazdığı yazıya da değinen Baykal, Türk Silahlı Kuvvetleri mensuplarının yüzde 96'sının yoksulluk sınırı altında olduğu bir dönemin tarihte ilk kez yaşandığını söyledi. ''Silahlı Kuvvetler mensupları feryat ediyor. Emekli ne yapsın, çiftçi ne yapsın, işsiz insanlar ne yapsın, esnaf ne yapsın '' diyen Baykal, böyle bir tablonun kabul edilemeyeceğini ifade etti. 
     
     ''MALİYE BAKANI'NA AF'' 

     Baykal, TBMM Genel Kurulu'nda görüşecek olan bir yasa tasarısı ile Maliye Bakanı Kemal Unakıtan'a yeni bir affın getirileceğini kaydettiği konuşmasında, ''Çıkarılmış 10 af yasasıyla kurtulamadı, suçlarını temizlemek için yeni bir yasa çıkartıyorlar'' dedi. Baykal, 'bu affın Maliye Bakanı ve iktidara hayırlı olması'' dileğinde bulundu. 
     Bir başka tasarı ile de başarısız yükseklisans ve doktora öğrencilerine öğretim görevlisi olma hakkı tanınacağını belirten Baykal, gençlerin geleceğinin bu insanlara emanet edilemeyeceğini ifade etti. Kamu Personeli Seçme Sınavı'nda ''Muhafazakar, demokrat parti hangisi ' şeklinde soru sorulmasını da eleştiren Baykal, ''Bütün bunlar tatsız uygulamalar'' diye konuştu. 
     CHP Genel Başkanı Baykal, Belediyeler Yasa Tasarısı ile belediyelere şirket kurma olanağı tanınmasının da yeni yolsuzluklara kapı açacağını savundu. 
     
     İMZALAR GERİ ÇEKİLİYOR 

     Sözlerini ''Hepimizin ülkemize partimize karşı sorumluluklarını bir kere daha değerlendirmesi, tartması için bunun bir fırsat olarak göz önünde bulundurulması gerektiğine inanıyorum'' diye sürdüren Baykal, şöyle konuştu 
     ''Size memnuniyetle duyurmak isteğim bir gelişme var. Biliyorsunuz bir süre önce olağanüstü tüzük kurultayı toplamak için bir girişim başlatılmıştı. Yeter sayıda imza verilmişti. Bunun anlamsız, yersiz, yanlış olduğu ifade edilmişti. Ama bir iddia sürdürülüyordu. Şimdi bu son gelişmeden bağımsız olarak geride bıraktığımız hafta içinde CHP örgütünden imza verenlerin önemli bir kısmı bu kararlarından vazgeçtiklerini noterden tasdikli ifadeleriyle bildirmeye başladılar. 
     Partiye sahip çıkmak, partiye kurulan tuzaklara, tertiplere alet olmama anlayışını, duyarlılığını CHP örgütünün sergilemeye başladığını büyük bir memnuniyetle, sevinçle görüyorum. Bu kararı alan arkadaşlarımı yürekten kutluyorum. Sorumlu davranmışlardır. Yapılan yanlıştır. Yanlışı gördükten sonra o yanlışı aşacak bir ruh iradesini sergilemek asıl takdir edilmesi gereken siyasi cesaret örneğidir.'' 
     
     DERS KİTAPLARINI KİMLER BASIYOR 

     Baykal, konuşmasında ders kitaplarının basımıyla ilgili yöntem konusunda da eleştirilerde bulunarak, ihale yapılmadan bu konuda birilerinin görevlendirildiğini öne sürdü. 
     ''Kimdir bu birileri, hangi himaye edilen şirketlere 8 milyon kitabın baskısı yaptırılıyor '' diye soran Baykal, hükümetin bu konuda ayrıntılı bir açıklama yaparak, kamuoyunu aydınlatması gerektiğini kaydetti. 
     
     YÜCE DİVAN OYLAMASI 

     CHP Genel Başkanı Deniz Baykal, eski Başbakan Mesut Yılmaz ve eski Devlet Bakanı Güneş Taner'in, bugün TBMM'de yapılacak oylama sonucunda Yüce Divan'a sevk edilmeleri durumunda, bu konuda sorumluluğu olan herkesin bu karardan payını alması gerektiğini söyledi. 
     Baykal konuşmasında, bugün TBMM'de yapılacak Yüce Divan oylamasının tarihi bir olay olduğunu ve Türkiye Cumhuriyeti'nin 81 yıllık tarihinde ilk kez bir Başbakan hakkında Yüce Divan oylaması yapılacağını belirtti. Oylama sonucu ile ilgili değerlendirme yapmayı doğru bulmadığını ifade eden Baykal, şöyle konuştu 
     ''Karşı karşıya bulunduğumuz tablonun tarihi önemine dikkatinizi çekiyorum. Düşünün Türkiye'de uzun süre başbakanlık yapmış, söylediği her söz manşete çıkmış, medya ve iş çevrelerinin, Acaba beyefendi şu konuda ne düşünüyor diye temas kurmaya çalıştığı, Türkiye siyasetinin zirvesinde yıllarca oturmuş bir siyasi şahsiyetin, Yüce Divan'a sevk edilip edilmeyeceğini Meclis'te oylayacağız. 
     Kısa bir süre önce o başbakanın ağzından çıkan her söz manşetti bugün Yüce Divan'a sevk konusunda yapılacak oylama ise gazetelerin ara sayfalarının alt sütunlarında mercekle aranarak bulunabiliyor. Dünyanın hangi ülkesinde, yıllarca başbakanlık yapmış astığı astık, kestiği kestik, ülkenin kaderine yön veren, bütün işadamlarının, medya patronlarının, bürokrasinin kuyruğa girdiği, etrafında pervane olduğu bir siyasi şahsiyetin bugün geldiği noktadaki bu tablosuna karşı, o toplumun böylesine duyarsız davrandığının örneği bulunabilir 
     Niye bu ülkede böyle oluyor, Türkiye'de hiç kadirşinaslık yok mu Geçmiş dostluklara, geçmiş arkadaşlıklara karşı bu kadar sorumsuz, saygısız bir ahlaki kültüre sahip olduğumuz için mi böyle oluyor Niçin sahip çıkılmıyor şimdi Ben isyan ediyorum bu duruma... 
     Yüce Divan kararı başbakan ya da bakan için alınacak ya da alınmayacak... Ama o iki kişiyi oraya getiren, orada tutan, tüm bu yanlışlıklar yapılırken o yanlışlara karşı çıkanları susturmak isteyen herkes bu karardan hakkını almalıdır. Yüce Divan olayına neden olan olaylar yaşanırken, bu olaylara seyirci kalan, bu olaylara rağmen ilişkilerini sürdüren bütün insanlar, acaba kendi paylarına bir sorumluluk oranını çıkarmayı düşünmüyorlar mı Düşünmedikleri için mi bugün acaba gazetelerde televizyonlarda şu kadarcık haber dahi olmuyor. Neyi kapatmak istiyorlar, o insanın suçluluğu ve sorumluluğunu mu Yoksa oradan çıkardıkları kendi suçluluklarını mı '' 
     
     ''MİLLETVEKİLİ TRANSFERİ'' 

     Baykal, bir siyasetçi olarak bu konularda konuşmak istemediğini ancak gelinen noktada bu konuda söyleyecek tek sözü olan insanın, CHP Genel Başkanı olduğunu ifade etti. 
     Türkiye'nin olumsuz ekonomik gelişmeleri yaşamaması ve bu noktalara gelmemesi için büyük mücadele verdiklerini belirten Baykal, sözlerini şöyle tamamladı 
     ''Bu mücadeleyi veren insanları, Türkiye'nin çıkarlarını, huzurunu bozuyorsunuz diye karalayan ve onları parlamento dışı bırakmak için ellerindeki tüm olanakları acımasızca kullanan insanlar, şimdi ortaya çıkıp herhalde başlarını öne eğip derin derin düşünmek zorundadırlar. 
     Tarih hükmünü vermiştir, olaylar yaşanmıştır. Biz o günden bu günleri görerek o tarihi yanlışları ortaya koyma kararını her şeye göze alarak verdik. Ben bu mücadeleyi her türlü bedeli ödeyerek veren bir partinin genel başkanı olarak bu manzarayı takdirlerinize sunuyorum. Biz bu mücadeleyi verdik ve TBMM'ye bir milletvekili dahi sokamayarak bedel ödedik. Daha sonra haklılığı ortaya çıkmış bir siyasi parti olarak onurla bu mücadelemizi sürdürdük ve bugün buradayız. Bu mücadelemiz sırasında ne yapacağını bilmeyen birtakım milletvekillerini transfer ederek, CHP'ye zarar vermeye kimselerin gücü yetmeyecektir.'' 

     
</TEXT>
</DOC>
