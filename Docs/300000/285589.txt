<DOC>
<DOCNO> 285589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/guncel/axgun02.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Raporu yırtan tanıdık 
</HEADLINE>
<TEXT>


Kamu - Sen Genel Sekreteri Yokuş'un, Abdullah Çatlı'nın Ülkü Ocakları'nı birlikte yönettiği Durgut'la, Kamu-Sen'in örgütlenmesine zemin oluşturan vakfın kurucusu olduğu ortaya çıktı 

ANKARA ANKA 

Başbakanlık İnsan Hakları Danışma Kurulu'nun hazırladığı Azınlık Raporu'nu yırtan Kamu - Sen Genel Sekreteri Fahrettin Yokuş'un, bir dönem Abdullah Çatlı ile birlikte Ülkü Ocakları'nı yöneten Şükrü Durgut'la vakıf kurduğu ortaya çıktı. 
Bir grup kamu görevlisi 1989'da Türkiye Kamu Çalışanları Kalkınma ve Dayanışma Vakfı'nı TÜRKAV kurdu. 12 kurucu arasında Yokuş ve Durgut'la daha sonra MHP Milletvekili olan Ali Işıklar bulunuyordu. Çatlı ve Durgut'un yönetime girdiği 2 Nisan 1978'deki Ülkü Ocakları kongresine ilişkin bilgiler Hakkı Öznur'un "Ülkücü Hareket" adlı kitabında yer aldı. Kuruculardan biri de Ümit Cihan Tarho'nun 7 Ocak 1997'de Malatya'da öldürülmesine karışan Kadir Kılıç'ın "Bilgisine başvurulsun" dediği, dönemin Malatya Ülkü Ocakları Başkanı İbrahim Güzel'di. 
300 bin üyeye ulaşan TÜRKAV, daha sonra kurulacak Türkiye Kamu - Sen'in örgütlenmesi için zemin oluşturdu. Işıklar, Kamu - Sen'in ilk genel başkanı oldu. Ardından göreve gelen Resul Akay, yönetimden ayrılması için Yokuş ve Işıklar'ın kendisini tehdit ettiğini ileri sürdü. Işıklar ise iddiaları yalanladı. 

Hakaret iddiası 
Yokuş'un adı Ağustos 2000'de de bir hakaret olayına karıştı. 9 Ağustos'ta İstanbul Adliyesi'nde toplanan tutuklu ve hükümlü yakınları, Türk Büro - Sen Genel Başkanı Yokuş hakkında, kendilerine "Terör ve mafya örgütlerinin dışarıdaki uzantıları" dediği gerekçesiyle suç duyurusunda bulundu. Ancak duyuruyla ilgili bir takibat yapılmadı. 
Bu arada Yokuş, parçaladığı raporu değil bir defa, bin, on bin, yüz bin defa karşılarına çıksa yine yırtacaklarını söyledi. Kaboğlu'nu uyardığını belirten Yokuş, "Demokratik hakkımızı kullandık" dedi. Kaboğlu ile raporu yazan Prof. Dr. Baskın Oran'ın "ihanet belgesi" hazırladığını öne süren Yokuş, "Hükümet bunu kasıtlı yaptı" diye konuştu. 


</TEXT>
</DOC>
