<DOC>
<DOCNO> 290312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/ekonomi/eko08.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Küre yangınında işveren hatalı 
</HEADLINE>
<TEXT>



Kastamonu'nun Küre İlçesi'ndeki maden ocağında 8 Eylül 2004'te çıkan ve 19 işçinin ölümü, birçok işçinin de yaralanmasıyla sonuçlanan yangınla ilgili olarak, işveren firma STFA "yüzde 100 kusurlu" bulundu. Kaza sonrasında Küre Sulh Ceza Mahkemesi tarafından da bilirkişi olarak tayin edilen Çalışma ve Sosyal Güvenlik Bakanlığı iş müfettişleri, raporlarını tamamladı. 
Bakanlık müfettişleri tarafından hazırlanan raporda, işverenin 4857 sayılı İş Kanunu'yla iş sağlığı ve güvenliği için yerine getirmeye zorunlu tutulduğu çok önemli konulara uymadığı ve bu konuda ihmali bulunduğu belirtildi. Raporda, maden ocağındaki kazaya neden olan yangının, bakır cevherinin nakledildiği taşıma bandının elektrik ve diğer aksamının tüm kuyu ve galeri boyunca yanması suretiyle meydana geldiği belirtilerek, "işverenin, zorunlu olduğu halde, işyerinde meydana gelmiş ya da gelebilecek tüm tehlikelere karşı geniş bir kontrol mekanizması kurmadığı" kaydedildi. 


</TEXT>
</DOC>
