<DOC>
<DOCNO> 254075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun26.html </URL>
<DATE> 2004/07/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Cumhurbaşkanının cenazesinde olağanüstü güvenlik önlemleri... 
</HEADLINE>
<TEXT>

     Avusturya'nın eski Cumhurbaşkanı Thomas Klestil'in yarın yapılacak cenaze töreni nedeniyle başkent Viyana'da olağanüstü güvenlik önlemleri alındı. 
     İçişleri Bakanlığı'ndan yapılan açıklamada, törene katılacak yabancı ülke temsilcilerinin güvenliğini sağlamak üzere Viyana güvenlik güçlerine diğer eyaletlerden takviye yapıldığı, ''Cobra'' adlı anti-terör timinin tören sırasında görev alacağı bildirildi. 
     Klestil'in naaşının, Stefan katedralinde yapılacak dini törenden sonra polis refakatinde 11. bölgedeki merkez kabristanına götürüleceğini belirten polis yetkilileri, güvenlik nedeniyle yabancı devlet temsilcilerinin kabristana teker teker gideceklerini, konvoy yapılmayacağını bildirdiler. 
     Güvenlik gerekçesiyle basın mensuplarına da kısıtlamalar getirildi. Sadece Avusturya Devlet Televizyonu'na ORF törenden görüntü almasına izin verildi. 
     Mezarlıktaki tören için aralarında Anadolu Ajansı'nın da bulunduğu uluslararası haber ajanslarından birer foto muhabirine görev kartı verildi. Haber muhabirleri ise davetliler arasında töreni izleyebilecek. 
     Cumhurbaşkanlığı Sarayı'ndan yapılan açıklamada, cenaze törenine Almanya, Lichtenstein, İsviçre, Bosna-Hersek, Estonya, İrlanda, Hırvatistan, Moldavya, Polonya, Slovakya, Slovenya ve Macaristan devlet başkanlarıyla İsveç Kralı Karl 15. Gustav ve Norveç Prensi Haakon'un katılacağı belirtildi. 
     ABD Başkanı George Bush'u temsilen Kaliforniya eyalet valisi Avusturya asıllı Arnold Schwarzeneger'in katılacağı açıklandı. 
     Türkiye'yi temsilen Devlet Bakanı Beşir Atalay cenaze törenine katılacak. Atalay, bugün öğleden sonra Viyana'ya gelecek. 
     
</TEXT>
</DOC>
