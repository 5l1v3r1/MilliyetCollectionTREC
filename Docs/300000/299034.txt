<DOC>
<DOCNO> 299034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/spor/spo03.html </URL>
<DATE> 2004/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık Euro konuşuyor 
</HEADLINE>
<TEXT>


Setubal, Jorginho için 1 milyon 200 bin Euro istedi. Galatasaray ise 750 bin Euro teklif etmeyi hedefledi. Portekiz kulübü, 950 milyar öneren Sporting Lizbon'u devre dışı bıraktı 

MEHMET ÇİFTÇİ 


6 ay için çok 
SARI - Kırmızılı kulübün, ara transferde almak istediği ve "10 numara" olarak düşündüğü Brezilyalı Jorginho için Portekiz takımı Vitoria Setubal, 1 milyon 200 bin Euro yaklaşık 2.2 trilyon Lira istedi. Birinci Lige yeni çıkan ve bu sezon iddialı olmayan Setubal, temmuz ayında serbest kalacak olan Jorginho için 500 bin Euro 950 milyar lira teklif eden Sporting Lizbon'u da geri çevirdi. Galatasaray ise 6 ay için istenen 1 milyon 200 bin Euro'luk fiyatı astronomik bulduğunu Setubal'a bildirdi. 

3 yıllık imza 
GALATASARAY'IN, Jorginho için en şanslı kulüplerden biri olduğu bildirilirken, yönetimin Portekiz takımına 750 bin Euro yaklaşık 1.4 trilyon Lira bonservis ücreti önereceği öğrenildi. Portekiz'den Alvalade ve bir Japon kulübünün de devrede olduğu Brezilyalı futbolcunun aylık 60 bin Euro yaklaşık 114 milyar lira istediği de bildirildi. Sarı - Kırmızılı ekibin, ocak ayında bu transferi bitirmeyi hedeflediği ve Jorginho ile 3 yıllık sözleşme imzalayacağı da ifade edildi. 

Hagi'den iki isim 

TEKNİK Direktör Gheorghe Hagi'nin, Denizlisporlu Güven ve Ömer Rıza'yı çok beğendiği ve yöneticilerin de bu iki futbolcu için nabız yokladığı ortaya çıktı. Denizlispor'a başvuran yönetim, Güven'in bonservis bedelinin 1 milyon dolar olması nedeniyle geri adım atmak zorunda kaldı. Ömer Rıza'nın maliyetinin de yüksek olması nedeniyle transfer girişimi donduruldu. 

Canaydın kredi peşinde 

ERHAN TELLİ 

GEÇTİĞİMİZ hafta içerisinde mali işlerden sorumlu başkan yardımcısı Refik Arkan ile birlikte Fransa'ya giden Başkan Özhan Canaydın'ın sıcak para arayışında olduğu öğrenildi. Canaydın öncelikle futbolculara yapılacak ödemeler, ardından da transfere ayrılacak bütçe için kredi peşine düştü. 
CANAYDIN'IN Fransa'da iş çevresindeki dostları aracılığıyla Galatasaray'a kredi almaya çalıştığı ifade edildi. Bu arada Canaydın'ın, İkinci Başkan Ergun Gürsoy'la bir görüşme yaparak, "Transferde tek yetkili sensin. Bu konuda gereken parayı da bulacağım. Merak etme" dediği öğrenildi. 

Cim-Bom'dan işbaşı 

Sarı - Kırmızılılar, çarşamba günü Karabükspor ile oynayacakları Türkiye Kupası maçı hazırlıklarına bu sabah yapacakları antremanla devam edecek. Çalışmaya, ülkelerine giden Mondragon, Song ve Conçeicao katılmayacak. Bu arada Teknik Direktör Hagi, salı günü 12.30'da bir basın toplantısı yaparak, ligin ilk yarısını değerlendirecek, takımdaki değişimi anlatacak. 


</TEXT>
</DOC>
