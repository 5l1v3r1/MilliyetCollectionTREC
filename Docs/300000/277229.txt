<DOC>
<DOCNO> 277229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur09.html </URL>
<DATE> 2004/10/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sevgilisinin 'kaç' ikazı kurtaramadı, kurşun yağmuruna tutuldu 
</HEADLINE>
<TEXT>

     Tolunay DUMAN DHA 
MERSİN'in Tarsus İlçesi'nde bir kız kaçırma olayıyla ilgili polis tarafından aranan 28 yaşındaki Özgür Murat Başer, sevgilisinin gözleri önünde tabancayla öldürüldü. Sevgilisinin, Kaç' diye ikaz ettiği Başer, kurşunlardan kendini kurtaramadı. 
     Tarsus-Mersin Karayolu üzerinde 01 KV 001 plakalı otomobilini park eden Özgür Murat Başer'in yanına plakası ve sürücüsünün kimliği belirlenemeyen bir otomobil yaklaştı. 
     Otomobildeki kişilerle görüşen Özgür Murat Başer, bu sırada kendi otomobilinde bulunan ve sevgilisi olduğu ileri sürülen 30 yaşındaki Saadet Taş'ın, "Özgür kaç seni vuracaklar'' diye bağırması üzerine koşarak kaçmak istedi. Ancak, otomobildeki kişilerin tabancayla ateş ettiği Başer, koluna ve göğsüne isabet eden kurşunlarla ağır yaralandı. Başer, götürüldüğü Tarsus Devlet Hastanesi'nde çabalara rağmen kurtarılamadı. 
     Küçük yaşta kız kaçırma olayıyla ilgili polis tarafından da arandığı belirtilen Başer'in öldürülmesiyle ilgili 31 yaşındaki Kenan Akın gözaltına alındı. Soruşturma sürüyor. 
     
</TEXT>
</DOC>
