<DOC>
<DOCNO> 274253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko10.html </URL>
<DATE> 2004/09/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
ToyotaSA, Türkiye'deki pazar payını artırıyor... 
</HEADLINE>
<TEXT>

     ToyotaSA Pazarlama ve Satış Direktörü Fatih Çantalı, Türkiye'deki pazar paylarını artırdıklarını belirterek, ''Yılbaşında 30 bin araçlık satış hedefi belirlemiştik, Ağustos sonu itibariyle 20 bin satış hedefini aştık'' dedi. 
     Çantalı, Toyota'nın dünyadaki gelişiminin Türkiye'de de devam edeceğini söyledi. 
     ToyotaSA olarak yılbaşında 30 bin araç satışı hedefi koyduklarını ve bunu yıl sonuna kadar gerçekleştireceklerine inandığını belirten Çantalı, ''Ağustos sonu itibariyle 20 bin satış hedefini geçtik. Bu yıl için Türkiye pazarında 430-440 bin civarında binek talebi tahmin ediyoruz. Toyotasa olarak da yılı yüzde 7'lik pazar payı ile kapatacağımızı öngörüyoruz'' dedi. 
     Çantalı, hurda teşviğinin olduğu Ocak-Mayıs döneminde sektörde pazar potansiyelinin oldukça yüksek seyrettiğini, ancak teşviğin 25 Mayıs itibariyle kaldırılmasının ardından Haziran sonrası piyasa şartlarının zorlaştığını belirtti. Çantalı, şöyle devam etti 
     ''Yükselen faizler ve döviz kurunun artışı ile beraber talep ikinci dönemde biraz daha azaldı. Buna karşın biz payımızı ve satışlarımızı artırmaya devam ediyoruz. Geçtiğimiz yıl 16 bin araç satmıştık, bu yıl 30 bini geçmeyi planlıyoruz. Böylece satışlarımızı bir önceki yıla göre iki kat artırmış olacağız.'' Çantalı, Toyota'nın bu yıl Türkiye'de çıkışa başlamasının önemli nedenlerinden birinin, pazara verdiği yeni ürünler ve bu ürünlerin müşteri tarafından beğeni kazanması olduğunu bildirdi. 
     Bu yıl pazara sundukları ''Corolla Verso'' otomobilin aile tipi araç segmentinde büyük bir başarı gösterdiğini, hem dizaynı hem de 7 kişilik koltuk yapısıyla tercih edildiğini ifade eden Çantalı, şunları söyledi 
     ''Ayrıca, Corolla Hatchback ve Yaris'e de müşteriler tarafından büyük talep geliyor. Son 3 ayda Toyota Türkiye'de pazar payında büyük gelişmeler yaşadı. Şirket olarak son 2 aydan beri pazarda ilk 3'e girmiş durumdayız. Bunun en önemli nedenlerinden biri yaptığımız kampanyalar. Corolla Sedan, Hatchback ve Yaris gibi modellerimizde müşteriye anahtar teslim fiyatları sırasında 3.5 milyar liraya kadar indirimler yapıyoruz. Müşterilerimize şu an otomobil almak için en uygun zamanın olduğunu belirtiyoruz.'' 
     
</TEXT>
</DOC>
