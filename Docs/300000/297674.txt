<DOC>
<DOCNO> 297674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur30.html </URL>
<DATE> 2004/12/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Hayvanları Koruma Derneği Başkanı kadının esrarengiz ölümü... 
</HEADLINE>
<TEXT>

     Antalya'da 4 gün önce kaybolan ve ormanlık alanda dün ölü bulunan Altunana Sahipsiz Hayvanları Koruma Derneği Başkanı Meryem Altun'un cesedine 55 , otopsi yapıldı. 
     AA muhabirinin aldığı bilgiye göre, otopside, Meryem Altun'un cesedinde ölüm nedeni olabilecek herhangi darp, kesik gibi bir ize ya da tecavüz bulgusuna rastlanılmadı. Altun'un vücudundan kan ve idrarla cinsel organından sıvı örneği alınarak, daha kapsamlı bir araştırma yapılması amacıyla İstanbul Adli Tıp Merkezi'ne gönderildi. 
     Cenazeyi almaya gelen Altun'un yeğeni Feride Gür, ''Bizimle sürekli telefonla görüşürdü. Bir yakını veya arkadaşı olmadan evden dışarı çıkmazdı. Kimseyle problemi yoktu'' dedi. 
     
     MİNİK KÖPEK KAYBOLDU 
     Bu arada, Meryem Altun'un cesedinin bulunduğu sırada, Altun'un ''Şavi'' adlı köpeğinin cesedin yanında beklediği bildirildi. Ancak, cesedin alınması sırasında köpeğin ormanlık alana kaçtığı ve geri dönmediği belirtildi. Altunana Sahipsiz Hayvanları Koruma Derneği üyeleri, köpeği bulmak için arama başlattı. Ancak köpek bulunamadı. 
     Meryem Altun, 4 gün önce evinin önünden, plakası ve kime ait olduğu belirlenemeyen bir otomobile binmiş ve bir daha kendisinden haber alınamamıştı. 
     Altun'un cesedinin bulunduğu ormanlık alanda yapılan ilk incelemede, bazı ayak izleriyle Meryem Altun'a ait olmayan bazı giysi parçaları bulunmuştu. 
     Jandarma ekipleri, soruşturmayı sürdürüyor. 
     
</TEXT>
</DOC>
