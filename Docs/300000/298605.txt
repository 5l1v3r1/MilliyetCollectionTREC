<DOC>
<DOCNO> 298605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/dunya/dun02.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hangi Kıbrıs tanınacak ' 
</HEADLINE>
<TEXT>


KKTC Cumhurbaşkanı Rauf Denktaş, Türkiye'nin Kıbrıs Cumhuriyeti'ni tanıdığını belirterek, şimdi bütün meselenin hangi Kıbrıs'ın tanınacağı olduğunu söyledi 

LEFKOŞA Milliyet 


KKTC Cumhurbaşkanı Rauf Denktaş, "Türkiye'nin, 1960 Kıbrıs Cumhuriyeti'ni garanti ettiğini ve tanıdığını" belirterek, "Bütün mesele, hangi Kıbrıs'ı tanıyacak " dedi. 
Rumların kabadayılık yapmaya haklarının olmadığını kaydeden Denktaş, "Başkalarının koltuğu altına girerek, bize ve Türkiye'ye karşı kabadayılıkları sökmez" diye konuştu. 
AB zirvesini değerlendiren Denktaş, Rum kesiminin Türkiye'den tanınma konusunda daha önce yazılı taahhüt istediğini, şimdi sözlü taahhüde razı göründüğünü kaydetti. Kıbrıs'ta 40 yıldır süren bir mücadele olduğunu, AB'nin 40 yıldır devam eden yanlışı taçlandırdığını söyleyen Denktaş, Türkiye'nin Rum devletini tanımasının, Rum tarafının yaptığı tüm cinayetleri, "adaya işgalci olarak gelmiş olmayı" ve Kıbrıs Türklerine yapılan mezalimi kabul etmesi anlamına geldiğini ifade ederek, "Tabiatıyla bu kabul edilmez" şeklinde konuştu. 

'Annan Planı olmaz' 
Denktaş, Annan Planı'nın yeniden masaya getirilmesinin kabul edilemeyeceğini vurguladı. Direnişlerinin haksızlığa karşı isyan şeklinde devam edeceğini söyleyen Denktaş, AB'nin terör uygulayan bir idareyi taçlandırdığını söyledi. 

Talat Yol açıldı 
KKTC Başbakanı Mehmet Ali Talat, Türkiye'nin AB'deki başarısını hükümet olarak selamladıklarını belirtti. Türk hükümetinin son yıllarda tarihi bir performansla çalıştığını vurgulayan Talat, "100 yılı aşkın süredir hedef olan yol açıldı" dedi. 


</TEXT>
</DOC>
