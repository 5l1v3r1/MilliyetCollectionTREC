<DOC>
<DOCNO> 283015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/guncel/gun01.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinden çıktı pasaportu kaptı 
</HEADLINE>
<TEXT>


Ukrayna'da yakalanan Kırcı'nın cezaevinden tahliye edilir edilmez pasaport aldığı anlaşıldı 

TOLGA ŞARDAN Ankara 

Ukrayna'da yakalanan ülkücü firari Haluk Kırcı'nın, Abdullah Öcalan gibi "sınır ötesi operasyon"la Türkiye'ye getirilmesinin planlandığı ortaya çıktı. Kırcı'nın, cezaevinden tahliye olur olmaz İstanbul'a giderek pasaport aldığı da belirlendi. 
Yargıtay 1. Ceza Dairesi'nin hatalı kararıyla 18 Mart'ta Ödemiş Cezaevi'nden tahliye olan Kırcı, durum anlaşılınca aranmaya başlandı. Ancak izini kaybettiren Kırcı, yasadışı yollardan gittiği Romanya'dan bir yakınını telefonla arayınca yurtdışında olduğu tespit edildi. Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı, Kırcı'yı teknik takibe aldı. Kırcı'nın, Alaattin Çakıcı'nın Avusturya'da yakalandığı günlerde Ukrayna'ya geçtiği saptandı. Kısa süre Kiev'de kalan Kırcı'nın, bir Türk vatandaşının yardımıyla bulduğu bir evde yaşadığı anlaşıldı. Kırcı'yla birlikte yakalanan bu kişinin, Kırcı'nın ev kirasını ve diğer ihtiyaçlarını da karşıladığı belirlendi. Durum Ukrayna polisine bildirildi. 

Operasyon hazırlığı 
Ukrayna polisinin Kırcı'yı izlemeye aldığı günlerde, Abdullah Öcalan'ın Kenya'dan getirilmesine benzer bir sınır ötesi operasyon için hazırlık yapıldı. Kaçakçılık ve Organize Suçlarla Mücadele Dairesi'nde bir ekip oluşturuldu. Pasaportunun kullanım süresi dolan Kırcı'nın Ukrayna'ya gidecek özel ekip eşliğinde "sessizce" Türkiye'ye getirilmesi planlandı. Cumartesi sabaha karşı Kiev kentine 200 kilometre uzaklıktaki eve operasyon düzenleyen Ukrayna polisi, Kırcıyla arkadaşını gözaltına aldı. Kırcı, hakkındaki uluslararası arama kararı nedeniyle "iade" amacıyla tutuklandı. 
Kırcı'nın, 18 Mart'ta tahliye olur olmaz İstanbul'a gittiği, henüz hakkında arama kararı olmadığı için lacivert pasaport aldığı belirlendi. Türkiye'den çıkış kaydı bulunmayan Kırcı'nın, Ukrayna'ya üzerinden çıkan pasaportla girdiği saptandı. Kırcı'nın iadesi bugün netleşecek. 


</TEXT>
</DOC>
