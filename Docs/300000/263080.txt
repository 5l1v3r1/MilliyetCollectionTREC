<DOC>
<DOCNO> 263080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun27.html </URL>
<DATE> 2004/08/13/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Schröder Sözümüzü tutacağız, Türkiye'yi destekliyoruz 
</HEADLINE>
<TEXT>

     Bulgaristan'a bir günlük resmi ziyaret için gelen Almanya Başbakanı Gerhard Schröder, Bulgaristan Başbakanı Simeon Sakskoburgotski ile birlikte Türkiye'ye Avrupa Birliği'ne AB entegrasyonuna destek verdiklerini bildirdi. 
     Schröder, Sakskoburgotski ile biraraya geldikten sonra düzenlenen basın toplantısında, ''Türkiye'nin Avrupa Birliği'ne üyelik görüşmelerinin başlamasını destekliyoruz'' dedi. 
     Sakskoburgotski ile birlikte Türkiye'nin AB'ye üyelik sürecini özel olarak ele almadıklarını kaydeden Schröder, şunları söyledi 
     ''Türkiye'nin Kopenhag kriterlerini yerine getirip, AB'ye üyelik görüşmelerine başlamaya hazır olduğunda, Başbakan Sakskoburgotski ile beraber daha önce verdiğimiz sözü tutup Türkiye'yi destekleyeceğiz''. 
     Türkiye ile görüşmelerin başlatılması, Avrupa Komisyonu'nun hazırlayacağı ilerleme raporuna bağılı olduğuna işaret eden Schröder, bu raporun olumlu sonuç vermesini beklediğini ve Almanya'nın Türkiye'nin lehinde oy kullanacağını vurguladı. 
     
     IRAK 

     Almanya Başbakanı Gerhard Schröder, Başbakan Sakskoburgotski ile Irak'taki son gelişmelerini de ele aldıklarını belirterek, özellikle Necef kentindeki çatışmaları büyük endişeyle izlediklerini söyledi. 
     Başbakan Schröder, ''Orada askeri olsun veya olmasın, sözleşmesi olsun olmasın, Irak'taki gelişmeleri izleyen herkes bu ülkedeki istikrar ve barışın bir an önce sağlanmasını istemektedir'' diye konuştu. 
     Schröder, bugüne dek defalarca söylediği gibi, Almanya'nın Irak konusundaki tutumunun değişmediğini belirterek, ''Almanya'nın Irak ile ilgili angajmanları olmayacak'' diye konuştu. 
     Alman uzmanlarının Irak'ın dışındaki Birleşik Arap Emirlikleri'nde Irak'ın polis ve askeri personeline eğitimini yaptıklarını belirten Schröder, ''Bugüne dek izlediğimiz tutumu değiştirmeyeceğiz. Koyduğumuz sınırı aşmayacağız'' diye konuştu. 
     
     BULGARİSTAN'IN BİR NUMARALI TİCARET ORTAĞI 

     Gerhard Schröder, Başbakan Sakskoburgotski ile yaptıkları görüşmelerde, özellikle iki ülke arasındaki ekonomik ilişkilere büyük önem verdiklerini kaydetti. 
     ''Bulgaristan'ın bir numaralı ticaret ortağı Almanya. Ülkemiz aynı zamanda Bulgaristan'daki en büyük yabancı yatırımcıdır'' diyen Schröder, Bulgaristan'ın ekonomik alanındaki olumlu gelişmelerini ilgiyle izlediğini vurguladı. 
     Schröder, Bulgaristan Savunma Bakanlığı'nda öğleden sonra yapılacak bir törende, Bulgar ordusunun ihtiyaçları için ''Daimler-Benz'' konsorsiyumuyla 13 bin ''Mercedes'' marka askeri aracın satışını kapsayan bir protokol imzalanacağını söyledi. Cip, kamyon ve zırhlı araçtan oluşan bu araçların kademeli olarak Bulgaristan makamlarına teslim edileceğini belirten Schröder, Almanya ile Bulgaristan arasında enerji, doğal gaz, ticaret ve altyapı projeleri alanında yapılan verimli işbirliğinin sürdürüleceğini vurguladı. 
     Ziyareti sırasında Bulgaristan Cumhurbaşkanı Georgi Pırvanov ile görüşerek, Bulgar-Alman işadamlarının katıldığı İş Forumu'nun açılışını yapacak Almanya Başbakanı Schröder'in akşam saatlerinde ülkesine dönmesi bekleniyor. 
     
</TEXT>
</DOC>
