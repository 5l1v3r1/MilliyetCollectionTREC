<DOC>
<DOCNO> 280669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko23.html </URL>
<DATE> 2005/03/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Unakıtan, ABD'ye gitti... 
</HEADLINE>
<TEXT>

     Maliye Bakanı Kemal Unakıtan, Anayasa Mahkemesi'nin, bazı koşullarda yabancılara taşınmaz satışını öngören yasa hükümlerinin iptali kararının yabancı yatırımları olumsuz etkilememesi için ellerinden gelen gayreti göstereceklerini söyledi. 
     Maliye Bakanı Unakıtan, çeşitli temaslarda bulunmak üzere ABD'ye gitti. Unakıtan, THY'ye ait uçakla New York'a hareketinden önce Atatürk Havalimanı VIP Salonu'nda gazetecilerin sorularını cevapladı. 
     Bakan Unakıtan, ''IMF ile görüşmeniz olacak mı ''şeklindeki bir soru üzerine, ''Hayır benim gündemimde görüşme yok. Orada sadece yabancı yatırımcılar ve borsa ile görüşmemiz olacak'' dedi. 
     ''Anayasa Mahkemesi'nin yabancılara mülk satışına olanak sağlayan yasayı iptal etmesi yabancı yatırım beklentilerini olumsuz etkileyebilir mi '' şeklindeki bir soruya, şu yanıtı verdi 
     ''Onların menfi etkilenmemesi için elimizden gelen gayreti göstereceğiz. Bildiğiniz gibi Anayasa Mahkemesi, yasa koyucusuna belli bir müddet tanımıştır. O müddet içinde yeniden bir düzenleme yapılması icap ediyor. Gerekçeler doğrultusunda yeni bir düzenleme yapılacağını ümit ediyorum.'' Bir gazetecinin ''Yeni bir Teşvik Yasa Tasarısı hazırlanıyor mu '' sorusunu da Unakıtan, ''Yeni tasarı hazırlanmıyor. Teşvik Yasası, Maliye Bakanlığı tarafından gönderilmiş bir yasadır. Dolayısıyla, Maliyle Bakanlığı bürokratlarının bu yasa üzerinde çalışması gayet normaldir. Yasa alt komisyondadır. Buradaki görüşmelerin hızlı bir şekilde yapılacağını tahmin ediyorum ve üst komisyondan sonra da yine hızlı bir şekilde genel kurula geleceğini tahmin ediyorum'' diye yanıtladı. 
     Unakıtan, ''Ziyaretinizde özelleştirme kapsamındaki hangi şirketi ön plana çıkaracaksınız '' şeklindeki soru üzerine de, ''Hemen hemen büyük bütün şirketleri tanıtmak istiyorum'' dedi. 
     
     NEW YORK BORSASI AÇILIŞ GONGUNU ÇALACAK 
     Bakan Unakıtan, ABD ziyareti sırasında, Morgan Stanley tarafından düzenlenen Road Show'a katılacak. New York ve Boston'da Türk ekonomisinde meydana gelen gelişmeler ile özelleştirme faaliyetlerinin ele alınacağı bu programlar sırasında Maliye Bakanı, ABD'nin önde gelen portföy ve stratejik yatırımcı kuruluş temsilcileriyle de bir araya gelecek. 
     Maliye Bakanı Unakıtan, ABD temasları sırasında, yarın New York Borsası açılış gongunun çalınması için onuruna düzenlenen bir programa da katılacak. Unakıtan, New York Borsası Başkanı Robert Britz ile saat açılış gongunu çalacak. Unakıtan ve beraberindeki heyet daha sonra işlem salonunu gezecek. 
     Bakan Unakıtan ile birlikte eşi Ahsen Unakıtan, gelini Zeynep, torunları Hilal ve Muhammed de New York'a gitti. 
     
</TEXT>
</DOC>
