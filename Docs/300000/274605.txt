<DOC>
<DOCNO> 274605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonspo08.html </URL>
<DATE> 2004/09/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
İbrahim Kutluay, ABD'den döndü... 
</HEADLINE>
<TEXT>

     NBA Ligi takımlarından Seattle Supersonics ile resmi sözleşme imzalayan milli basketbolcu İbrahim Kutluay, İstanbul'a döndü. 
     New York'tan basketbolcu Harun Erdenay ile birlikte gelen Kutluay'ı, Atatürk Havalimanı'nda kız arkadaşı manken Demet Şener ile Ülkerspor Menajeri Hakan Artış karşıladı. 
     İbrahim Kutluay, burada yaptığı açıklamada, İstanbul'da bir süre kaldıktan sonra yeni takımı Seattle Supersonics'in 5 Ekim'de başlayan kampına katılacağını söyledi. 
     Gittiği ilk günden beri takım arkadaşları tarafından çok sıcak karşılandığını ifade eden Kutluay, ''Beni daha önce tanıdıklarını söylediler. Hepsi çok iyi oyuncular ve iyi insanlar. Zaman geçtikçe birbirimizi daha iyi tanıyacağız. Önemli olan takımın başarısı'' diye konuştu. 
     
     11 NUMARALI FORMA GİYECEK 
     Yeni takımında 10 numaralı formayı giyemeyecek olmasıyla ilgili bir soru üzerine İbrahim Kutluay, şöyle dedi 
     ''Ben basketbol kariyerimin başlarından itibaren hep 10 numaralı formayı giydim. Bu numaranın uğuruna da inanıyorum. Fakat profesyonelliğin içerisinde bunlar da var. Yeni bir takıma gidiyorum. NBA'de 10 numaralı formayı taşımak isterdim. Ancak kurallar gereği taşıyamıyorum. Çünkü 10 numara şu an antrenörlük yapan efsane oyuncuları Nate McMillian'a aitmiş. Kendisi 12 yıl Seattle'da oynadıktan sonra antrenörlüğe başladı ve giydiği 10 numaralı formayı salona asmışlar. Bundan sonra 11 numaralı formayı giyeceğim.'' Kutluay, kız arkadaşı Demet Şener'in de kasım ayı başında ABD'ye gelceğini söyledi. 
     
     FENERBAHÇE MAÇLARINI KAÇIRMAYACAK 
     Tutkunu olduğu Fenerbahçe'nin futbol maçlarını ABD'de seyretmek istediğini kaydeden Kutluay, ''Gider gitmez televizyon bağlantılarını yapıp maçlarını takip etmeye çalışacağım. Fenerbahçe'ye uzaktan da olsa desteğimi her zaman, sonuna kadar vereceğim'' dedi. 
     Türkiye'de en çok neyi özleyeceğinin sorulması üzerine de Kutluay, profesyonel bir oyuncu olduğunu ve yurt dışında yaşamaya alıştığını belirterek, fazla bir şey özlemeyeceğini söyledi. 
     Kutluay,'' Oraya gidip, başarılı olmak durumundayım. Ülkemi temsil ediyorum, sorumluluğum çok büyük. Tabii ki ülkemden uzak olmak biraz burukluk yapıyor, ama orada ülkemden uzakta da olsam, ailemin, arkadaşlarımın, Türk halkının desteğini hissedip, başarılı olmak için her şeyi yapacağım'' diye konuştu. 
     Ülkerspor Kulübü Menajeri Hakan Artış ise, geçen sezon kendi formalarını giyen milli basketbolcu ile camia olarak gurur duyduklarını vurgulayarak, bir gün Türkiye'ye döndüğünde 10 numaralı formasının hazır olduğunu kaydetti. 
     
</TEXT>
</DOC>
