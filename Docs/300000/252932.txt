<DOC>
<DOCNO> 252932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/spor/axspo01.html </URL>
<DATE> 2004/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ALEX Brezilya'nın 10 numarası 
</HEADLINE>
<TEXT>


Sambacılar'ın teknik patronu Parreira, Fenerbahçe'nin yeni yıldızına 10 numaralı formayı verdi. Sarı-Lacivertli futbolcu Güney Amerika Kupası'nda bu formayla mücadele edecek 

YUSUF KOBAL 


Fener'de 20 numara 
FENERBAHÇELİ Alex, her futbolcunun rüyası olan 10 numaraya, Brezilya Milli Takımı'nda kavuştu. Güney Amerika Kupası için milli takımda bulunan Brezilyalı yıldız, 20 numarayı çıkarıp, daha önce Rivaldo ve Juninho'nun giydiği 10 numaralı formayı sırtlayacak. Sarı - Lacivertliler, Alex'in milli takımdaki formasının "20" olması nedeniyle, Fenerbahçe'de de 20 numarayı taşımasını uygun görmüştü. 

İlk maçı 8 Temmuz'da 
ALEX'E 10 numarayı veren Brezilya Teknik Direktörü Parreira da, başarılı oyuncunun hem takımı için ne kadar önemli olduğunu ortaya koydu, hem de Fenerbahçe'nin ne kadar klas bir transfer yaptığını vurgulamış oldu. Sarı - Lacivertliler'in süperstarı, kupada ilk maçını 8 Temmuz'da Şili ile oynayacak. Daha sonra da Kosta Rika ve Paraguay ile karşı karşıya gelecek. 

İki arada bir derede 
FENERBAHÇE'NİN gözden çıkardığı Petkov zor durumda kaldı. Sarı - Lacivertliler ile yaptığı anlaşmadaki şartlarla yeni bir takım bulmak isteyen Bulgar futbolcu, kendisine geç haber verildiğini söyleyerek, "Bu şartlarda kulüp bulmam zor. Tüm takımlar sezon öncesi kadrolarını oluşturdu" diye dert yandı. Yönetimden bonservisi konusunda anlayış bekleyen Sarı - Lacivertli futbolcu, "Eğer bonservisim elimde bulunursa, pazarlık etme şansım artar" dedi. 

Şampiyonluk primi kamptan sonra 
2003-2004 sezonunu şampiyon olarak kapayan Fenerbahçe'de, bu başarının primleri Almanya kampından sonra dağıtılacak. Sarı - Lacivertli yönetim, Teknik Direktör Daum'un yapacağı liste ve paylaşım doğrultusunda, her futbolcunun parasını temmuz ayının son günlerinde banka hesaplarına yatıracak. 

Tuncay'ın gönlüne göre 

Orta sahasını güçlendiren Daum, yıldız futbolcuyu forvette oynatmayı düşünüyor 

Forvet Nobre-Tuncay'ın 
FABİANO, Alex ve Serkan gibi transferlerle orta sahasını güçlendiren Fenerbahçe Teknik Direktörü Daum, Van Hooijdonk'u da bu bölgeye çekip, forveti Nobre - Tuncay ikilisine teslim etmeyi planlıyor. Geçen sezon kanatta görev almasına rağmen bundan fazla memnun kalmayan Tuncay da bu şekilde golcü kimliğini yeniden yakalamış olacak. 

Golü düşünen bir kadro 
FORVETTE diğer alternatif olarak Serhat'ı düşünen Alman çalıştırıcı, Türkiye'de ve Şampiyonlar Ligi'nde arka arkaya maçlar oynanacağı için kadrosunda değişik varyasyonlar planlıyor. Murat Hacıoğlu'nun da katılımı sonrasında hücum bölgesinde amacına ulaşan Daum'un geçen yıla oranla daha ofansif bir futbol oynatması bekleniyor. 




</TEXT>
</DOC>
