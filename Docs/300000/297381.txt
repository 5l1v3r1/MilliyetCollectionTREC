<DOC>
<DOCNO> 297381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonyas09.html </URL>
<DATE> 2004/12/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Migreni olanlarda felç riski iki kat fazla 
</HEADLINE>
<TEXT>

     Kanadalı ve Amerikalı bilim adamlarının yaptıkları araştırmalar, migren ağrısı çekenlerin felç geçirme riskinin iki kat arttığını ortaya çıkardı. 
     British Medical Journal'da yayımlanan raporda, baş ağrısıyla felç arasındaki bağlantıya dair yapılan 14 araştırmanın, hafif baş ağrısı çekenlerde de riskin arttığını gösterdiği belirtildi. 
     Kadınlar üzerinde yapılan üç araştırmaya göre, migreni olan ve doğum kontrol hapı alanlarda felç riski, ilaç almayanlara oranla 8 kat artıyor. 
     Washington Üniversitesi'nden sinir hastalıkları mütehassısı Ali Sami, çalışma sonuçlarının, migrenin, felç için bağımsız bir risk faktörü olduğunu ortaya çıkardığını söyledi. 
     Sami ve Montreal'deki Royal Victoria Hastanesi'nden Mayhar Etminan ile çalışmaya ortak olan meslektaşlarına göre risk, baş ağrısı sırasında beyne giden kan oranında azalma olmasına bağlı olarak artıyor. 
     Beyne giden atardamarı veya damarı tıkayan kan pıhtılaşmasının neden olduğu bölgesel anemi, felç türlerinin en yaygını olarak biliniyor. 
     
</TEXT>
</DOC>
