<DOC>
<DOCNO> 268420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun54.html </URL>
<DATE> 2004/09/02/ </DATE>
<TIME> 22.06 </TIME>
<AUTHOR>  </AUTHOR>
<HEADLINE>
Komayla beraber gelen şok annelik 
</HEADLINE>
<TEXT>

     İngiltere'de, hiçbir zaman hamile kalamayacağını düşünen bir kadın, bir nöbet nedeniyle geçirdiği komadan çıktığında doğurduğunu öğrendi. 
     BBC'nin internet sitesinde yer alan habere göre, 32 yaşındaki Joanne Roberts, ergenlik döneminde geçirdiği bir araba kazası nedeniyle çocuğu olamayacağını düşünüyordu. 
     Evinde geçirdiği bir nöbetin ardından komaya giren Roberts Whiston hastanesine kaldırıldı. Roberts komadayken, doktorlar kadının hamile olduğunu farkettiler. Bebeğin yaşamının tehlikede olduğunu anlayan doktorlar, hemen sezeryanla çocuğu aldılar ve Roberts birkaç gün sonra komadan çıktığı zaman da, bir oğlu olduğu müjdesini verdiler. 
     Roberts, ilk önce kandırıldığını ve başkasının bebeğinin kendisine verilmeye çalışıldığını sanmış. Hamilelik belirtilerini de bademcik iltihabı diye geçiştiren Roberts, şimdi ''Luke'' adı verilen oğluyla mutlu ve anneliğin çok güzel bir duygu olduğunu söylüyor. 
     
</TEXT>
</DOC>
