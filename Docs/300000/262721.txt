<DOC>
<DOCNO> 262721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun24.html </URL>
<DATE> 2004/08/12/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Reuters anketi Türkiye'yle müzakereler 2005'te... 
</HEADLINE>
<TEXT>

     Reuters Haber Ajansı'nın ekonomistler arasında yaptırdığı bir kamuoyu araştırmasından, Türkiye'nin muhtemelen 2005'te AB'yle tam üyelik görüşmelerine başlayacağı sonucu çıktı. 
     BBC'nin haberine göre, ancak aynı ankete göre, tam üyelik için gerekli reformların tamamlanması en az 10 yıl alacak. 
     Uzmanlar, Türkiye'nin AB'yle üyelik görüşmelerine başlama şansının, özellikle AKP hükümetinin gerçekleştirdiği siyasi ve ekonomik reformlar sonucu önemli oranda arttığı görüşünde birleşti. 
     9-11 Ağustos tarihleri arasında gerçekleştirilen ankette, Türkiye'yle müzakerelerin 2005'te başlayacağını tahmin edenlerin oranı yüzde 70 oldu. 
     Oysa geçen yıl bu oran yüzde 40'dı. 
     Ankete katılanlar genelde, Türkiye'nin AB'ye 2015'te üye olacağı görüşünde. 
     Ancak Türkiye'nin birliğe 2010'da üye olacağını ve üyeliğinin asla gerçekleşmeyeceğini söyleyen ekonomistler de var. 
     Bank of America'dan Dwyfor Evans, Kıbrıs sorunun çözülememiş olmasının, olumsuz bir faktör olduğunu ancak AB'nin bu durumdan Türkiye'yi sorumlu tutamayacağını söyledi. 
     Bank Austria'dan Walter Pudschedl ise Türkiye'nin birliğe 2015'ten önce üye olamayacağını ve büyük nüfusunun, üyeliğini geciktirebileceğini belirtti. 
     Walter Pudschedl, üyeliği halinde, Türkiye'nin Avrupa Parlamentosu'na çok sayıda temsilci gönderebileceğine ve Almanya ile Fransa gibi ülkelerin karar mekanizmaları içinde güç kaybedebileceğine dikkat çekti. 
     
</TEXT>
</DOC>
