<DOC>
<DOCNO> 273343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/soneko04.html </URL>
<DATE> 2004/09/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Petrol fiyatları 46 dolar sınırında... 
</HEADLINE>
<TEXT>

     Rus petrol devi YUKOS'un demiryolu ile Çin'e yaptığı sevkıyatı durdurmasının ardından, uluslararası borsalarda petrol fiyatları yeni haftaya yükselişle başladı. 
     New York Borsası'nda işlem gören ABD hafif petrolü, Uzakdoğu piyasalarının açılmasıyla 45.89 dolara kadar yükseldikten sonra, açılışının 21 sent yukarısında 45.80 dolarda dengelendi. Londra Borsası'nda ise 15 sent yükselen Brent petrolü 42.60 dolardan satılıyor. 
     Fiyatların bir süre daha 40-45 dolar bandında hareket edebileceğini belirten Avustralya bankalarından ANZ enerji analisti Daniel Hynes, ''Böyle sıkı bir piyasada arzla ilgili sorunlar baş gösterdiğinde, fiyatları hemen körükleyebiliyor. Bu durumun çok kısa süreli olacağını beklemiyorum'' dedi. 
     Ağustos'ta 49.40 dolar ile borsa tarihlerinde en yüksek zirvesine ulaşan petrol fiyatlarının kısa vadede tekrar bu seviyeleri görmeyeceğini savunan Hynes, ''O zaman fiyatların yükselmesinde etkili olan bir çok spekülatör, şimdi aktif değil'' diye konuştu. 
     
     ŞİMDİ DE JEANNE KASIRGASI ÇIKTI 
     Bu arada İvan Kasırgası nedeniyle petrol ve doğalgaz üretim bölgesi olan Meksika Körfezi'nde daha önce kapatılan bazı tesisler tekrar yavaş yavaş üretime döndürülmeye çalışılırken, Haiti'de büyük hasara neden olan tropikal Jeanne Kasırgası nedeniyle ABD'nin petrol ithalatının kesintiye uğrayabileceği, bunun da ülkenin son 6 ayın en düşük seviyesinde bulunan petrol stoklarını daha da azaltabileceği değerlendiriliyor. 
     Miami'de bulunan ABD Ulusal Kasırga Merkezi, Jeanne Kasırgası'nın bugün geç saatlerde kuzeydoğuya yönelerek, son 5 haftada 3 büyük kasırganın vurduğu Florida'ya ulaşabileceğini duyurdu. Meteoroloji uzmanları, Atlantik merkezli ayrıca 2 yeni tropikal sistemin oluşma hazırlığında olduğunu kaydediyor. 
     Petrol piyasasında uzun süredir endişe kaynağı olan YUKOS'un mali sorunları nedeniyle petrol arzını sürdüremeyeceği korkularını doğrulayan ilk somut gelişme, hafta sonunda yapılan açıklamayla şirketin Çin Ulusal Petrol Şirketi'ne demiryolu ile yaptığı günlük 100 bin varillik petrol sevkıyatının durdurulması oldu. 
     YUKOS sözcüsü, söz konusu kararla ilgili ''Banka hesaplarımızın dondurulması nedeniyle, demiryolu nakliye bedeli ile petrol ihraç vergilerini ödeyemediğimiz için, sevkıyatı durdurmak zorunda kaldık'' dedi. 
     YUKOS, daha önce yaptığı açıklamalarda, banka hesaplarının dondurulmasıyla petrol arzıyla ilgili sorunlar yaşayabileceğini vurgulamıştı. 
     
</TEXT>
</DOC>
