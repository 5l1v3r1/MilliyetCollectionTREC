<DOC>
<DOCNO> 254036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/yasam/axyas01.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman yangınına 'skandal' uyarı 
</HEADLINE>
<TEXT>


Orman Genel Müdürlüğü'nden gönderilen resmi yazıda, "Rahmetullahi aleyhim ecmeıyn" gibi ifadeler yer aldı 

FERİT DEMİR Tunceli DHA 

Orman Genel Müdürlüğü Yangın Harek t Merkezi tarafından yangın mevsimi nedeniyle orman bölge müdürlüklerine gönderilen resmi yazıda skandal ifadeler yer aldı. "Rahmetullahi aleyhim ecmeıyn" Allah'ın rahmeti hepimizin üzerinde olsun ve "Allah korktuğumuzdan emin eylesin" gibi dini terimlerin yer aldığı yazının orman bölge müdürlüklerince işletme müdürlüklerine ulaştırılması istendi. 
Elazığ Bölge Müdürlüğü'ne gelen ve buradan gönderildiği Tunceli İşletme Müdürlüğü panosuna asılan 14.06.2004 tarihli resmi yazıda şöyle denildi 
"Sayın bölge müdürlerimiz, kıymetli arkadaşlar. Hamdolsun ki bu yıl da yangın mevsimine ulaştık. Arkadaşlarımızın bir bölümü ulaşamadı. Rahmetullahi aleyhim ecmeıyn Allah'ın rahmeti hepimizin üzerinde olsun . Hava değerleriyle yangınlar arasında kesin bir korelasyon var. Bu hafta sonu yaz mevsimi kendini iyice hissettirecek. Raporlar öyle diyor." 

'Terimiz kurudu' 
Uzun süredir hava şartlarının iyi gitmesi nedeniyle ciddi yangın olmadığı belirtilen yazı şöyle devam etti "Terimiz kurudu anlayacağınız. Biraz hamlık var. Şimdi bu mesajımızla birlikte, gözetleme, haberleşme sistemini uyarırsanız, ekiplerinizi hazır tutarsanız, Valilik, Karayolları, DSİ, Köy Hizmetleri ile görüşerek makine yerlerini yetkililerin adreslerini belirlerseniz, askeri birlikleri uyarırsanız, C 130 doldurma ekiplerini hazırlarsanız iyi olur. Allah korktuğumuzdan emin eylesin. Bedeninizden sağlık, evinizden huzur, yüzünüzden tebessüm eksilmesin." 
Orman Genel Müdürü Osman Kahveci, yazının resmi yazı niteliğinde olmadığını ve altında bakan ya da herhangi bir bürokratın imzasının bulunmadığını belirtti ve yazıyı yazan kişiye ihtar verildiğini söyledi. 

Çanakkale'de 220 hektar yandı 

ÇANAKKALE DHA 
Çanakkale'nin merkeze bağlı Aşağıokçular köyü yakınında çıkan yangın yaklaşık 220 hektarlık alanda etkili oldu. Anız ateşi nedeniyle çıkan yangın akşam saatlerinde kontrol altına alındı. Yetkililer, 4 evin yandığını ve çok sayıda küçükbaş hayvanın telef olduğunu belirtti. Bursa'nın Mudanya ilçesinde çıkan orman yangınında da yaklaşık 10 dönüm makilik alan tahrip oldu. 


</TEXT>
</DOC>
