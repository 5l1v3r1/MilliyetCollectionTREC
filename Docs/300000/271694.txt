<DOC>
<DOCNO> 271694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy03.html </URL>
<DATE> 2004/09/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bredenkamp ve Vorkink, Kerem Babacan'ın sünnet düğününde... 
</HEADLINE>
<TEXT>

     Devlet Bakanı Ali Babacan'ın oğlu Kerem Babacan'ın sünnet düğününe katılan TBMM Başkanı Bülent Arınç, ''Kerem'e geçmiş olsun, damatlığını da görürüz inşallah'' dedi. 
     Bilkent Oteli'ndeki sünnet düğününde konuşan Ali Babacan da ''Umarım Türkiye'deki ve dünyadaki bütün çocukların yüzü her zaman güler'' dileğinde bulundu. 
     Babacan, paylaşıldıkça acıların ve üzüntülerin azalacağını, sevinç ve mutlulukların çoğalacağını belirterek, ''Bizi mutlu ettiniz, sevindirdiniz'' dedi. 
     Kerem Babacan, düğünün yapıldığı salona meşaleler eşliğinde, palyaçoların omuzlarında taşıdığı taht üzerinde geldi. Kerem Babacan pastayı, TBMM Başkanı Bülent Arınç, Başbakan Recep Tayyip Erdoğan'ın eşi Emine Erdoğan, Dışişleri Bakanı ve Başbakan Yardımcısı Abdullah Gül, babası ve annesiyle kesti. 
     Düğüne, bakanların yanı sıra milletvekilleri, bürokratlar, bazı büyükelçiler, IMF ve Dünya Bankası'nın Türkiye temsilcileri ile çok sayıda davetli katıldı. Düğüne katılan sanatçı Nejat Uygur, Dışişleri Bakanı ve Başbakan Yardımcısı Abdullah Gül ve Ankara Büyükşehir Belediye Başkanı Melih Gökçek ile ayrı ayrı sohbet etti. 
     Yaklaşık 1000 kişinin davet edildiği düğüne katılanlar, hediyelerini salonun girişinde bulunan bir sandığa bıraktı. 
     
     BREDENKAMP VE VORKİNK DE KATILDI 

     Sünnet düğününe, Uluslararası Para Fonu IMF Türkiye Temsilcisi Hugh Bredenkamp da katıldı. ''İlk kez bir sünnet düğününe katılıyorum. Çok hoşuma gitti'' dedi. 
     Türkiye'nin sadece ekonomik değil sosyal ve kültürel hayatını da öğrenmeye çalıştığını belirten Bredenkamp, Türkiye'ye geldiğinden beri ilk kez böyle geleneksel bir törene katıldığını ifade etti. 
     Bredenkamp, düğünün çok hoşuna gittiğini, bundan sonra bu türden olaylara katılmaya gayret gösreteceğini sözlerine ekledi. 
     Bu arada Dünya Bankası Türkiye Direktörü Andrew Vorkink de eşi ile birlikte katıldığı sünnet düğününde çok iyi vakit geçirdiğini, bu türden geleneksel, Türk folklorüne dayalı olayları çok sevdiğini belirtti. 
     
</TEXT>
</DOC>
