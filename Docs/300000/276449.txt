<DOC>
<DOCNO> 276449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun16.html </URL>
<DATE> 2004/10/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Pakistan'da camide patlama, 25 ölü var 
</HEADLINE>
<TEXT>

     Pakistan'ın doğusundaki Sialkot kentinde Şiilerin gittiği camideki patlamanın nedeninin intihar saldırısı olduğu, saldırıda ölenlerin sayısının 25'e yükseldiği bildirildi. 
     Sialkot polis şefi Nisar Ahmed Saroya, birkaç kilometre uzaktan duyulabilecek güçteki patlamanın nedeninin intihar saldırısı olduğunu söyledi. 
     Saroya, 1000'den fazla kişinin bulunduğu Zainabya camisindeki patlamada 50'den fazla kişinin de yaralandığını belirtti. 
     Polis kaynakları, olayla ilgili olarak 8 kişinin gözaltına alındığını kaydetti. 
     
     MİSİLLEME OLABİLİR 

     Bu arada Enformasyon Bakanı Şeyh Raşid Ahmed, saldırının, en çok arananlar listesinde bulunan Pakistanlı militan Emced Hüseyin Faruki'nin geçen pazar öldürülmesine misilleme olabileceğini söyledi. 
     Usame Bin Ladin'in lideri olduğu El Kaide ile yerel örgütler arasındaki asıl bağlantı olarak görülen Faruk, Pakistan Devlet Başkanı Pervez Müşerref'e geçen aralıkta bulunulan iki suikast girişiminin de baş sanığıydı. 
     
</TEXT>
</DOC>
