<DOC>
<DOCNO> 284074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/soneko24.html </URL>
<DATE> 2004/10/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Tüzmen'in Güney Afrika temasları... 
</HEADLINE>
<TEXT>

     Devlet Bakanı Kürşad Tüzmen, Güney Afrikalılara, dış pazarlara ortak bir şirket kurarak, 12 ay boyunca birlikte tarımsal ürün ihraç etmeleri teklifinde bulundu. 
     Bir dış ticaret heyeti ile birlikte Güney Afrika'da temaslarda bulunan Tüzmen, bugün Johannesburg'tan Cape Town'a geçti. 
     Tüzmen, burada West Cape Eyaleti Başbakanı İbrahim Resul'u ziyaret ederek, kendisiyle bir süre görüştü. Bakan Tüzmen, görüşmenin ardından basın mensuplarına yaptığı açıklamada, kendileri için en öncelikli konunun Güney Afrika ile serbest ticaret anlaşmasının bir an önce imzalanması olduğunu, Eyalet Başbakanı'na da bu konudaki görüşlerini aktardığını söyledi. Eyalet Başbakanı Resul'un da kendilerine bu konuda taahhütte bulunduğunu kaydeden Tüzmen, serbest ticaret anlaşmasıyla birlikte Türkiye-Güney Afrika arasında yeni bir dönemin başlayacağını vurguladı. 
     
     TARIM ÜRÜNLERİ İHRACATINDA İŞBİRLİĞİ 
     Tüzmen, Türkiye ile Güney Afrika'nın iklim şartları nedeniyle tarımsal ürünlerde birbirlerini tamamlayan iki ülke olduğuna da dikkat çekerek, ''Güney Afrika ile ortak bir şirket kurarak ya da ortak bir çalışma yaparak, 12 ay boyunca dış pazarlara aynı ürünü satabiliriz. Çünkü bizde yaz bitiyor, onlarda başlıyor. Örneğin yaz sebze ve meyveyi 1 yıl süresince aynı pazara verebiliriz. Kendilerine de bunu önerdim'' dedi. 
     Türkiye ile Güney Afrika arasında direk uçuşların olmamasının ekonomik ve ticari ilişkilerde engel olarak gördüğünü de söyleyen Tüzmen, Eyalet Başbakanı Resul ile görüşmede bu konunun da gündeme geldiğini anlattı. 
     Resul'un de aynı talebi bulunduğunu kaydeden Tüzmen, THY Genel Müdürü ile de bir görüşme yaptığını ve yeni uçakların alımından sonra Güney Afrika'ya direk uçuşlar yapılacağı yolunda bilgi aldığını belirtti. 
     Tüzmen, Türkiye ile Güney Afrika'nın turizmde de ortak çalışma yapabileceğini sözlerine ekledi. 
     Bu arada Türk işadamları da Güney Afrikalı meslektaşlarıyla görüşmelerini sürdürüyor. 
     
</TEXT>
</DOC>
