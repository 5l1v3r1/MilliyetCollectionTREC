<DOC>
<DOCNO> 288063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy03.html </URL>
<DATE> 2004/11/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
10 Kasım'da AKP'den çelenk gafları 
</HEADLINE>
<TEXT>

     Büyük Önder Mustafa Kemal Atatürk, dün tüm Türkiye'de saygıyla ve özlemle anılırken AKP, bazı merkezlerde törenlere çelenk göndermedi veya geç gönderdi. 
     
     'Uyuyakalmışız' 
     ANTALYA'nın Finike İlçesi'nde, 10 Kasım Atatürk'ü Anma Töreni'nde AKP İlçe Teşkilatı, uyanamayınca tören alanına çelenk koymadı. AKP İlçe Başkanı Adem Gökyer, Kadir Gecesi nedeniyle çok geç yattıklarını belirterek, "Uyuyakalmışız. Kesinlikle Atatürk'e karşı bir tavrımız yok'' dedi. 
     Ulu Önder Atatürk ölümünün 66'ncı yıldönümünde Finike'de de törenle anıldı. Protokolün ve parti temsilcilerinin Cumhuriyet Meydanı'ndaki Atatürk Anıtı'na çelenk koyma töreni sırasında, AKP İlçe Teşkilatı'nın alanda bulunmadığı gözlendi. Partilerden sadece CHP ve DYP anıta çelenk koydu. Hükümet partisi AKP yöneticilerinin tören alanında bulunmaması tepkilere neden oldu. 
     Finike AKP İlçe Başkanı Adem Gökyer, il genel meclisi üyeleri ve parti yetkilileri ile önceki akşam Antalya'da bir toplantıya katıldıklarını belirterek, "Toplantı sonrası iftar yemeği verildi. Daha sonra Kadir Gecesi münasebetiyle ibadet ettik ve sabaha karşı 04.00 sıralarında Finike'ye ulaştık. Uyuya kaymışız. Anma programını unutmuşuz'' dedi. 
     Bugüne kadar 29 Ekim Cumhuriyet Bayramı, 30 Ağustos Zafer Bayramı gibi resmi törenlerde yerlerini aldıklarını vurgulayan Gökyer, "İlk defa böyle birşey başımıza geldi. Kesinlikle bir art niyet yok. Atatürk'e karşı bir tavrımızın olması mümkün değil. Öküz altında buzağı aranmasın'' dedi. 
     
     GELİBOLU 
     ÇANAKKALE'nin Gelibolu ilçesinde AKP ilçe başkanlığı, kendilerine anma programı gelmediği gerekçesiyle sabah düzenlenen törende, Atatürk Meydanı'ndaki Atatürk Anıtı'na çelenk sunmadı. 
     Gelibolu'da dün sabah düzenlenen Atatürk'ü anma programında, Gelibolu Kaymakamı Adnan Çakıroğlu, ANAP'lı Belediye Başkanı Cihat Bingöl, Gelibolu 2'nci Kolordu Komutanı Korgenaral Dursun Bak ve kamu kurum ve kuruluşlarının yöneticileri, öğrenciler ve siyasi parti temsilcileri Atatürk Anıtı'na çelenk sundu. Saat 08.45'te başlayıp saat 09.00'a kadar süren tören sırasında, AKP İlçe Başkanlığı anıta çelenk koymadı. 
     AKP'li belediye meclis üyelerinden Aygen Akdağ, olayın farkına vardı. Ancak partisinin çelengi tören alanında olmadığından, tören bitiminde ilçe başkanı Şenol Tosun ile iletişim kurdu. Program gelmediği için çelengin tören alanına getirilmediği belirtilirken AKP ilçe başkanı Şenol Tosun ve meclis üyesi Akdağ, tören bitiminde AKP çelengini anıta sundu. 
     AKP Gelibolu İlçe Başkanı Şenol Tosun, "Bize program gelmediği için törenin içeriğini bilmiyorduk. Bu nedenle anıta çelenk sunmadık. Ancak tören ardından, Gelibolu Belediye meclis üyemiz Aygen Akdağ ile birlikte parti çelengimizi anıta sunduk'' dedi. Tosun, "Ben partininin Gelibolu kurucu başkanıyım. Törende yer alamadık. Ancak tören bitiminde beş dakika sonra çelengi koyduk. Saygı duruşunda bulunduk. Bu konuda herhangi bir art niyetimiz yok'' diye konuştu. 
     
     SİVAS 
     SİVAS'ta Atatürk'ün 66'ıncı ölüm yıldönümü anma programında AKP, çelenk koymayı unuttu. Törenin bitiminin ardından bir partili, getirdiği çelengi anıta koydu. 
     Hükümet Meydanı'nda düzenlenen törende, protokol sırasında göre çelenkler anıta konuldu. İktidar Partisi olarak AKP'nin adı anons edilmeden, muhalefet partisi olarak CHP'nin adı anons edildi. Tüm çelenklerin konulması, saygı duruşu ve istiklal marşının okunmasının ardından, törenin bittiği anons edildi. Protokolün dağılmasının ardından, partili olduğu öğrenilen bir kişi elinde çelenkle tören alanına geldi. Partili, çelengi anıtın önüne koyarak hızla uzaklaştı. 
     AKP İl Başkanı Hakan Akkaş'ta törene katılmadı. AKP il teşkilatı görevlileri, çelengin koyulduğunu herhangi bir problem olmadığını söyledi. Bu arada, Saadet Paartisi ve İl Sağlık Müdürlüğü çelenkleri de tören alanına gelmesine rağmen, anıta konulmadı. Çelenkleri sunacak yöneticilerin alana gelmeyişi nedeniyle, çelenklerin konulmadığı öğrenildi. 
     
</TEXT>
</DOC>
