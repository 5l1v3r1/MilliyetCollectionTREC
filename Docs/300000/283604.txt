<DOC>
<DOCNO> 283604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/guncel/axgun01.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkeşler'i yıkan karar 
</HEADLINE>
<TEXT>


Alparslan Türkeş'in Deutche Bank'taki paralarının çekilmesiyle ilgili davada beraat eden kızları Ayzıt Türkeş ve Umay Günay, hapis istemiyle yargılanacak 

ANKARA Milliyet 

Alparslan Türkeş'in ölümünden sonra kızı Ayyüce ve ikinci eşi Seval Türkeş'in, İngiltere'deki Deutsche Bank hesabındaki 575 bin mark, 845 bin dolar ve 367 bin sterlinin çekilmesiyle ilgili suç duyurusu üzerine, iki kızı Ayzıt Türkeş ile Umay Günay hakkında açılan dava, beraat kararının bozulmasının ardından yeniden görülmeye başlandı. 
Ankara 7. Ağır Ceza Mahkemesi'ndeki dünkü duruşmaya Ayzıt Türkeş, avukatı Umur Tamur ve müdahil avukatı Salim Özdemir katıldı. Duruşmada Yargıtay 11. Ceza Dairesi'nin bozma kararı okundu. Bozma kararına karşı ne diyeceği sorulan Ayzıt Türkeş, mahkemenin beraat kararında direnmesini talep etti. Tamur da ilk kararda direnilmesini isterken, Özdemir Yargıtay kararına uyulmasını talep etti. 
Mahkeme, bozma kararına uyulmasına karar vererek, Yargıtay'ın bozma gerekçesinde yer alan İngiltere'deki paranın çekilip çekilmediği, çekildiyse kimin, ne zaman ve hangi sıfatla çektiğinin belirlenmesi için ilgili bankaya müzekkere yazılmasına karar vererek duruşmayı erteledi. 

Ceza alabilecekler 
Mahkemenin dava sonucunda Yargıtay'ın belirttiği yönde bir karar verme zorunluluğu bulunmuyor. Mahkeme, yeni delillerin değerlendirilmesi sonucu Türkeş ve Günay'ın yeniden beraatına karar verebilecek. Bu durumda Yargıtay 11. Ceza Dairesi'nin görüşü farklı olduğundan, dosya Yargıtay Ceza Genel Kurulu'na gidecek. Kurul, mahkeme ya da Daire'den hangisinin görüşünü haklı bulursa, dava da bu yönde sonuçlanacak. Mahkeme, sanıkların Yargıtay'ın belirttiği doğrultuda cezalandırılmasına karar verirse, karar onanacak. 

Sahtecilik ve dolandırıcılık suçlaması 

Ayzıt Türkeş ve Umay Günay hakkındaki dava, Seval Türkeş ile Ayyüce Türkeş'in suç duyurusu üzerine açılmıştı. Türkeş'in ölümünden sonra İngiltere'deki Deutsche Bank hesabındaki paranın çekilmesiyle ilgili olarak Ayzıt Türkeş hakkında TCK'nın "özel evrakta sahtecilik" hükmünü içeren 345 ve "dolandırıcılık" fiilini düzenleyen 504. maddeleri uyarınca 12 yıla, Umay Günay hakkında 4.5 yıla kadar ağır hapis istemiyle dava açılmıştı. Ankara 7. Ağır Ceza Mahkemesi, yargılama sonucu sanıkların beraatına karar vermişti. Temyiz başvurusu üzerine, Yargıtay 11. Ceza Dairesi, Türkeş yönünden suçun sabit olduğu, Günay için de suç unsuru oluştuğu, ancak paranın nasıl çekildiğinin araştırılması gerektiği görüşüyle kararı bozmuştu. 


</TEXT>
</DOC>
