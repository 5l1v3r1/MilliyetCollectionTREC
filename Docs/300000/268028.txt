<DOC>
<DOCNO> 268028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/spor/axspo01.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçmişe iyi bak geleceği unutma 
</HEADLINE>
<TEXT>


Valerenga karşısında yaşanan acı tecrübeyi hatırlatan Kartal'ın golcüsü, "Norveç futbolu hafife alınmamalı. Aksi takdirde bunun bedelini çok ağır ödeyebiliriz" diye konuştu 

ORHAN YILDIRIM 


Dost acı söyler 
BEŞİKTAŞ'A ilk uyarı John Carew'den geldi. UEFA Kupası'nda karşılaşacakları rakipleri Bodo'yu çok yakından tanıdığını belirten Norveçli futbolcu, "Dost acı söyler" misali, ülkesinin futbolunu Milliyet'e anlattı. Birçok takımın Norveç futbolunu hafife aldığını, bunun da bedelini ödediğini ifade eden Carew, "Beşiktaş'ın da böyle acı bir tecrübesi Valerenga var. Bu kez büyük bir ciddiyetle hazırlanmalıyız" diye konuştu. 

'Sürpriz sayılmaz' 
NORVEÇ futbolunu öven Siyah - Beyazlı oyuncu, "Bırakın Avrupa'yı, İskandinav ülkeleri Danimarka, İsveç ve Finlandiya'dan bile değişik bir oyun anlayışı var" yorumunu yaptı. Carew, ülkesinin futbolunu şöyle özetledi "Taktiksel açıdan çok, fizik gücüne dayalı, çok koşan, pres yapan, sahanın belli bölgesinde değil her alanında oynanan bir oyun. Bu nedenle sürpriz sonuçlar alıyorlar. Ama bana göre bunlar sürpriz değil." 

Kartal'da ceza yok, uyarı var 

Tam destek kararı 
GAZİANTEPSPOR maçı sonrasında, bir araya gelen Beşiktaş Yönetimi'nden takıma ve teknik heyete tam destek çıktı. İlk dört haftada sadece iki puan toplayan Siyah-Beyazlılar'ın durumunu tartışan yöneticiler, futbolculara para cezasını gereksiz buldu, sadece uyarılmasına karar verdi. 

'Del Bosque düzeltir' 
BAŞKAN Yıldırım Demirören ve arkadaşları, Del Bosque'nin takımı düzlüğe çıkaracağına inançlarının tam olduğunu vurgularken, Sakarya maçıyla çıkışın başlayacağına inanıyorlar. Futbol Şube Sorumlusu Kıvanç Oktay, takımdaki arkadaşlık havasının mükemmel olduğunu söyledi. 

Sakatlar ayaklandı 

Sorunları nedeniyle Gaziantep maçında yer almayan Pancu, Juanfran ve Tayfun, doktor kontrolünde çalışmalara başladı 

Testten geçtiler 
KARTAL'IN sakatları ayağa kalktı. Adale sorunu yaşayan Juanfran ve Tayfun'un yanısıra, kasıklarındaki ağrılar yüzünden Gaziantepspor maçında forma giyemeyen Pancu'nun durumlarının her geçen gün daha iyiye gittiği açıklandı. Kulüp doktoru Yalçın Yavuzer, oyunculara yapılan testlerin ardından üç futbolcuya da farklı bir çalışma metodu uyguladıklarını açıkladı. 

Milli maç yaradı 
YAVUZER, milli maç için verilen aranın üç futbolcuya da yaradığını söyleyerek, "Önümüzde uzunca bir süre var. Sakarya karşına sakatlık açısından sorunsuz hazır olacağız. Umarım bu süre içinde ve milli takımlarda oyuncularımız yeni bir şanssızlık yaşamazlar" dedi. Siyah-Beyazlılar dünü tek antrenmanla geçirdi. Kartal önce salonda çalıştı, ardından sahaya indi. 

Karvan ile oynuyorlar 

REAL Madrid, Real Sociedad ve Kocaelispor ile hazırlık maçı için görüşme yapan Beşiktaş, nihayet rakibini buldu. Siyah-Beyazlılar bugün 17.30'da Azerbaycan'ın Karvan takımıyla Ümraniye'de özel bir karşılaşma yapacak. Azeri ekibinin başkanın Beşiktaşlı bir Türk işadamı olduğu açıklandı. 


</TEXT>
</DOC>
