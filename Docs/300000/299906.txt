<DOC>
<DOCNO> 299906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy20.html </URL>
<DATE> 2004/12/22/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Erdoğan ve Otri'nin ortak basın toplantısında ana konu Filistin'di 
</HEADLINE>
<TEXT>

     Başbakan Recep Tayyip Erdoğan, Suriye Başbakanı Muhammed Naci Otri ile yaptığı görüşmede, Filistin sorununa adil ve kalıcı ne gibi çözümler bulunabileceği ve bölgede istikrar ve barışın sağlanması için neler yapılabileceği konularını ele aldıklarını belirtti. 
     Erdoğan ve Otri, Başbakanlık Binası'ndaki başbaşa ve heyetler arası görüşmelerin ardından ortak basın toplantısı düzenlediler. 
     Suriye Başbakanı Otri, Türkiye ile Suriye arasındaki ikili ilişkilerin, her alanda geliştiğini görmekten memnuniyet duyduğunu dile getirdi. 
     İki ülke ilişkilerinin, komşuluk, ortak tarih, kültür ve ortak değerlerin temellerine dayandığına işaret eden Otri, görüşmelerin, yaptıkları müzakerelerin iki ülke ilişkilerinin ne kadar güçlü olduğunu ortaya koyduğunu belirtti. 
     Otri, iki ülke arasındaki serbest ticaret bölgesinin temelini atan anlaşmanın, Türkiye ve Suriye'nin ekonomik ilişkilerini ve ticaret hacmini artıracağını bildirdi. 
     Başbakan Erdoğan da yaptığı konuşmada, bu ziyaretinin, Otri'nin daveti üzerine Suriye'ye yaptığı ilk ziyaret olduğunu söyledi. 
     Türkiye ve Suriye arasındaki siyasi, ticari ve ekonomik alandaki ilişkilerin, nereye geldiğinin seviyesini görmekten duyduğu memnuniyeti dile getiren Erdoğan, ''Kardeş Suriye halkına, şahsım ve halkım adına, en kalbi sevgi ve saygılarımı sunarım'' dedi. 
     Erdoğan, bugün, çok olumlu ve verimli görüşmeler yaptıklarını belirterek, ''İki ülke arasında bundan sonra atılacak adımların, hukuki zeminini oluşturacak anlaşmayı imzaladık. Bu anlaşma, her iki ülkeye de hayırlı olsun'' diye konuştu. 
     Bu yılın Ocak ayında, Suriye Cumhurbaşkanı Beşar Esad'ın, Türkiye ziyaretinde çifte vergilendirmelerin önlenmesi ve yatırım teşviki anlaşmalarını imzaladıklarını anımsatan Erdoğan, serbest ticaret anlaşmasının imzalanmasıyla da ekonomik ilişkilerin hukuki zemine oturacağını kaydetti. 
     
     ''YERİ GELDİĞİNDE PARAFLARI DA ATALIM'' 
     Erdoğan, görüşmede, Türk işadamlarının Suriye'deki yatırımları ve iki ülke işadamlarının ortak yapabilecekleri yatırım konularını da ele aldıklarını ifade etti. 
     Görüşmede, İsrail-Filistin ihtilafını da ele aldıklarını belirten Erdoğan, ''Filisin sorununa, adil ve kalıcı ne gibi çözümler bulunabileceği ve bölgemizde, istikrar ve barışın sağlanması için neler yapılabileceği konularını ele aldık'' dedi. 
     Erdoğan, Suriyeli bir gazetecinin, Suriye Cumhurbaşkanı Esad'ın Türkiye'ye geldiğinde imzalanan anlaşmalar ile bugün imzalanan serbest ticaret anlaşmasının, iki ülke arasındaki ekonomik-ticari ilişkilerin gelişmesine nasıl katkıda bulunacağı yönündeki sorusu üzerine, Türkiye'den Suriye'ye yapılan yatırımın, 150 milyon dolar civarında olduğunu belirtti. Bunun katlanarak artmasını dileyen Erdoğan, anlaşmaların imzalanması ile ekonomik-ticari ilişkilerin, hukuki zemine oturacağı yönündeki görüşünü yineledi. 
     Başbakan Erdoğan, ''Buradan sizlere bir yorum da yapacağım Bu adımların çok daha süratli gelişebilmesi için her iki ülkenin bürokratlarının da yardımcı olması lazım. Bürokratik oligarşi önünüzü kesiyorsa, biz devreye gireriz. Yeri geldiği zaman parafları da atmasını bilmeliyiz. Yeter ki biz attığımız adımın, doğru olduğuna inanalım'' diye konuştu. 
     
     ''HALKLARIMIZI KENETLEYECEK PROJELERDEN YANAYIZ'' 
     Suriye Başbakanı Otri de, Suriyeli bir gazetecinin, ''Asi Nehri üzerinde, ortak bir baraj kurulacağı yönünde bilgiler aldık. Acaba, Suriye-Türkiye arasındaki su ihtilafı bitti mi '' sorusuna şöyle karşılık verdi 
     ''Ben gazeteci arkadaşıma, sorusundan dolayı teşekkür ediyorum. Ancak bu soru, biraz çıban kaşıma gibi geldi bana. Biz bazı şeyleri geride bıraktık. Biz artık anlaştık ve bölgemizde ortak kalkınma istiyoruz. Şayet, Asi Nehri üzerinde ortak bir baraj kurulması bölgeyi kalkındıracaksa, biz bunu yaparız. 
     İki ülke arasındaki sınır da eskiden tehlikeliydi. Şimdi sınırdaki mayınlar arındırılıyor ve o bölge tarıma açılıyor. Biz, halklarımızı birbirine kenetleyecek ve yaşam düzeyini artıracak projelerden yanayız.'' Otri, Dicle Nehri'nden su alınmasıyla ilgili konuyu da görüşmede ele aldıklarını ve Erdoğan'ın bu konuya olumlu yaklaşarak, bir sakınca olmadığını, bu konudaki gerekli teknik desteğin sağlanabileceğini söylediğini kaydetti. 
     Başbakan Otri, yakın gelecekte, bu bölgede 150 bin hektardan fazla toprağın sulanacağını ve birçok tarım ürününün elde edileceğini ifade etti. 
     
     ''İSRAİL'İ BARIŞA İKNA ETMELİLER'' 
     Suriyeli bir gazetecinin, ABD Başkanı George Bush'un, Suriye'ye yönelik tehditler içeren açıklamalarda bulunduğunu belirterek, bu konudaki değerlendirmesini istemesi üzerine Erdoğan, Bush'u tebrik etmek için aradığını, Bush'un da daha sonra kendisini telefonla arayarak görüştüklerini anlattı. 
     Telefon görüşmesinde, AB ile ilgili konular, Musul'da Türk güvenlik görevlilerin şehit edilmesi, 30 Ocak'ta Irak'ta yapılacak seçim ve bölge barışını ele aldıklarını belirten Erdoğan, ''Türkiye'nin bundan sonraki dış politikası, bölge barışına katkıda bulunmaktır. Politikamız düşman üretmek değil, dost kazanmaktır'' dedi. 
     Suriye Başbakanı Otri, Türk gazetecinin, Suriye'nin, İsrail ile arasındaki sorunların giderilmesinde, Türkiye'den arabuluculuk beklentisinin olup olmadığı sorusunu şöyle yanıtladı 
     ''Biz Suriye olarak, barıştan yanayız ve barış bizim için bir seçenektir. Burada sorun bizden kaynaklanmıyor, İsrail'den kaynaklanıyor. Bölgede adil ve kalıcı barışı istiyoruz. Ancak İsrail bunu istemiyor. Aldığı toprağı iade etmiyor. BM'den, diğer kuruluşlardan sayısız kararlar çıktı. Ancak İsrail bunların hiçbirisini kabul etmedi. Bizim beklentimiz, uluslararası barış severlerin İsrail'i barışa ikna etmeleridir.'' Ortak basın açıklamasının başında, Erdoğan ile Otri, iki ülke arasındaki serbest ticaret anlaşmasını imzaladı. 
     Basın toplantısında konuşmaları, Türkçe ve Arapça tercüme eden tercüman Ahmet Kocaer, Başbakan Erdoğan'ı, ''Cumhurbaşkanı Recep Tayyip Erdoğan'' diye duyurdu. Kocaer, uyarı üzerine ifadesini düzeltti. 
     Kocaer, basın toplantısının sonunda kendisine verilen çeviri listesini elle yazdığı için Başbakan Erdoğan'ı, ''Cumhurbaşkanı'' diye anons ettiğini söyledi. 
     Erdoğan da bunun üzerine, gülerek, ''Sen Türkiye'den gelen birisi olarak, böyle yaparsan...'' dedi. 
     
</TEXT>
</DOC>
