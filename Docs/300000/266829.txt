<DOC>
<DOCNO> 266829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun42.html </URL>
<DATE> 2004/08/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Rumsfeld, Ebu Garib skandalında tamamen suçsuz olmadığını ima etti 
</HEADLINE>
<TEXT>

     ABD Savunma Bakanı Donald Rumsfeld, Irak'ın başkenti Bağdat'taki Ebu Garib hapishanesindeki işkence skandalında tamamen suçsuz sayılamayacağını ima etmekle birlikte, sorumluluk alanı çok geniş olduğundan, dünyanın öbür ucundaki hapishanelerde olup biteni kontrol edemeyeceğini söyledi. 
     Ebu Garib'de Amerikan askerlerinin Iraklı esirlere işkence skandalını araştıran bağımsız komisyonun kendisini dolaylı olarak suçlayan raporunun ardından ilk kez Arizona'yı ziyaretinde konuşan Rumsfeld, tamamen hatasız sayılamayacağını söyledi. 
     Rumsfeld, ''Eğer savunma bakanıysanız ve sizin sorumluluk alanınızda bir şey olursa, sorumluluğu kabul etmelisiniz. Olanlar, olmamalıydı'' dedi. 
     Arizona Daily Sun gazetesine göre Rumsfeld, kendi sorumluluk alanında 3 milyondan fazla askeri ve sivil çalışanla birlikte, 13'ü yurtdışında 70 kadar savunma bakanlığı hapishanesinin bulunduğunu hatırlatarak, ''Söylemeye gerek bile yok. Eğer Washington'daysanız, dünyanın öbür ucundaki hapishanelerde gece nöbetinde neler olduğunu bilemezsiniz'' diye konuştu. 
     Eski savunma bakanlarından James Schlesinger'ın başkanlığında oluşturulan 4 kişilik bağımsız komisyon, Pentagon'un üst düzey liderlerinin, Irak, Afganistan ve Guantanamo'daki işkence olaylarından dolaylı olarak sorumlu olduğuna ilişkin bir rapor yayınlamıştı. Raporda, işkence emrini Rumsfeld'in verdiğine dair hiçbir kanıt bulunmadığına, ancak bakanın uyguladığı politikaların, alt kademede kafa karışıklığına yol açtığına işaret edilmişti. 
     Skandalın ardından Rumsfeld'i istifaya çağıranlara karşın ABD Savunma Bakanı, buna gerek görmediğini belirtmişti. ABD Başkanı George Bush da Rumsfeld'in çalışmalarını övmüş ve ona destek vermişti. 
     
</TEXT>
</DOC>
