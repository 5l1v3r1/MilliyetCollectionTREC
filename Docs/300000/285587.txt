<DOC>
<DOCNO> 285587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/guncel/agun.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmene sandık başında sorgu 
</HEADLINE>
<TEXT>


Tarihi seçim, hukuk kavgasıyla başladı. Kritik eyalet Ohio'da, Cumhuriyetçiler istedi, seçmenin denetlenmesine izin veren karar çıktı. Demokratlar Amaç seçmenimizi yıldırmak 

Yasemin Çongar - Washington 

ABD seçmeni, ülke tarihinin en uzun süreli, en pahalı ve en çekişmeli seçim kampanyasının ardından dün Beyaz Saray'ın yeni sahibini belirlemek için sandık başına gitti. Rakipler yasaların kendilerine tanıdığı propaganda süresini sonuna kadar kullandı ve "son gün propaganda yapmama" geleneğini bozdu. 
11 Eylül saldırıları ile Afganistan ve Irak savaşları ardından yapılan ilk başkanlık seçimi, Amerikalıların kendi içinde bölünerek cepheleştiği, dünyanın da bütün dikkatini ABD sandığına yönelttiği bir ortamda gerçekleşti. 2005 - 2009 döneminde Beyaz Saray'da kimin oturacağını belirleyecek seçimler öncesinde, Cumhuriyetçi Başkan George W. Bush ile Demokrat rakibi Senatör John Kerry'nin son ana dek başa baş rekabeti sürdürmesi, yeni başkanı öngörmeyi imk nsız kıldı. 

Sandığa rağbet 
Başkanın yanı sıra, 435 üyeli Temsilciler Meclisi'nin tamamını, 100 üyeli Senato'nun üçte birini ve bazı eyaletlerin valilerini belirlemek için oy kullanan seçmenler, dün sabahtan itibaren seçim merkezlerinde kuyruklar oluşturdu. Gazetemiz baskıya girdiğinde oy kullanma işlemi sürüyordu. Tahminler, genelde başkanlık seçimlerine katılım oranı yüzde 50'yi aşmayan ABD'de bu kez rekor katılım sağlanabileceği yönündeydi. 

Ohio'da tartışmalı karar 
Oy kullanma işlemiyle birlikte hukuk kavgası da başladı. Seçimlerin en çekişmeli yerlerinden Ohio'da, eyalet yönetimini elinde bulunduran Cumhuriyetçiler, siyasi parti yetkililerinin seçim merkezlerinde oy kullanmaya gelenlerin "meşru seçmen" olup olmadıklarını sorgulamasına izin veren Yüksek Mahkeme kararıyla rahatladı. 

'Hesap sorma günü geldi' 

Demokratik Parti'nin Başkan adayı John Kerry, son 24 saatte Wisconsin'de kampanyasını sürdürdü, Son günü Boston'daki evinde geçirmeyi planlayan, ancak başa baş anket sonuçları nedeniyle bundan vazgeçen Kerry, halka, "Bu, bütün Amerikalılar için hesap sorma günü. Bugün ülkemizin düşleri oylanıyor" diye seslendi. 
John Kerry, daha sonra Boston'a geçerek kendi oyunu kullandı. Kerry, "Umarım seçim sonuçlarıyla ilgili bir sorun çıkmaz ve bu iş mahkemeye gitmez" dedi. 

'Maratoncu gibiyim' 

Bush, seçim öncesi son 24 saatte 6 eyalette 7 etkinlik düzenledi. Teksas Crawford'taki itfaiye istasyonunda karısı Laura ve kızlarıyla birlikte oy kullanan Başkan Bush, Beyaz Saray'a geçmeden önce Ohio eyaletine uğradı. Ülkeye kendisinin liderlik edebileceğini gösterdiğini belirten Bush, "Halkımız en doğru kararı verecektir" dedi. Bush'u, bir taraftarı samimi bir şekilde öptü solda . Bush, "Kendimi iyi hissediyorum. Ülke çapında gördüğüm destek bana enerji veriyor. Bitiş çizgisini gören maratoncu gibiyim" dedi. 

Amerikan seçmeni sisteme güvenmiyor 

SEMA EMİROĞLU NEW YORK 
ABD'nin yeni başkanını belirleyecek olan dünkü seçimler, meşruiyetine dair şüphelerin gölgesinde yapıldı. Cumhuriyetçiler ve Demokratlar onbinlerce avukatı sandık başına gönderdi. 2000 yılı başkanlık seçimlerinde Florida'da yaşanan kilitlenme ve yasal tartışmanın ardından ve yine bu eyalette erken kullanılan oylarla ilgili bazı usulsüzlük iddiaları yüzünden seçmenlerin yüzde 63'ü, oylarının geçerli sayılacağına güvenmiyor. 
Seçimde ilk açılan seçim sandığının galibi ise, George W. Bush oldu. New Hampshire eyaletinin kuzeyindeki Hart's Location adlı köyün seçmenleri, gece yarısı sandık başına gitti. Bush'a 35, rakibi John F. Kerry'ye 21 oy çıktı. 

Başa baş 

Cumhuriyetçi George W. Bush ve Demokrat John Kerry, seçim öncesi ekran karşısındaki en son 'düellolarında' görülüyor. Seçime az bir zaman kala yapılan anketlerin, ülke genelinde ve Başkan'ı belirlemesi beklenen çekişmeli eyaletlerde oy oranlarını çok yakın göstermesi, "seçim günü propaganda yapmama" geleneğinin bozulmasına yol açtı. Bush Ohio'da, Kerry de Wisconsin'de, kampanyalarını "son dakikaya kadar" sürdürdü. 


</TEXT>
</DOC>
