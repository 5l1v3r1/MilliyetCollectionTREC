<DOC>
<DOCNO> 260461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sondun17.html </URL>
<DATE> 2004/08/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kamyonetini hırsızlardan dev boa yılanıyla koruyor... 
</HEADLINE>
<TEXT>

     Nikaragua'nın, oto hırsızlarının cirit attığı başkenti Managua'da bir pazarcı, ekmek teknesi kamyonetini hırsızlardan korumak için dev bir boa yılanını aracının içine yerleştirdi. 
     İsmail Solis isimli pazarcı, otomobillere dadanan hırsızlardan korunmak için aracının sürücü mahalline üç ay önce Siren adını verdiği 2 metrelik dev boa yılanını koyduğunu belirtti. 
     ''Bir keresinde kamyoneti çalmak isteyen bir hırsız yılanı gördüğünde korku içinde kapıyı kapatarak ardına bakmadan kaçtı'' diyen İsmail Solis, yılanının otopark bekçilerinden çok daha etkin olduğunu söyledi. 
     Dev yılanı bir kolye gibi boynuna dolayan ve başını okşayan Solis, Siren isimli dev sürüngeni iyi eğittiğini ve yılanın sadece tanımadığı insanlara saldırdığını anlattı. 
     Boa yılanının tehlikeli bir hayvan olduğunu, bu yüzden aracın içinde kapalı tuttuklarını ifade eden Solis, yılanını piliç ve etle beslediğini kaydetti. 
     
</TEXT>
</DOC>
