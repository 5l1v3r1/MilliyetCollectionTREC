<DOC>
<DOCNO> 298683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/yazar/sazak.html </URL>
<DATE> 2004/12/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
3 Ekim 2005 
</HEADLINE>
<TEXT>


Brüksel'de Kıbrıs nedeniyle Başbakan Erdoğan'ın masadan kalkıp kalkmayacağının tartışıldığı, ana muhalefet lideri Baykal'ın, 'Müzakereler dondurulsun' çağrısında bulunduğu sancılı bir günün ardından Türkiye-AB müzakerelerinin başlayacağı takvim netleşti 3 Ekim 2005. 
Akşam saatlerine dek devam eden pazarlıkların en kritik aşaması, Erdoğan'ın Türkiye'ye döneceği haberlerinin ekranlara yansıdığı saatlerdi. Zirvedeki 'Kıbrıs dayatması' Erdoğan-Gül yönetiminde tam bir düş kırıklığı yarattı ve Türk heyetini kopma noktasına getirdi. 
Türkiye, Annan Planı çerçevesinde 2004 yılını Kıbrıs'ta çözüm uğraşıyla geçirip referandumda Kuzey'den 'evet' kararı çıkarmasına karşın, AB liderlerinin Güney Kıbrıs'ı 'tanıma' ısrarını büyük bir haksızlık sayıyordu. Papadopulos'un 'veto' silahı 2005 Ekim'indeki müzakereler takvimini gölgelemeye yetmişti. 
AB Konseyi'nin kararı, Türkiye'nin Ankara Anlaşması'nı 10 yeni üyeye uyarlaması yönündeydi. Bu süreç, Gümrük Birliği'nin Kıbrıs'ı da içerecek şekilde genişletilmesi ve 'dolaylı' yoldan tanınma anlamına geliyordu. 
Serbest dolaşımla ilgili kalıcı kısıtlamalar ve 3 Ekim 2005'te başlayacak müzakere sürecinin başarısızlığa uğraması halinde 'Türkiye'nin AB'ye çıpalanması'na ilişkin ifadeler de Kıbrıs kadar önemliydi. Diplomatik trafik gün boyunca sürdü. 
BM Genel Sekreteri Kofi Annan Brüksel'deydi. Taslaklar gitti geldi. 
Son dakikada yenilen gol, uzatmalardatelafi edildi. Kriz, akşama doğru aşıldı. 
Türkiye, 3 Ekim 2005'te AB ile müzakerelere başlamadan önce Kıbrıs'ı da içeren ek protokolü imzalayacağı konusunda Başbakan Erdoğan'ın 'sözlü mutabakatı'nın sonuç bildirisinde yer almasını benimsedi. 
Batılı liderler, genişleme protokolünü imzalamasının Türkiye'nin 'Kıbrıs'ı tanıması' anlamına gelmeyeceğini savunuyor. 
Derogasyonların da esnetildiği anlaşılıyor. Serbest dolaşımda 'kalıcı kısıtlama' paragrafı da 'gereken hallerde' diye düzeltilmiş. 
Sonuçta, AB Türkiye'ye kapılarını açıyor. Ancak Ekim 2005'e dek geçecek sürenin ve 10 yıllık katılım müzakerelerinin hayli zor olacağı daha ilk günden anlaşıldı. 
Yine de Lüksemburg'da 1997'de kopan ilişkilerden bu yana geçen 7 yılın sonunda Türkiye'yle müzakerelere başlama tarihinin ilanı önemli bir aşamadır. Bu sonucu hiç küçümsememek gerekiyor. 
Son 5 yılda ülkeyi yöneten iktidarların onca emeğinden sonra, Brüksel zirvesinin Kıbrıs nedeniyle başarısızlığa uğraması, geleceğe dönük umutları gölgelerdi. Dünkü zirvenin heyecan dozu Türkiye açısından beklenildiği kadar yüksek olmasa da, 3 Ekim 2005 randevusu, AB yolunda tarihi bir ilerlemedir. 
Türkiye'nin de yer aldığı Avrupa'nın 'aile fotoğrafı'nda yüzler gülüyor. 



</TEXT>
</DOC>
