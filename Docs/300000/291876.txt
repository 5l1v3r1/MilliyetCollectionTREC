<DOC>
<DOCNO> 291876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/guncel/axgun02.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı uyardı ama yetmedi 
</HEADLINE>
<TEXT>


Kızıltepe'de savcılığın "Çocuklar zarar görebilir" endişesiyle evde arama izni vermemesine rağmen polis ateş açtı, 11 yaşındaki Uğur ve babası öldü. Savcılık soruşturma başlattı 

GÖKÇER TAHİNCİOĞLU 

Kızıltepe Başsavcılığı, 11 yaşındaki Uğur Kaymaz'ın "uğurlamaya" çıktığı babası Ahmet Kaymaz ile birlikte, terörist olduğu gerekçesiyle öldürülmesine ilişkin soruşturma başlattı. AB Türkiye Temsilciliği'nin takibe aldığı, Avrupa İnsan Hakları Mahkemesi'nin AİHM kararları doğrultusunda soruşturulan operasyonun, savcılığın 'çocuklar zarar görebilir' endişesiyle evde arama izni vermemesine rağmen meydana geldiği ortaya çıktı. 

'Çapraz ateş' iddiası 
Emniyet güçlerinin iddiasına göre, Uğur ve babası Ahmet Kaymaz 32 , pazar akşamı evlerinden Kalaşnikov tüfeklerle çıkarken, evi gözlem altında tutan polislerin "dur" ihtarına ateşle karşılık verdi. Kaymaz ailesi, avukatlar ve İnsan Hakları Derneği yetkilileri ise Kaymaz ile kendisini uğurlamak üzere evden çıkan oğlunun çapraz ateşte kaldığını iddia etti. 
Kızıltepe Savcılığı da AİHM' nin, yargısız infaz davalarında verdiği kararlar doğrultusunda, güvenlik güçlerinin olayda yetkisini aşıp aşmadığına ilişkin soruşturma başlattı. Olay yerine avukatlar nezaretinde giden savcı Pınar Haktanır, baba oğulun yanında bulundurdukları iddia edilen tüfekleri avukatlar nezaretinde emanete aldı. 
Haktanır, kullanılıp kullanılmadığı araştırılacak silahları, bölge dışındaki İstanbul Adli Tıp'a gönderdi. Ölen baba oğulun cesetleri de avukatlar nezaretinde Adli Tıp'a götürülürken, ölü muayenesine ilk kez avukatlar da alındı. Muayenede Uğur'un vücudunda 13, Kaymaz'ın vücudunda 8 kurşun girişi saptandı. 
Operasyondan önce emniyetin savcılıkla istişari bir toplantı yaptığı, burada evin aranması gerektiğinin söylendiği, savcılığın da evdeki çocukların zarar görme ihtimali nedeniyle buna izin vermediği kaydedildi. Savcılığın, polisin "jandarma servisine saldırı düzenleyecekler" istihbaratı üzerine evin gözlem altında tutulmasına izin verdiği, operasyonun bundan sonra yapıldığı da belirtildi. 
Emniyet yetkilileri savcılığa, çatışmada bir kişi daha bulunduğunu, ancak kaçtığını bildirdi. Kişinin nasıl kaçtığı, çocuğun yanında bulunan silahın bu kişiye ait olup olmadığı ise soru işaretlerine neden oldu. 




</TEXT>
</DOC>
