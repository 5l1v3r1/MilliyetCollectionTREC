<DOC>
<DOCNO> 299776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun07.html </URL>
<DATE> 2004/12/22/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Daily Telegraph Irak'ta seçimlerin galibi İran olabilir 
</HEADLINE>
<TEXT>

     Hilal YILMAZ - LONDRA DHA 

İNGİLİZ Daily Telegraph gazetesi, Irak'ta 30 Ocak 2005'te yapılması planlanan seçimlerde İran'ın zafer kazanabileceği yorumunda bulundu. "Eski düşman İran, Irak seçimlerinin en büyük galibi olabilir" başlıklı haberde, Iraklı yetkililerin, en güçlü komşusu ve eski düşmanı olan İran'ın, seçimlerden kazançlı çıkmasından çekindiği belirtildi. 
     Irak'ın güneyinde yaşayan ve büyük çoğunluğu Şii olan halkın İran sempatizanı olduğunu belirten gazete, Irak'ta yapılacak seçimlerin ardından, İran'ın ülkede etkinliğini artırabileceğini yazdı. Gazete, bölgedeki Iraklı ve Amerikalı yetkililerin, bundan son derce rahatsızlık duyduğunu da vurguladı. 
     
     BAĞDAT, TAHRAN'A KAYIYOR 

     Geçici Irak hükümetinin Tahran'a, "İranlı ajanların Amerikan güçlerinin dengesini bozmak için Irak'a sızarak buradaki ayaklanmalara katıldığı ve Irak'taki Şiileri kışkırttığı" yönünde suçlamalarda bulunduğunu kaydeden Daily Telegraph, Irak Milli Güvenlik Konseyi'nden Safa Rasul'un, "İran'ın içişlerimize karışması henüz bir başlangıç. Bağdat'ın gittikçe Tahran merkezine doğru kayması Irak'ta endişe yaratıyor" sözlerine de yer verdi. 
     
     AYAKLANMALARIN SORUMLUSU İRAN 

     Irak'ın, İran'ı, Ensar El İslam adlı terör örgütüyle iş birliği yapmakla suçladığını belirten gazete, Bağdat'taki Amerikalı yetkililerin de, Irak'taki ayaklanmaların sorumlusu olarak Tahran yönetimini gösterdiğini belirtti. Gazete, Amerikalı yetkililerin açılamalarına göre, İran'ın sınırdan Irak'a para ve silah soktuğunu ve İranlı mollaların bu politikayı desteklediğini kaydetti. 
     Irak Savunma Bakanı Hazım Şalan, daha önce, Necef'teki milislerin ellerinde İran yapımı silahlar bulunduğunu söylemiş ve Tahran yönetimini, Şii milislere silah yardımı yapmakla suçlamıştı. 
     
</TEXT>
</DOC>
