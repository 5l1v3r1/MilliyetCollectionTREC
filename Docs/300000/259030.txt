<DOC>
<DOCNO> 259030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko40.html </URL>
<DATE> 2004/07/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Eti Elektrometalurji A.Ş için en yüksek teklif, Aksu Madencilik'ten 
</HEADLINE>
<TEXT>

     Eti Elektrometalurji A.Ş'nin özelleştirilmesine ilişkin nihai pazarlık görüşmelerinde, en yüksek teklif, 15 milyon 320 bin dolar ile ''Aksu Madencilik Sanayi Ticaret A.Ş''den geldi. 
     Özelleştirme İdaresi ÖİB Başkan Yardımcısı Osman İlter'in komisyon başkanlığında gerçekleştirilen nihai pazarlık görüşmelerine toplam 5 firma katıldı. 
     Elemesiz yazılı turda, en yüksek teklif 14 milyon dolar olarak belirlenirken, elemeli yazılı turda en düşük teklifi veren, Yılferd Gübre ve Kimya A.Ş. elendi. 
     Ardından 14 milyon 920 bin dolar başlangıç, 20 bin dolar artırım aralığı ile sözlü turlara geçildi. 
     İkinci sözlü turda, nihai pazarlık görüşmelerine katılan Mehmet Tutal ihaleden çekilirken, 7. sözlü turda Özdoğu İnşaat ve Ticaret Limited Şirketi ile Cihan Maden ve Metal Ürünleri Ticaret Nakliyat Limited Şirketi artırım yapmayarak ihale dışında kaldı. 
     7. sözlü turda 15 milyon 320 bin dolar veren Aksu Madencilik, en yüksek teklifi vermiş oldu. 
     İhale sonucu ÖYK'nın kararının ardından kesinleşecek. 
     Öte yandan ferrokrom, ferrosilisyum, karpit ve soderberg üretimi gerçekleştiren Eti Elektrometalurji geçen yılda satışa çıkmış, ancak teklif alınamaması nedeniyle ihale iptal edilmişti. 
     Şirkette halen 500 kişi istihdam ediliyor. 
     
</TEXT>
</DOC>
