<DOC>
<DOCNO> 250621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur21.html </URL>
<DATE> 2004/06/24/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kayserili bakkaldan eğitime ilginç katkı... 
</HEADLINE>
<TEXT>

     Tevfik Işık 

Kayseri'de bakkal dükkanı olan bir esnaf, sanayi esnafına kitap okuma alışkanlığı kazandırmak için ödüllü kampanya başlattı. 
     Eski Sanayi Sitesi'nde dükkanı olan Ali Peker, kitap okumayı ve araştırmayı çok sevdiğini, bu alışkanlığını sanayideki diğer esnafa da kazandırabilmek için böyle bir uygulama başlattığını belirtti. 
     İlk olarak Ömer Hayyam'ın çok sevdiği bir sözünü, esnafın okuması için işyerinin camına astığını, daha sonra yazıyı kimsenin okumayacağını düşünerek bir yarışma başlattığını kaydeden Peker, şunları anlattı 
     ''Ömer Hayyam'ın cahilliğe karşı söylediği bir sözünü, dükkanımın camına asmıştım. Yazıyı kimsenin okumayacağını düşünüp, altına da Bu sözün kime ait olduğunu bilene 2.5 litrelik kola hediye edeceğim diye yazdım. Sanayi esnafından bir kişi, ansiklopedileri karıştırıp sorumun cevabını bulmuş. Ben de kendisine söz verdiğim gibi kola hediye ettim. Arkadaşın, sorunun cevabını bulabilmesi için kitapları araştırması, esnaf arkadaşlara kitap okuma alışkanlığı kazandırmak için bana güzel bir fikir verdi.'' Olaydan sonra her gün işyerinin camına farklı bir soru yazarak, sorunun cevabını bilenlere kola hediye etmeye devam ettiğini ve bu uygulamanın daha sonra yarışmaya dönüştüğünü söyledi. 
     
     SPONSOR DA BULDU 

     Yarışmanın olumlu tepkiler alması üzerine bir de sponsor bulduğunu bildiren Peker, şöyle devam etti 
     ''Yaklaşık 10 gündür devam ettirdiğim bu yarışma çok olumlu tepkiler aldı. Sadece sanayi esnafı değil, yoldan geçen vatandaşlar da yarışmaya büyük ilgi gösteriyor. Soruların cevabını araştıran insanların kitap okuma alışkanlığı kazanmalarını amaçlıyorum. Her gün ansiklopedilerden sanat, magazin ve edebiyat alanlarında sorular hazırlıyorum. Bu uygulamadan haberdar olan bir bisküvi fabrikasının distribütörü, yarışmamıza sponsor olmak istedi. Artık soruları bilenlere bir kutu çikolata hediye ediyoruz.'' Ali Peker'in camına yazdığı sorulardan bazıları da şöyle 
     ''Manas Destanı hangi ülkenindir'', ''İlk yerli tiyatro eseri ve yazarı kimdir'', ''Büyük Doğu'nun kaldırımlarında çile çeken şairimiz kimdir'', ''İlk özel gazete hangisidir''. 
     
</TEXT>
</DOC>
