<DOC>
<DOCNO> 251136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sonyas02.html </URL>
<DATE> 2004/06/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
"Örümcek Adam" taytı çıkarıp "peştamala" bürünüyor... 
</HEADLINE>
<TEXT>

     Çizgi roman dünyasının daracık kırmızı-mavi taytlı karakteri ''örümcek adam-spider man'' daha bol kıyafetlerle boy göstermeye hazırlanıyor. Çizgi romanın Hindistan için hazırlanan özel serisinde örümcek adama Hindistan'ın yerel kıyafeti ''dhoti'' giydirilecek. 
     BBC'nin internet sitesindeki habere göre, Hintli örümcek adam, hatlarını belli etmeyen kıyafetlerle binalara tırmanacak, rengarenk peştamalıyla sağdan sola zıplayarak rakiplerini alt edecek. 
     Süper kahramanın Hindistan için hazırlanan özel serisindeki tek değişiklik örümcek adamın kostümü olmayacak. Örümcek adam olmadığı zaman ''Peter Parker'' olarak boy gösteren kahraman, ''Pavitr Prabhakar'' adıyla hayranlarını selamlayacak. 
     Yakında ikincisi seyirciyle buluşacak serinin ilk filminin büyük ilgi gördüğü Hindistan için yaratılan çizgi roman, Marvel Comics ve Gotham Entertainment Group tarafından hayata geçirilecek. 
     
     YEŞİL CANAVAR DA DEĞİŞTİ 
     Gotham Entertainment Group adına açıklama yapan Sharad Devarajan, örümcek adamın orijinaline sadık kalınarak adeta yeniden yaratılacağını söyledi. 
     Pavit Prabhakar kimliği altındaki örümcek adamın Bombaylı bir Hintli genç olacağını ifade eden Devarajan, yerel kıyafetler, kültür ve gizemiyle Hint kültürünün çizgi romanın her karesinde yer alacağını ifade etti. 
     Örümcek adamın Tac Mahal gibi mekanlarda da görüleceğini belirten Devarajan, kötü karakter ''Green Goblin-Yeşil Canavar''ın isminin ''Rakshasa'' olarak değiştirildiğini ve Hintli mitolojik bir canavara dönüştürüldüğünü kaydetti. Devarajan, çizgi romanı pek çok dilde ve yerel kültürde hazırlamayı düşündüklerini de sözlerine ekledi. 
     ''Örümcek Adam-1'', ''bollywood'' olarak adlandırılan Hint filmlerinin ilgi gördüğü Hindistan'da ilk 4 günde 67 milyon rupi gişe geliri elde etmiş ve bugüne kadar en çok izlenen Hollywood filmi unvanını kazanmıştı. 
     
</TEXT>
</DOC>
