<DOC>
<DOCNO> 272613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sondun25.html </URL>
<DATE> 2004/09/17/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Irak'ta bir dizi yeni patlama daha, ölen sivil sayısı 44 
</HEADLINE>
<TEXT>

     Irak'ın başkenti Bağdat'ta, bugün öğleden sonra bir dizi patlama meydana geldi. 
     AP ajansının haberine göre, kent merkezindeki patlamaların tam olarak yeri ve nedeni henüz bilinmiyor. Bağdat'ta, son patlamalardan birkaç saat önce bombalı araçla düzenlenen intihar saldırısında 13 kişi ölmüş, 50 civarında kişi de yaralanmıştı. 
     Bu arada, Bağdat'ın Hayfa Caddesi'nde Amerikan ve Irak güçlerinin militanlara yönelik bir dizi baskınında 63 kişinin yakalandığı bildirildi. 
     Irak İçişleri Bakanlığı sözcüsü Sabah Kadim, yakalananlar arasında Suriyeli, Sudanlı ve Mısırlı yabancıların da bulunduğunu, ayrıca baskınlar sırasında çok sayıda roket, el bombası, makineli tüfek gibi bir dizi silahın ele geçtiğini kaydetti. 
     
     FELLUCE'DE 44 SİVİL ÖLDÜ 
     Öte yandan Amerikan ordusunun dün gece Felluce'ye düzenlediği hava saldırısında 44 sivilin öldüğü açıklandı. 
     Irak Sağlık Bakanlığı sözcüsü Saad El Amili, Felluce bombardımanında 44 sivilin öldüğünü, 27'sinin yaralandığını, yaralılar arasında 17 çocuk ile 2 kadının bulunduğunu söyledi. Hastane kaynakları, ölenler arasında kadın ve çocukların da bulunduğunu belirtiyor. 
     Amerikan ordusu, Felluce'ye düzenlediği hava saldırısında 60 kadar yabancı savaşçıyı öldürdüğünü açıklamıştı. 
     Irak'ta, yalnızca son birkaç gün içinde bombalı saldırılar ve diğer şiddet olaylarında 200'den fazla Iraklı hayatını kaybetti. 
     
</TEXT>
</DOC>
