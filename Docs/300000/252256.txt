<DOC>
<DOCNO> 252256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur19.html </URL>
<DATE> 2004/07/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kabinli ve kurşun geçirmez taksiler geliyor... 
</HEADLINE>
<TEXT>

     Türkiye Şoförler ve Otomobilciler Federasyonu TŞOF , taksicilerin can güvenliğinin sağlanması amacıyla kabinli ve kurşun geçirmez bölümlü taksi uygulaması için çalışmalara başladı. 
     TŞOF'den yapılan yazılı açıklamada, taksi şoförlerine yönelik gasp, yaralama ve cinayetlerin son bulması için ''Korunmuş Kabinli'' ticari taksi üretimi konusunda İçişleri, Sanayi ve Ticaret bakanlıkları ile TSE, TŞOF ve Otomotiv Sanayi Derneği temsilcilerinin katıldığı toplantıda konunun ele alındığı bildirildi. 
     Açıklamaya göre, taksicilerin can ve mal güvenliği için korunmuş kabinli taksi modelinin imalatına bir an önce geçilmesi ile yeni model taksilerin teşvik ve destekle esnafa satılması konularının ele alındığı toplantı sonrasında, TŞOF da kendisine bağlı tüm odalara birer yazı göndererek, görüşlerini sordu. Yazıda, üretimine geçilmesi planlanan yeni ticari taksilerin nitelikleri şöyle sıralandı 
     ''Yolcu kapasitesi 5 kişi olacak, bagaj için uygun alan bırakılacak. Şoför bölümü ile yolculara ait bölüm arasında kurşun geçirmez, darbelere dayanıklı zırhlı bir ayırıcı bulunacak. Para alış-verişi ve haberleşme dışında yolcu ile şoförün irtibatı kesinlikle önlenecek. Şoför bölümüne yolcu alınmayacak, taksinin ön kapıları merkezi kilitleme sisteminden ayrı olarak şoför tarafından kilitlenebilecek. 
     Önlemlere karşın şoförün herhangi bir tehlike ile karşılaşması halinde, ayağı ile kumanda edeceği bir sistemle, alarm verebilecek ve yardım isteyebilecek.'' TŞOF, daha sonraki aşamada uydu aracılığıyla taksi izleme, telsizle haberleşme ve benzeri güvenlik sağlama hizmetlerini gerçekleştirmeyi hedefliyor. 
     
</TEXT>
</DOC>
