<DOC>
<DOCNO> 283427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko09.html </URL>
<DATE> 2004/10/26/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
IMF Kasım'da yeniden çağırılacak 
</HEADLINE>
<TEXT>

     Uluslararası Para Fonu IMF heyetinin üç yıllık yeni bir Stand-by anlaşmasına yönelik olarak 11 Ekim'den bu yana Ankara'da sürdürdükleri görüşmeler tamamlandı. Hazine, yapısal reformalral ilgili taslak çalışmalarının belli bir aşamaya getirilmesinden sonra heyetin kasımda yeniden Türkiye'ye çağrılacağını açıkladı. 
     Hazine'den yapılan açıklamada, Uluslararası Para Fonu IMF yetkilileri ile yeni bir Stand-by düzenlemesine yönelik olarak yürütülen temaslarda makroekonomik çerçeve, kamu maliyesi, para politikası ve yapısal reformlara ilişkin konuların ele alındığı, yeni programın genel çerçevesi üzerinde görüşmelerde bulunulduğu bildirildi. 
     IMF heyetiyle sürdürülen çalışmalarda bir çok konuda ana hatları itibarıyle görüş birliği sağlandığı belirtilen açıklamada, "Programın önemli bir ayağını oluşturan yapısal reformlar alanında, özellikle bankacılık, sosyal güvenlik ve gelir idaresinin yeniden yapılandırılmasına ilişkin düzenlemelere yönelik çalışmalarımız halihazırda sürdürülmektedir. Bu alanlardaki taslak düzenlemelerin kısa sürede tamamlanması beklenmektedir" denildi. 
     IMF heyetinin söz konusu çalışmalar belli bir aşamaya geldiğinde Kasım ayı içerisinde tekrar Türkiye'ye davet edileceği bildirildi. 
     
</TEXT>
</DOC>
