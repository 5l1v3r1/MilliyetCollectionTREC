<DOC>
<DOCNO> 282676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sondun03.html </URL>
<DATE> 2004/10/23/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Felluce'de Zerkavi'nin grubunun liderlerinden biri yakalandı... 
</HEADLINE>
<TEXT>

     Irak'ın Felluce kentinde, ABD ordusunun, Ürdünlü militan Ebu Musab Zerkavi'nin grubunun liderlerinden birini yakaladığı bildirildi. 
     Amerikan ordusunun açıklamasında, Felluce'de düzenlenen operasyonda sabaha karşı, ''Zerkavi'nin grubunun bir lideriyle 5 teröristin yakalandığı'' ifade edildi. Yakalanan kişilerin adları açıklanmadı. 
     Liderlerden olduğu belirtilen kişinin, ABD ordusunun operasyonlarında Zerkavi'nin çok sayıda yandaşının yakalanması ya da öldürülmesinden sonra liderliğe getirildiği belirtildi. 
     Amerikan yönetimi, Irak'ta son aylarda çok sayıda saldırının sorumluluğunu üstlenen Zerkavi'yi bir numaralı düşman ilan etmiş ve başına 25 milyon dolar ödül koymuştu. 
     
</TEXT>
</DOC>
