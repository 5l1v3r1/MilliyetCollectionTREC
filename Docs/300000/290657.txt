<DOC>
<DOCNO> 290657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonsiy07.html </URL>
<DATE> 2004/11/21/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Başbakan Erdoğan Keşan'da... Doktorlara sert mesaj verdi 
</HEADLINE>
<TEXT>

     Başbakan Recep Tayyip Erdoğan, ''Eğer bir hastaneye vatandaş şu ya da bu nedenle alınmıyor, kapıdan geri çevriliyorsa geri çevirenlerin yakasındadır elimiz'' dedi. 
     Başbakan Erdoğan, Keşan Devlet Hastanesi ek binasının açılışını yapmak üzere polis helikopteri ile Keşan Atatürk Stadı'na geldi. Erdoğan ile birlikte gelen Maliye Bakanı Kemal Unakıtan, Sağlık Bakanı Recep Akdağ, Enerji ve Tabii Kaynaklar Bakanı Hilmi Güler ile arım ve Köyişleri Bakanı Sami Güçlü'yü, Keşan Kaymamı Orhan Eyövge, Belediye Başkanı Mehmet Özcan ve öteki yetkililer karşıladı. 
     Erdoğan, tören alanına yaklaştığında yoğun sevgi gösterisi üzerine, aracından inerek vatandaşlarla bir süre sohbet etti. 
     Başbakan Erdoğan açılışta yaptığı konuşmada, Keşan Devlet Hastanesi ek tesisinin hizmete açılmasıyla hastanenin kapasitesinin 100 yatak daha arttığını ve 200'e ulaştığını söyledi. 
     
     ''DOKTOR SEÇME ÖZGÜRLÜĞÜ'' 
     Hastaneye gelen vatandaşın dilediği doktoru seçebilme anlayışının çok önemli olduğuna işaret eden Erdoğan, ''Hedefimiz başka, ilk olarak sizlere doktor seçme özgürlüğünü başlatarak aile hekimliğini işler duruma getireceğiz. Böylece buraların yükünü hafifletmiş ve modern yaşama adım atmış olacağız'' dedi. 
     2005 yılında Genel Sağlık Sigortası'nın çıkarılacağını bildiren Erdoğan, Türkiye Cumhuriyeti vatandaşı olan herkesin bundan istifade edeceğini söyledi. 
     Tüm bu atılımları insanları yüceltmek için yaptıklarını vurgulayan Erdoğan ''İnsanı yücelt ki devlet yücelsin. Eğer insanı yüceltemezseniz devleti de yüceltemezsiniz. İnsanı güçlü olmadıkça devleti de güçlü kılamazsınız'' dedi. 
     
     ''KAYNAKLAR BİZE YETER'' 
     Erdoğan, böylece devlet ve millet kaynaşmasını gerçekleştireceklerini ifade ederek, ''Belli çıkar gruplarına bu ülkenin imkanlarını vermediğimiz sürece bu kaynaklar bize yeter'' diye konuştu. 
     Geçen yıl sadece iç borç faizi olarak, 40 milyar dolar ödendiğini anlatan Erdoğan, şöyle devam etti 
     ''Bu faizler hep senin benim cebimden çıktı. Artık eskisi gibi zam yapılmıyor. Dışa bağımlı olduğumuz petrol ve lüks tüketim malları dışında halkın normal tüketim ürünlerine zam gelmiyor. Eskiden her gün zam zam duyuyordunuz. Şimdi gerektiği zaman yapılan zamlar, petrolden kaynaklanıyor. Daha önceden yüzde 69 olan dış borçlanmada faiz oranı, biz iktidara geldiğimizde yüzde 22-23 oranına düşürüldü. Yüzde 33-34 olan enflasyon, yüzde 10'un altına düşürüldü. OECD ülkeleri arasında bir numarayız.'' 
     
     ''62 MİLYAR DOLAR İHRACAT'' 
     Türkiye'nin ihracat açısından Cumhuriyet tarihinin en yüksek rakamına ulaştığını ifade eden Erdoğan, ''İhracat rakamımız 62 milyar dolara tırmanıyor'' dedi. 
     Atılan adımlarla Türkiye'nin daha iyi bir geleceğe yürüdüğünü anlatan Erdoğan, Tekirdağ-İpsala duble yolunun yapımının sürdüğünü, Tekirdağ-İstanbul duble yolunun da Kınalı'ya kadar yapılacağını belirterek, şunları kaydetti 
     ''Yol medeniyettir bunu unutmayın. Yolumuz yok, medeniyetimiz yok. Yıllardır bizi aldattılar. Artık çift gidiş ve geliş yoluna kavuşacağız. Bugüne kadar birçok siyasi gelerek sözler verdi ama yapmadı. Kusura bakmayın ben onlar gibi olamıyorum. Bizim size ahdimiz var. Ne aldatan ne aldanan olmayacağız. Söz verdiğimizi yapacağız. Türk insanı aydınlığa layıktır. Biz sizlere güveniyor, inanıyoruz siz de bize güvenin.'' 
     
     ''GERİ ÇEVİRENLERİN YAKASINDADIR ELİMİZ'' 
     Başbakan Erdoğan hastaneye gelen hiçbir vatandaşın, mağdur edilmeyeceğini vurgulayarak, ''Eğer bir hastaneye vatandaş şu ya da bu nedenle alınmıyor, kapıdan geri çevriliyorsa, geri çevirenlerin yakasındadır elimiz'' dedi. 
     Kapıya gelenin ''insan'' olduğunu unutmadan hareket edilmesi gerektiğini dile getiren Erdoğan, ''Gelen kişiyi anneniz, yakınınız gibi görün, geri çevirmeyin. Bu devletin gücü buna yeter'' diye konuştu. 
     1 Ocak 2005'ten itibaren hastanelerin tamamının birleştirileceğini belirten Erdoğan, sendikaların bu duruma tepki gösterdiğini söyledi. Erdoğan, ''Sendikacılık yasak değil ki burada da yapılabilir. Ben işçimin, emeklimin ve Bağ-Kurlu'mun daha iyi koşullarda, tedavi edilmesinin yolunu arıyorum. Sendikalcılar bundan sonra ücretli hasta bakılacağını iddia ediyorlar'' dedi. 
     
     ''ZİHNİYET DEĞİŞİKLİĞİ'' 
     Sağlık Bakanı Recep Akdağ da hizmete açılan 100 yataklı Keşan Devlet Hastanesi ek binasının, yapılan hizmetlerin zihniyet değişikliğini ortaya koyduğunu söyledi. 
     Hastanenin önemli bir özelliği olduğunu bildiren Akdağ, ''Hasta kapıya geldiğinde istediği doktoru seçme özgürlüğüne sahip olacak. Fiziksel altyapı tamamlandıktan sonra Türkiye'nin diğer illerinde de hastalar özgür iradesiyle doktorunu seçecektir'' dedi. 
     Artık devletin şefkatli elinin sonuna kadar açık olduğunu ifade eden Akdağ, hastanelere gelen hiç kimsenin mağdur bırakılmayacağını söyledi. 
     Maliye Bakanı Kemal Unakıtan da Trakya'ya gelen hizmetlerin artarak devam edeceğini belirterek, Keşan'ın toplu konut sorunun da yakında bitirileceğini söyledi. 
     Törene Edirne Valisi Nusret Miroğlu, bazı milletvekilleri, hastane personeli ve vatandaşlar katıldı. 
     
</TEXT>
</DOC>
