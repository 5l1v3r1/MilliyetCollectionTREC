<DOC>
<DOCNO> 281839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/soneko18.html </URL>
<DATE> 2004/10/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Hamsinin kilosu 5 milyon lira... 
</HEADLINE>
<TEXT>

     Sinop ve Samsun'da sezon öncesi balıkçıların ağlarına takılan az miktarda hamsi, kilosu 5 milyon liradan alıcı buluyor. 
     1 Eylül'de başlayan av sezonuyla birlikte denize açılan balıkçılar, bu dönem özellikle palamutta istedikleri bolluğu yaşayamazken, bugünlerde ağlarına takılan az miktardaki hamsi ise sezonun bereketli geçeceğinin işareti oldu. 
     Az miktarda avlandığı için kilosu 5 milyon liradan satılan hamsi, halen kilosu 2.5 milyon liradan satılan barbunyanın fiyatını ikiye katlarken, bu durum vatandaşları da şaşırttı. 
     Balıkçılar ise birkaç gün sonra hamsinin fiyatının düşmesinin beklendiğini belirterek, ''Havaların soğumasıyla birlikte av miktarı da artar. Bu durumda fiyatlar da 2 milyon liraya kadar düşer'' dediler. 

     
</TEXT>
</DOC>
