<DOC>
<DOCNO> 270286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/spor/ydilmen.html </URL>
<DATE> 2004/09/09/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kıran kırana 
</HEADLINE>
<TEXT>



Pire'de iki demoralize takım karşı karşıya geldi. Sadece ilk maçlarındaki puan kayıpları değil, Türk - Yunan rekabetinin de oyuncuları motive etmesini düşünüyorduk, öyle de oldu. 
Belki iki takım da futbol adına iyi oynamadı. Belki fazla gol pozisyonu olmadı. Ama mücadele müthişti. Kıran kırana bir maç oldu. 
Biz dörtlü savunmanın önüne üç tane orta saha koyduk. Sağda Okan, ortada Serkan, solda Emre. Emre'nin hemen önünde Nihat, Okan'ın önünde Gökdeniz, en uçta da Fatih... Top rakibe geçince 4 - 2 - 3 - 1, top bizdeyken 4 - 3 - 3... 
Maçın başında takımımız, Yunanistan'ın agresif oyununa, agresif oyunla karşılık vererek "Bu maça ben de ortağım. Kesinlikle sinmiyorum" mesajı verdi rakibine... Bu çok önemliydi. Eğer sert oynayan takıma karşı biraz sinersen hem hakemi, hem seyirciyi, hem de rakibi güçlendirirsin... 
Maçın ilk yarısında iki takım da hiç ekonomik oynamadan, sonuna kadar fiziklerini zorladılar. İlk 45 dakikada ortaya konan mücadele, normal bir maçta, ancak 90 dakikanın tümünde izlenebilirdi. Dolasıyla bu tempo ikinci yarıda oyunu etkiledi. İkinci yarıda doldur - boşalt oynayan bir Yunanistan, burdan seken topları kazanıp iki - üç pozisyon yakalayan Türkiye vardı... 
Oyunun geneline baktığımız da Yunanistan'ı hücum oynuyor gibi görüyoruz. Ancak "Bu gol de kaçar mı " dediğimiz bir pozisyonları yok. Biz önce rakibi karşılamayı düşünüyoruz, oyunsal anlamda silik gözüküyoruz, maçtaki topu topu üç net pozisyonu da biz yakalıyoruz. 
Ersun hoca bir kere kendi takımından çok rakibi iyi incelemiş. Defanstan hücum hazırlığına başlayan rakibin iki kanat oyuncusu Seitaridis ve Fyssas'ı, Nihat ile Gökdeniz kapadı. Dolayısıyla Yunanlılar'ın birçok maçta etkili olduğu kanat akınlarını engelledi. Ev sahibi takım son yarım saatlik bölümde orta hakem ve yan hakemin yanlış kararlarıyla gelen yan toplarla kalemizi zorladı ama istediğini bulamadı. 
Bir gerçek var ki grupta baraj çok yüksek olmayacak. Alınacak her puan önemli. Bir puanı bile kar olarak düşünmeliyiz. En azından maçı kaybetmemek, Ersun hoca ve oyunculara moral verir... 



</TEXT>
</DOC>
