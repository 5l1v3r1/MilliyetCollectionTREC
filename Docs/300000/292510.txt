<DOC>
<DOCNO> 292510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/guncel/agun.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Babası ikna oldu Esra yine direndi 
</HEADLINE>
<TEXT>


Kartal'da okula gitmesi için kaymakam, okul müdürü ve rehber öğretmenin seferber olduğu Esra, ikna edilemedi. Esra'nın babası, Başbakan'ın kızlarını örnek gösterdi 

GÖKHAN KARAKAŞ İstanbul 

Kartal Kaymakamı Dursun Ali Şahin'in ailelerini ikna ettiği Nargül T. ve Emine Başak A. dün okula başlarken, Esra K. dün de başörtüsünü çıkarmamakta direndi. Esra'nın babası Necmi K., başörtüsü konusundaki ısrarını, "Başbakan bile kızlarını okutmak için ABD'ye gönderdi" sözleriyle dile getirdi. Kaymakam Şahin, Necmi K.'ya "İlköğretimden sonra siz de yapabilirsiniz" yanıtını verdi. 
Milliyet'in dün "Esra nasıl kurtulur " manşetiyle gündeme taşıdığı 12 yaşındaki Esra K., babası Necmi K. ile dün Samandıra Hüseyin Temizel İlköğretim Okulu'na geldi. Kaymakam ve Müdire Fatma Altınışık, baba kızı ikna etmeye çalıştı. Şahin, babanın direnmesi üzerine, "Olmazsa kızını zabıta marifetiyle okuturuz" dedi. Bunun üzerine ikna olduğunu, ancak kızının kendi isteğiyle okumadığını öne süren Necmi K. "İsterseniz ona da sorun" dedi. Babasına bakarak konuşan Esra, "Benim türbanla okula gelmeme izin verecek misiniz Başımı açıp okumak istemiyorum" diye konuştu. Baba Necmi K. da, Başbakan Recep Tayyip Erdoğan'ın kızlarını Türkiye'de başörtüsüyle okutamadığı için ABD'ye gönderdiğini belirterek, "İnançlarımıza göre kızımın başını açması mümkün değil" dedi. Başbakan'ının kızlarının ilköğretim okulunu bitirdiğine dikkat çeken Şahin, Necmi K.'ya, "Siz de ilköğretimden sonra bunu yapabilirsiniz" karşılığını verdi. Baba tekrar ikna edilirken Esra, direnmeye devam etti. Müdire Altınışık ve bir rehber öğretmen Esra ile baş başa görüştü. Esra, pazartesi günü okula geleceğini söyleyerek ayrıldı. 

Çelik Sorun çözüldü 
Okulda "Esra krizi" yaşanırken, Milli Eğitim Bakanı Hüseyin Çelik, sorunun çözüldüğünü söyledi. Çelik, "Milli Eğitim Müdürümüz ile konuştum. İkna edilip okula gönderilmiş. Daha nice Esra'lar var. Hepsine ulaşmamız gerekiyor" dedi. 
İl Milli Eğitim Müdürü Ömer Balıbey de, "Okula kadar başörtüsüyle gelip kapının önünde açacak. Aile o şekilde ikna edildi" diye konuştu. 

Kaymakam Zorla ikna olacak 

Esra'nın okuyabildiğini belirten Kaymakam Şahin, şunları söyledi "Birinci sınıfı okumuş. Sınıfını 5'e çıkardık. Ama yine kabul etmedi. Zorla ikna olacak. Şimdi aklı başında değil. Sonradan aklı başına gelince hak verecek. Rehberlik danışmanlarını görevlendirdik. Babası Necmi K.'nın etkisinde kalıyor olabilir." 

Nargül okullu oldu 

Eğitim masraflarının karşılanması sözü üzerine amcasının okula gitmesine izin verdiği 14 yaşındaki Nargül, ilk kez okul sıralarına oturmanın heyecanını yaşadı. Hiç okuma yazma bilmeyen Nargül'ün en kısa zamanda okuma yazma öğreneceği ve hızlı tekrarlarla yaşıtlarına yetişmesinin sağlanacağı belirtildi. 

Kaymakam giydirdi 

Kaymakam Şahin'in ikna çabaları sonucu Emine Başak A. ile 8 yaşındaki erkek kardeşi Abdülkadir A. da dün okula başladı. Şahin'in hediye ettiği önlükleri giyen abla kardeş, ilk kez oturdukları okul sıralarında şaşkınlıktan konuşamadı. 


</TEXT>
</DOC>
