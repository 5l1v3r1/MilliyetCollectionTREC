<DOC>
<DOCNO> 279223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur42.html </URL>
<DATE> 2004/10/11/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
İcra memuruna kızıp, kendini dükkanına kilitledi 
</HEADLINE>
<TEXT>

     Konya'da bir Tekel bayii sahibi, dükkanını tahliye etmek için gelen icra memurlarına kızarak, kendisini dükkanına kilitledi. 
     Beyhekim Mahallesi Kaleönü Sokak'ta bulunan Tekel bayiyi işleten Şeref U, dükkan sahibi Saliha Karaca'ya olan borcunu ödemeyince, dükkanına tahliye kararı çıkartıldı. 
     Tahliye için dükkana gelen icra memurlarına kızan Şeref U, dükkanın kepenklerini indirerek, kapının arkasına içki kasalarını yığdı. Yakınlarının da dükkana girmesine izin vermeyen Şeref U, tüm çabalara rağmen dışarı çıkarılamadı. Polislerin olay yerine gelerek ikna etmeye çalıştığı Şeref U, dükkan sahibinin getirilmesini istedi. 
     Çevresindekileri, tekel bayiini ve kendisini yakmakla tehdit eden Şeref U, üç çocuk sahibi olduğunu ifade ederek ''Ben bu durumlara düşecek adam değildim. Ben güçlü bir insandım'' diye bağırdı. 
     Kendisiyle konuşmak için kapıya yaklaşanlara içki şişelerini fırlatan Şeref U, kendisiyle konuşmak isteyen Emniyet Müdür Yardımcısı Abdülkadir Çetingök ile telefonda konuşmayı kabul etti. 
     Kendisini ikna etmek için daha sonra olay yerine gelen dükkan sahibi Çetingök ile uzun süre konuşan Şeref U, ikna edilerek dışarı çıkarıldı. Gözaltına alınan zanlı, Çetingök'ün aracına bindirilerek götürüldü. 
     İcra memurlarına ve polise 5 saat direnen Şeref U'nun gözaltına alınmasının ardından dükkan tahliye edildi. 
     
</TEXT>
</DOC>
