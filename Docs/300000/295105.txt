<DOC>
<DOCNO> 295105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun07.html </URL>
<DATE> 2004/12/06/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Irak Devlet Başkanı bugün Washington'da Bush ile biraraya gelecek 
</HEADLINE>
<TEXT>

     Irak Devlet Başkanı Gazi El Yaver, ülkesinde 30 Ocak'ta yapılması planlanan seçimlerin önemini vurgulayarak, ''Seçim ertelenirse karanlık güçlerin eline zafer teslim edilmiş olur'' dedi. 
     ABD başkanı George Bush ile bugün Beyaz Saray'da görüşmesi beklenen El Yaver, Washington'da katıldığı televizyon programlarında, seçimlerin ertelenmesinin problemleri çözeceğini düşünmediğini, bunun Irak halkı üzerinde daha fazla bıkkınlık yaratacağını söyledi. 
     Gazi El Yaver, 30 Ocak tarihinin ''kutsal'' olmadığını ancak Iraklıların bu zorlu durumla yüzleşmesinin gerektiğini belirtti ve ''Durumu değerlendirdikten sonra, olabilecek en kötü şeyin, seçimlerin ertelenmesi olduğunu düşünüyorum. Seçimler ertelenirse, isyancılar, karanlık güçler taktik zafer kazanmış olacaklar'' dedi. 
     El Yaver, iki ay içinde isyancıların kontrol altına alınacağını ve bu durumun da isyancıların seçimleri engelleme amacına son vereceğini söyledi. El Yaver, Irak'ta bir ''sessiz çoğunluk'' bulunduğunu ve bu sessiz çoğunluğun oylarıyla gücünü ortaya koymasını beklediklerini kaydetti. 
     Irak ordusunun düzeni sağlayabilecek kadar eğitilmesinin ardından Amerikan ordusunun Irak'tan çıkacağını söyleyen El Yaver, ABD'nin Irak'tan çıkmasının yıllar almayacağını savundu. El Yaver, ''Burada aylardan bahsediyoruz. Belki, bilmiyorum, altı ay, sekiz ay veya bir yıl. Kesinlikle yıllar alacağını sanmıyorum'' dedi. 
     
</TEXT>
</DOC>
