<DOC>
<DOCNO> 272071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo32.html </URL>
<DATE> 2004/09/15/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Nurcan Taylan Türk halkının dualarıyla bu kötü günleri de atlatırım... 
</HEADLINE>
<TEXT>

     Olimpiyat Şampiyonu milli halterci Nurcan Taylan, bayan halter branşında yaşanan olayların kendisini yıprattığını belirterek, ''Türk halkının dualarıyla madalya aldım, onların dualarıyla bu kötü günleri de atlarım'' dedi. 
     İstanbul Valiliği'nde düzenlenen ödül töreninden sonra basın mensuplarının sorularını yanıtlayan Nurcan Taylan, bir gazetecinin ''Halterde gündeme gelen cinsel taciz iddiaları şampiyonluğunu gölgede bıraktı mı '' biçimindeki sorusu üzerine, ''Şampiyonluğum kesinlikle gölgede kalamaz. Atina'da tarihe geçen bir başarı elde ettim. Ben bir Türk kızıyım. Benim gibi Türk kızlarının çoğalması lazım'' diye konuştu. 
     Bayanlarda halter branşının kapatılmasının söz konusu olmadığını vurgulayan Taylan, şunları söyledi 
     ''Bu olaylar beni yıprattı. Umarım herkes yapmış olduğu hatayı anlar. Ben bir olimpiyat şampiyonuyum. Türk halkının dualarıyla madalya aldım, onların dualarıyla bu kötü günleri de atlatırım. İlk hedefim 2005'de Avrupa Şampiyonası'nda altın madalya almak. Pekin'de de Çinli değil, bir Türk kızı olarak ben altın madalya alacağım.'' Taylan, amatör sporculara sponsorların destek vermesi durumunda kendisi gibi sporcuların artacağını sözlerine ekledi. 
     
</TEXT>
</DOC>
