<DOC>
<DOCNO> 291035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun17.html </URL>
<DATE> 2004/11/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Powell, İsrail'de ortamı yumuşattı 
</HEADLINE>
<TEXT>

     ABD Dışişleri Bakanı Colin Powell, ABD Başkanı George Bush'un, İsrail-Filistin sorununun çözümü için Dörtler Grubu ABD, BM, AB ve Rusya tarafından hazırlanan ''yol haritası''na bağlı kalacağını söyledi. 
     İsrail'e dün akşam saatlerinde gelen Powell'ın, Başbakan Ariel Şaron ile bu sabah yaptığı görüşmede, Filistin lideri Yaser Arafat'ın ölümüyle Ortadoğu'da ortaya çıkan yeni fırsatları kullanmak istediğini ve Filistin seçimlerini desteklediklerini söylediği belirtildi. 
     Şaron ile görüşmesinin ardından Dışişleri Bakanı Silvan Şalom ile bir araya gelen Powell, görüşmenin ardından düzenlenen ortak basın toplantısında, ABD'nin Dörtler Grubu tarafından desteklenen yol haritasına bağlı kalacağını ifade etti. 
     Powell, Filistin yönetiminin militanları dizginlemesi ve şiddeti sona erdirmesi gerektiğini tekrarladı. 
     İsrail Dışişleri Bakanı Şalom ise İsrail'in Filistin'de seçimlerin yapılması için elinden gelen her şeyi yapacağını, buna Batı Şeria ve Gazze'de seyahat kolaylıklarının dahil olduğunu söyledi. 
     Şalom, Filistin seçimlerinde ilk önceliklerinin gündemde olan her konuyu oturup görüşebilecekleri bir liderlik olduğunu ifade etti ve seçimler için gereken düzenlemeler konusunda Filistin tarafıyla koordinasyon halinde olacaklarını kaydetti. 
     İsrail Dışişleri Bakanı, askerlerini Filistin topraklarından çekip çekmeyecekleri konusunda görüş belirtmedi. 
     Powell, Tel Aviv'e gelirken, uçakta basın mensuplarına yaptığı açıklamada, Filistin'de 9 Ocak'ta yapılacak başkanlık seçimlerinin başarıyla sonuçlanması ve mümkün olduğunca çok Filistinlinin bu seçime katılabilmesi için, İsrail ve Filistin tarafına ''ne gerekiyorsa yapmaları için'' cesaret vereceğini söylemişti. 
     
     POWELL ERİHA'DA 
     Bu arada, ABD Dışişleri Bakanı Colin Powell, Eriha'ya giderek, Filistin Kurtuluş Örgütü lideri Mahmud Abbas ve Başbakan Ahmed Kurey ile bir araya geldi. 
     Powell'dan önce dün bölgede bulunan ABD Dışişleri Bakan Yardımcısı William Burns, Başbakan Kurey ile bir araya gelmiş ve amacının, Filistin başkanlık seçimleri için ABD'nin güçlü desteğini göstermek olduğunu söylemişti. 
     Burns ayrıca, başarılı bir devlet başkanlığı seçiminin, Filistin devletinin kurulması yolunda kilit rol oynayacağını söylemişti. 
     
</TEXT>
</DOC>
