<DOC>
<DOCNO> 287065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun39.html </URL>
<DATE> 2004/11/08/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
Felluce operasyonu... Tıbbi malzeme eksikliği sorun yaratıyor 
</HEADLINE>
<TEXT>

     ABD ordusunun bugün operasyona başladığı Irak'ın Felluce kentinde, su ve elektriğin kesik olmasının yanında tıbbi malzeme eksikliği de hissediliyor. 
     Irak Başbakanı İyad Allavi'nin kente operasyon başlatılması için yeşil ışık yakmasının ardından, Irak ve Amerikan güçleri batıdaki merkez hastanesinin denetimini ele geçirdi. 
     Kentteki Halk Dispanseri doktorlarından Haşim İssavi, AFP'ye yaptığı açıklamada, imkanlarının kısıtlı olmasından yakındı. Felluce'deki tüm doktorların merkez hastanesinde kaldığını ve Felluce'ye dönmelerine izin verilmediğini söyleyen İssavi, ambulansları da kullanamadıklarını, tıbbi teçhizat ve malzeme eksikliği olduğunu anlattı. İssavi'ye göre, dispanserin tek ambulansı dünkü bombardımanda yok edildi. 
     İssavi, ''Yaralıların çoğu, karnından vuruluyor ve ameliyat edilmeleri gerekiyor, ama doktorumuz yok'' diye konuştu. 
     Felluce'de su ve elektriğin de dünden beri kesik olması sağlık hizmetlilerinin işini zorlaştırıyor. Kentte telefon hatlarında da sorun olduğu ve görüşmelerin sık sık kesildiği belirtiliyor. Felluce'deki Hazra Muhammediye dispanseri ise halk dispanserine göre daha şanslı. Bu dispanserin hala bir ambulansı var. 
     Kentte bu dispanserler ve merkez hastanesinin dışında 2 hastane bulunuyor. Bunlardan Talib El Canebi hastanesine ulaşmak, bir Amerikan mevzisinin yakınında bulunduğu için mümkün değil. Bahreyn'in yaptığı bağışla kurulan diğer hastanede ise henüz tıbbi teçhizat yok. 
     
</TEXT>
</DOC>
