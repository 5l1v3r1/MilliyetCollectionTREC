<DOC>
<DOCNO> 256299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/soneko02.html </URL>
<DATE> 2004/07/18/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Telekom'da danışman belli oluyor... 
</HEADLINE>
<TEXT>

     Türk Telekom'un özelleştirilmesi için tutulacak hukuk ve finans danışmanları belli oluyor. Nitekim Türk Telekom'un özelleştirilmesi için tutulacak hukuk danışmanının bu hafta başında belirlenmesi hedefleniyor. 
     A.A muhabirinin edindiği bilgiye göre, Telekom'un finans danışmanlığı ihalesi için teklifler ise yarın alınacak. 
     Hafta başında seçilecek hukuk danışmanı ile sözleşme imzalanması planlanıyor. 
     Öte yandan, Telekom'daki bilgilendirme sürecindeki uzama, ihale takvimine de yansıyacak. 
     İhale takviminin bilgilendirme sürecinin sona ermesinin ardından Özelleştirme İdaresi'nin yapacağı değerlendirme sonucu açıklanacağı belirtilirken, bunun 1-2 haftayı bulabileceği belirtiliyor. 
     Bilgilendirme sürecinde yapılacak yeni bir uzatımın takvimin açıklanmasını aynı oranda öteleyeceğine işaret ediliyor. 
     
     TALEP GÖRÜLMEDEN İHALE YOK 
     Yetkililer, öncelikle Türk Telekom'un özelleştirilmesinde kuruluşa yönelik bir talep olup olmadığına bakılacağını belirtirken, bilgilendirme süreci sonunda bir talep olup olmayacağının ortaya çıkacağına işaret ediyor. 
     Talep olmaması durumunda ihaleye çıkmanın anlamsız olduğunu hatırlatan yetkililer, sonuçsuz ihaleye çıkmak istemediklerini vurguluyor. 
     
</TEXT>
</DOC>
