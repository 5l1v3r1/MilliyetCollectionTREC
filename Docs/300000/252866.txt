<DOC>
<DOCNO> 252866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sontur11.html </URL>
<DATE> 2004/07/04/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sıcaklıklarla birlikte boğulma vakaları da arttı... 
</HEADLINE>
<TEXT>

     Son günlerde artan sıcaklıklarla birlikte boğulma olaylarında da büyük artış görülüyor. Hayatları pahasına serinlemek için deniz, göl ve su birikintilerine kontrolsüz olarak girerek hayatlarını kaybedenler, ne yazık ki hiçbirimize ders olmuyor. Her yıl aynı yanlış nedeniyle yüzlerce kişi eğlencenin faturasını hayatıyla ödüyor... 
     
     ÖĞRETİM GÖREVLİSİ GÖLDE BOĞULDU 

     Selçuk Üniversitesi SÜ Öğretim Görevlisi Mustafa Doğan, Konya'nın Beyşehir İlçesi'nde, serinlemek için girdiği gölde hayatını kaybetti. 
     Alınan bilgiye göre, SÜ Karaman Meslek Yüksekokulu Öğretim Görevlisi Doğan 40 , Beyşehir'e bağlı Kurucuova Beldesi'nde yapılacak olan 3. Anamas Kültür Şenlikleri için memleketi olan Beyşehir'e geldi. 
     Doğan, Beyşehir Gölü'ne sahili olan Gölyaka Beldesi Pereme mevkiinde ailesiyle piknik yaparken, serinlemek için göle girdi. 
     Kıyıdan 50 metre kadar açılan Doğan, bir anda suya batıp çıkmaya başladı. Ailesinin uyarısı üzerine yaklaşık 10 dakika içinde çevrede bulunan balıkçılar tarafından sudan çıkarılan Doğan, kaldırıldığı sağlık ocağında, yapılan müdahalelere rağmen kurtarılamadı. 
     Mustafa Doğan'ın evli ve 3 çocuk babası olduğu öğrenildi. 
     
     PAZAR PİKNİĞİ ACIYLA SON BULDU 

     Bursa'nın Mudanya İlçesi'ne bağlı Eğerce Köyü yakınlarında iki ailenin pikniği acı bitti. 
     Aileleriyle birlikte gittikleri piknik yerinde serinlemek için denize giren beş kişiden biri boğuldu, boğulan 5 yaşındaki çocuğu kurtarmaya çalışan ablalarından biri kayboldu, diğer abla ve iki kuzeni kurtarıldı. 
     Bursa'nın merkez Yıldırım İlçesi'ne bağlı Yavuzselim Mahallesi'nde oturan 20 kişiden oluşan dört aile, piknik yapmak amacıyla Eğerce'ye gitti. 
     Ailelerin piknik yaptığı sırada, Özlem 18 , Fatma Sıla 5 ve Gönül Güney 23 adlı kardeşlerle kuzenleri Perihan 10 ve Oğuzhan Er 14 , serinlemek amacıyla denize girdi. 
     Denizde şakalaşırken Fatma Sıla Güney'in suyun aniden derinleştiği yerde bir anda kaybolduğunu gören ve yüzme bilmedikleri öğrenilen dört kişi, küçük kızı kurtarmak için suya atladı. 
     Olayda, Yıldırım Ticaret Lisesi'nden bu yıl mezun olduğu öğrenilen Özlem Güney kayboldu, denizden çıkarılan Fatma Sıla Güney, aynı yerde tatil yapan bir doktorun müdahalesine rağmen kurtarılamadı. 
     Bu arada, boğulma tehlikesi atlatan Gönül Güney'i kardeşi Cebir Güney, Perihan ve Oğuzhan Er'i de babaları Ali Er kurtardı. 
     ''112 Acil Servis'' ekiplerince ilk müdahaleleri yapılan Perihan ve Oğuzhan Er Mudanya Devlet Hastanesi'ne, Gönül Güney de Bursa Devlet Hastanesi'ne kaldırıldı. 
     Yetkililer, Özlem Güney'i arama çalışmalarının devam ettiğini, Fatma Sıla Güney'in cesedinin Mudanya Devlet Hastanesi morguna kaldırıldığını bildirdi. 
     
     ESKİŞEHİR AKINTIYA KAPILAN 2 GENÇ KAYBOLDU 

     Eskişehir'in Sarıcakaya İlçesi'nde, serinlemek için Sakarya Nehri'ne giren 2 genç kayboldu. 
     Laçin Beldesi'nde, Murat Güler 24 , Serhat Özuysal 23 ve henüz soyadı belirlenemeyen İlhan 25 adındaki genç, serinlemek için Sakarya Nehri'ne girdi. 
     Akıntıya kapılan Serhat Uysal ve İlhan gözden kayboldu. 
     Güler'in ihbarıyla olay yerine gelen güvenlik güçleri, gençlerin bulunması için arama başlattı. 
     
     OĞLU SULAMA KANALINDA BOĞULDU, ANNE BAYILDI 

     ADANA'da serinlemek amacıyla sulama kanalına giren 8 yaşındaki Zeki Şen boğularak öldü. Çocuğunun cesedini gören 28 yaşındaki anne Sakine Şen, baygınlık geçirdi. 
     Çamlıbel Mahallesi 54 sokakta oturan Zeki Şen, arkadaşlarıyla serinlemek için DSİ'ye ait sulama kanalına girdi. Akıntının kuvvetli olması nedeniyle çıkacağı merdiveni yakalayamayan Zeki Şen, akıntıya kapıldı. Suda çırpınarak yardım isteyen Şen'i gören çevredeki vatandaşlar atlayıp kurtarmaya çalıştı. Ancak, çocuk sudan ölü çıkarıldı. 
     Olayı duyup, evinden gelen anne Sakine Şen, kanalın kenarında oğlunun cansız bedenini görünce sinir krizi geçirdi. Baygınlık geçiren 4 çocuk annesi Şen, yüzüne su dökülerek ayıltılmaya çalışıldı. 
     Çocuğun cenazesi inceleme sonrası ailesine teslim edildi. Oğlunun cesedinin yanından ayrılmak istemeyen anne Sakine Şen, Zeki Şen'in tabutunu taşıyan cenaze arabasının önüne oturdu. 
     
     MERİÇ NEHRİ'NDE BOĞULDU 

     MERİÇ Nehri'nde balık tutmak isterken suya giren 37 yaşındaki Yaşar İstikhamyapan, akıntıya kapılarak boğuldu. 
     Bir otelde kalorifer işçisi olarak çalışan Yaşar İstikhamyapan, arkadaşı Gökhan Gökatı'yla birlikte balık tutmak için Meriç Nehri kenarına gitti. İki arkadaş kendilerine uygun bir yer bulmak için bulundukları yerin karşı kıyısına yüzdü. Ancak yeniden eski yerlerine dönmek için suya giren arkadaşlardan Gökhan Gökatı yüzerek kıyıya çıkarken, Yaşar İstikhamyapan akıntıya kapılarak çırpınmaya başladı. Arkadaşını kurtarmak isteyen Gökatı başarılı olamadı. İstikhamyapan, arkadaşının gözleri arasında suda kayboldu. 
     Meriç Nehri'nde kayıkla balıkçılar tarafından yapılan aramada İstikhamyapan bulunamadı. Ardından Edirne Arama Kurtarma Derneği'nin EDAK dalgıç ekibi olay yerine geldi. Ekip İstikhamyapan'ın nehre girdiği yerde arama yapmaya başladı. 
     Olayı öğrendikten sonra nehir kenarına gelen baba Recep İstikhamyapan ise oğlunun bulunabilmesi için umutla bekledi. Baba İstikhamyapan, "4 çocuğu vardı. Şimdi ailesi 5 kişi kaldı'' diye ağladı. 
     
</TEXT>
</DOC>
