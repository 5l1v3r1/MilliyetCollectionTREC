<DOC>
<DOCNO> 297639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo29.html </URL>
<DATE> 2004/12/14/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Atalay Derbi maç centilmence sonuçlandı... 
</HEADLINE>
<TEXT>

     Gençlik ve Spor Genel Müdürü Mehmet Atalay, şiddetin engellenmesi için herkese görev düştüğünü belirterek, ''Kulüplerimiz bedava bilet dağıtımına ve amigolara prim vermemelidir'' dedi. 
     Mehmet Atalay, incelemelerde bulunmak üzere geldiği Hatay'da Vali Abdulkadir Sarı'yı makamında ziyaret etti. 
     Atalay, kentin tarihi özelliği ve geçmişi ile Türkiye'nin sayılı illeri arasında bulunduğunu, Hatay'ın dünyaya tanıtılması, bunun için de Türkiye'ye altın madalya kazandıracak sporcu yetiştirilmesi gerektiğini söyledi. 
     Basın mensuplarının Galatasaray-Fenerbahçe derbisi ile ilgili sorusunu yanıtlayan Atalay, ''Maç centilmence sonuçlandı. Zaten bu konuda Galatasaray Başkanı Özhan Canaydın, fair-play çağrısı yaparak, önemli bir adım atmıştı. Fenerbahçe Kulübü Başkanı Aziz Yıldırım da aynı konuda gerekli girişimlerini yapmıştı'' dedi. 
     Atalay, sporda şiddet konusuna değinerek, şiddetin el birliğiyle engellenebileceğinin altını çizdi. Bunun için herkese görev düştüğünü vurgulayan Atalay, şunları kaydetti 
     ''Valilik, belediye, üniversite ve sivil toplum örgütlerimizle el ele vererek, şiddetin önüne geçmeliyiz. Kulüplerimiz bedava bilet dağıtımına ve amigolara prim vermemelidir. Bunların önüne geçemediğimiz takdirde şiddet olayları sona ermeyecektir. 
     Bunun için bilinçli sporcu ve taraftarlar yetiştirilmelidir. Spor alanları bir ev ortamında olmalıdır. Amacımız tüm Türkiye'de herkesin rahatlıkla spor yapabileceği tesislerin sayısını artırmaktır.'' Atalay, daha sonra bir otelde onuruna verilen yemeğin ardından Türkiye Yıldızlar Aba Güreş Şampiyonası'na katıldı. 
     Geleneksel aba kıyafetleri giyen Atalay, ''Tribünlerdeki seyircilerimizi spor yapmak için sahaya indirelim. Geleceğimizin yarınları olan çocuklarımızı spor yapmaya teşvik ederek, seferberlik ilan edelim'' diye konuştu. 
     Hatay Valisi Abdulkadir Sarı, Antakya Belediye Başkanı Mehmet Yeloğlu, Gençlik ve Spor Genel Müdürü Mehmet Atalay, aba kıyafetleriyle basın mensuplarına poz verdi. 
     Mehmet Atalay, Hatay'ın İskenderun İlçesi'ndeki incelemelerinde ise 170 bin nüfuslu kentin tesislerini yetersiz buldu. 
     Gençlik ve Spor İl Müdürü Ali Rıza Tütüncü ve İlçe Müdürü Faruk Güzeloğlu tarafından karşılanan ve tesisler gezdirilen Atalay, ''Yetersiz olan tesislere ödenek ayırarak, bakım ve onarım gerçekleştirilmeli'' dedi. 
     Atalay, İskenderun'da 5 Temmuz Stadyumu, Kapalı Yüzme Havuzu ile Spor Salonu'nda incelemelerde bulundu. 
     
</TEXT>
</DOC>
