<DOC>
<DOCNO> 250773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/yasam/ayas.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahhit değil deprem suçlu .. 
</HEADLINE>
<TEXT>


Bingöl'de 85 kişinin öldüğü yatılı okulun müteahhidinin serbest kalmasını sağlayan bilirkişi raporunda, "Deprem beklenenden daha şiddetliydi. Demirde imalat eksikliği vardı, bölgede de kaliteli beton için kum yoktu" denildi 

İSTANBUL Milliyet 

Bingöl'de 85 kişinin öldüğü Yatılı İlköğretim Bölge Okulu YİBO müteahhidinin serbest kalmasında etkili olan bilirkişi raporunda, fatura doğaya kesildi. "Deprem, projede öngörülenden daha büyük ve şiddetli oldu" denilen raporda, ilde kaliteli beton üretimi için uygun malzemenin bulunmaması müteahhit için hafifletici neden sayıldı. 
Milliyet, dün manşetten "Affedin Çocuklar" başlığıyla verdiği haberde, Çeltiksuyu YİBO davasında baş sorumlu olarak aranan müteahhit Şeref Bozkuş hakkındaki gıyabi tutuklama kararının, asıl kusurun projede olduğu gerekçesiyle kaldırıldığını duyurdu. Müteahhidin 8'de 1, projesinin 8'de 7 kusurlu bulunduğu bilirkişi raporuyla Bozkuş'un serbest kalmasına karar veren mahkeme heyeti, gerekçesinde raporun sonuçlarına yer verdi. 
Projede öngörülenden daha büyük ve şiddetli depremin oluşmasının binanın yıkımına etkisinin 8'de 2 olduğu vurgulanan bilirkişi raporuna göre, demirin imalat eksikliği ve beton kalitesinin düşüklüğünün yıkıma etkisi yalnızca 8'de 1 oldu. Kalitesiz beton kullanılmasının nedeni olarak da, Bingöl'de nitelikli beton üretimine uygun kum ve çakıl sağlayan taşocaklarının bulunmaması gösterildi. 
Bozkuş hakkındaki gıyabi tutuklama kararının önceki günkü duruşmada kaldırılmasını sağlayan mahkeme kararında, bilirkişi raporuna atıfta bulunularak özetle şöyle deniliyor 

İşte karar... 
"Bilirkişiye göre, projede öngörülenden daha büyük ve şiddetli depremin oluşmasının, binanın yıkımına etkisinin 2 8 olduğu belirtilmiş. Deprem haritasında bölge değişikliği yapılmış yerlerde okullar ve tüm kamu binalarının deprem güvenlik düzeyini yeniden tahkik etmeye yönelik çalışma başlatmayan merkezi yönetimin sorumlu olduğu belirtilmiş. 
İmalat ve kusurların oluşmasında sanık Bozkuş 1 8 olarak ve kontrol mühendisi Yüksek Mimar Şadiye Topçu 1 8 olarak müştereken sorumlu oldukları ancak Bingöl ve çevresinde nitelikli beton üretimine uygun kum ve çakıl sağlayan taşocaklarının olmamasını, hazırlanan betondan numune alıp beton kalitesinin uygunluğunu test etme olanağını sağlayan laboratuvarının olmayışı, yani kısaca çevre koşullarının uygunsuzluğunun sanıkların sorumluluğunu hafifletici nedenler olarak kabul etmek gerektiği vurgulanmakla..." 



</TEXT>
</DOC>
