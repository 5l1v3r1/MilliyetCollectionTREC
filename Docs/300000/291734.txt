<DOC>
<DOCNO> 291734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko24.html </URL>
<DATE> 2004/11/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Dyson 15 yılda Çin çok güçlü hale gelecek, ABD liderliği paylaşacak 
</HEADLINE>
<TEXT>

     İnternet çağının en güçlü kadını olarak nitelenen Edventure Holding Kurucu Başkanı Esther Dyson, gelecekte herşeyi bilmenin mümkün olacağını söyledi. 
     New York Times Magazine tarafından ''internet çağının en güçlü kadını'' ve Vanity Fair tarafından ''yeni düzenin en etkili 50 kişisinden biri'' seçilen Dyson, ''Geleceği Beklemek ya da Yönetmek'' temasıyla İstanbul'da başlayan MediaCat Forum 2004'de, ''Global Geleceğin Yol Haritalarını Nasıl Okumalı '' başlıklı bir konuşma yaptı. 
     Dyson, internetin 2 taraflı bir araç olduğunu, ABD seçimlerinde Kerry'i destekleyenlerin interneti kullandığını belirterek, ''Kerry'nin interneti dinleme amaçlı değildi. Kerry kampanyasının amacı Bush'a oy verirseniz aptalsınız şeklindeydi. Bu ikna edici değildi'' diye konuştu. 
     İnterneti sadece bilgi vermek ve e-mail amaçlı kullanmanın yanlış olduğunu vurgulayan Dyson, ''Internet bire bir araçtır. Burada kazanırsınız'' dedi. 
     Kerry kampanyasının ve pazarlamacıların yeterince dinleyecek adam bulamama problemleri olduğunu belirten Dyson, bu sorunu çözmek için ABD ve bazı ülkelerde olduğu gibi gruplar kullanmak gerektiğini söyledi. 
     Dyson, ''Burada tüketiciler ürünü kullanan başka kişilerle bir araya getiriliyor. Siz de online olarak bir grup oluşturabilirsiniz. Orada ürünleri kullanan tüketiciler birbirine dikkat eder. Tüketiciler ürünlere daha bağlı olurlar. İnsanlar dinlenmek istiyor. Yoksa başkalarını da dinlemiyorlar'' diye konuştu. 
     Pazarlamacıların kötü haberleri çizmemesi ve olumsuz yorumları dinlemesi gerektiğini kaydeden Dyson, artık ürün hakkındaki bilgilerin reklam ya da söylenenlerle değil, online olarak alındığını anlattı. 
     
     ''DÜNYA İLE INTERNET BİRBİRİNE DAHA ÇOK BAĞLANACAK'' 
     Katılımcıların sorularını da yanıtlayan Dyson, gelecekte fiziksel dünya ile internetin çok daha birbirine bağlanacağını ifade ederek, ürünlerin izlenebileceğini, böylece bilgi almanın daha kolay ve her şeyi bilmenin mümkün hale geleceğini kaydetti. 
     Esther Dyson, ''ABD'nin geleceğini nasıl görüyorsunuz '' sorusu üzerine, artık siyasetçilerin Amerikalılar'a gerçeği söylemenin zamanının geldiğini belirterek, şunları kaydetti 
     ''Bu gerçek çok sevimli değil. ABD'nin geleceği çok kötü değil ama dünya hakimi olma da değil. 15 yılda Çin çok güçlü bir hale gelecek. ABD dünya liderliğini paylaşacak. ABD'nin başarılı olması için daha büyük ve varlıklı olmasının gerekmediği anlaşıldı. Eğer doğduğum yeri seçme şansım olsaydı Çin'i seçerdim. 
     Avrupa'nın önünde de bir zorluk var. Doğu Avrupa ise dinamik, gelişmekte ve değişmektedir. Türkiye için de aynı şey geçerli. Avrupa için de Türkiye'nin bu dinamizmi önemli. ABD gibi Avrupa'nın da yeni gelişmelere açık olması gerekir.'' Dyson, bir soru üzerine, insanları ikna etmek için onları dinlemek, ne söylediklerini anlamak, dürüst olmak ve değişikliklerden korkmamalarını sağlamak gerektiğini söyledi. 
     
     ''İNTERNET KİŞİLERE DAHA FAZLA GÜÇ KATIYOR'' 
     Esther Dyson, internetin kişilere daha fazla güç kattığına dikkat çekerek, ''İyi olduğuna inanıyorsanız interneti severseniz. Kötü olduğuna inanıyorsanız korkun. İnternet iyi ya da kötü size daha fazla güç katar'' diye konuştu. 
     Dyson, markanın, taahhütün ötesinde artık tecrübe olduğuna da işaret etti. 
     Dünya Fütüristler Birliği Türkiye Başkanı Alphan Manas da, gelecekte insanların alışverişleri tamamıyla sanal ortamda yapacaklarını belirterek, ''Yeni çıkmış peynirin tadını süpermarkete gitmeden takılan çip sayesinde elektronik ortamdan alabilecek'' dedi. 
     Manas, 2003'ten sonra doğan kuşağın gelecekte rahatlarına çok düşkün olacağını, kitap okumayacağını savundu. 
     Gelecekte marka bağımlılığı diye bir şey kalmayacağını, vücut ölçülerini tam olarak algılayan araçlar sayesinde kişilere uyumlu giysiler üretilebileceğini belirten Manas, ''Müzik sadece internet olacak, şarkıcı, gruplar olmayacak. DJ'lerin şarkısı olacak'' dedi. 
     
</TEXT>
</DOC>
