<DOC>
<DOCNO> 256826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonsiy06.html </URL>
<DATE> 2004/07/20/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Denktaş Lütfen bizi yalnız bırakmayınız 
</HEADLINE>
<TEXT>

     KKTC Cumhurbaşkanı Rauf Denktaş, KKTC'yi tek tanıyan ülkenin Türkiye olduğunu ve bundan gurur duyduklarını belirterek, Dışişleri Bakanı ve Başbakan Yardımcısı Abdullah Gül'e ''Lütfen bizi yalnız bırakmayınız'' diye seslendi. 
     Denktaş, 20 Temmuz Barış ve Özgürlük Bayramı kutlama etkinlikleri çerçevesinde Dr. Fazıl Küçük Bulvarı'da düzenlenen törende yaptığı konuşmada, referandumdan önce Kıbrıs Türklerine verilen sözlerde şart koşulmadığını, bugün ise şart koşulduğunu, bu şartların Kıbrıs Türklerinin devletinden vazgeçmesini öngördüğünü kaydetti. 
     Abdullah Gül'den, bu şartların kabul edilmemesini isteyen Denktaş, şartların kabul edilmesinin, KKTC'den ve egemenlikten vazgeçmek ve Kıbrıs Türklerinin Anavatandan kopması demek olduğunu vurguladı. 
     Türkiye'nin KKTC'yi tanımasından gurur duyduklarını ifade eden Denktaş, şöyle konuştu 
     ''Tüm dünya bizi tanımış olsaydı ya Türkiye tanımamış olsaydı kahrımızdan ölürdük. Bizi tanıyorsunuz, dünya tanımamış, onlar utansın, umurumuzda değil. Ama bizi lütfen yalnız bırakmayınız. Sizin bizi tanımanız kuvvetimizdir, gücümüzdür. Allah Türkiye'mizi korusun, Allah Kuzey Kıbrıs Türk Cumhuriyeti'ne çok uzun, mutlu ömürler versin.'' Konuşmasında Annan planını da eleştiren Denktaş, Rumlar Annan planına ''evet'' demiş olsaydı bugün Kıbrıs Türk halkının yarısının göçmen durumuna düşeceğini ve bugün kutlanan 20 Temmuz bayramının da kutlanamayacağını söyledi. 
     Denktaş, Kıbrıs'ın Rumların eline geçmesinin, Türkiye'yi denizlere açık bir ülke olmaktan çıkaracağını ifade etti. 
     
</TEXT>
</DOC>
