<DOC>
<DOCNO> 287394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun32.html </URL>
<DATE> 2004/11/09/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Arafat muamması, öldü mü yaşıyor mu 
</HEADLINE>
<TEXT>

     Filistin Lideri'nin ölüp ölmediği peşpeşe gelen çelişkili haberlerle tam bir muammaya dönüştü. Arafat'ın öldüğü haberleri ile ölümü yalanlayan haberler peşpeşe geliyor. Önce Filistinli kaynaklar ajanslara yaptıkları açıklamalarda Arafat'ın öldüğünü duyurdu. Bütün dünyada "flaş haber" olarak geçilen gelişmenin ardından Filistin Dışişleri Bakanı, Arafat'ın yeğeni ve hastane yetkilileri ise "henüz ölmedi" açıklaması yaptı. 
     Adının açıklanmasını istemeyen bir Filistinli Bakan, Filistin lideri Yaser Arafat'ın kesin olarak öldüğünü söyledi. 
     Ramallah'ta AFP'ye açıklamalarda bulunan Filistinli Bakan, ''Arafat öldü. Sorun bunu nasıl ve ne zaman açıklayacağımızda. Ancak Arafat öldü, bu kesin'' diye konuştu. 
     Filistin Dışişleri Bakanı Nebil Şaat ise CNN'e yaptığı açıklamada, Arafat'ın hayatta olduğunu, ancak durumunun kritik olduğunu söyledi. 
     Filistin'in Fransa'daki temsilcisi Leyla Şahid de Arafat'ın ölümüyle ilgili haberleri kesinlikle yalanladı. 
     Arafat'ın yattığı Paris'teki hastane kaynakları ise son yapılan açıklamada Filistin liderinin hayatta olduğu duyurdu. 
     
     ÖNCE ÖLDÜĞÜ DUYURULDU 

     Saat 16 25 sıralarında ajanslara flaş bir haber düştü. Filistin lideri Yaser Arafat’ın öldüğü belirtiliyor ancak resmi kaynaklar henüz haberi doğrulamıyordu. 
     Arafat'ın öldüğünü doğrulayan haberler peşpeşe gelmeye başladı. 
     Ancak saat 16 45 sıralarında Fransa'daki askeri hastane tarafından yapılan en son açıklamada ise Arafat'ın ölmediği bildirildi. 
     
     FİLİSTİN DIŞİŞLERİ BAKANI YAŞIYOR 

     Filistin Dışişleri Bakanı Nebil Şaat, Devlet Başkanı Yaser Arafat'ın ölmediğini, ancak yaşam destek ünitesine bağlı olduğunu söyledi. 
     Şaat, Paris'ten CNN'e yaptığı açıklamada, ''Durumu gece kötüleşti ama vücudunun herhangi bir parçasının öldüğünü gösteren bir belirti yok'' dedi. 
     Nebil Şaat, ''Biz gerçekten, ötanaziye inanan insanlar değiliz'' diyerek, herhangi bir kimsenin Arafat'ın yaşam destek ünitesine bağlı kalıp kalmaması konusunda karar vermesinin ''söz konusu olmadığını'' söyledi. 
     Şaat, Arafat'ın hastalığının zehirlenme ya da kansere bağlı olmadığını da belirtti. 
     
     FİLİSTİNLİ BAKAN ÖLDÜ 

     Filistinli bir Bakan da AFP'ye yaptığı açıklamada, Fransa'nın başkenti Paris'teki bir askeri hastanede yoğun bakımda bulunan Filistin liderinin öldüğünü belirtti. 
     
     FİLİSTİNLİ KAYNAKLAR BEYİN KANAMASI SONRASI ÖLDÜ 

     Filistin Devlet Başkanı Yaser Arafat'ın durumuyla ilgili çelişkili açıklamalar gelirken, bazı Filistinli kaynaklar, Arafat'ın dün başlayan beyin kanamasından sonra öldüğünü belirtti. 
     3 üst düzey Filistinli kaynak Arafat'ın öldüğünü söylerken, bunlardan biri, ''Arafat, dün gece beyninde başlayan bir kanamadan sonra öldü. Korumaları birbirlerine sarılıp ağlamaya başladı ve birbirlerine güçlü olmalarını telkin ediyor'' dedi. 
     Ancak kaynaklardan hiçbiri, ölüm nedeni konusunda ayrıntılı bilgi vermedi. 
     
     'BİRKAÇ SAATLİK ÖMRÜ KALDI' DENMİŞTİ 

     Filistinli bir yetkili, Paris'teki Percy askeri hastanesinde bulunan Arafat'ın sadece birkaç saatlik ömrünün kaldığı açıklamıştı. 
     Filistinli yetkililerin Fransız doktorlarla yaklaşık bir saat görüştüğünü ve Arafat'ın sağlık durumu hakkında ayrıntılı bilgi aldıklarını belirten Filistinli kaynak, ''ölmedi, ancak saatleri sayılı'' demişti. 
     Yaser Arafat'ı görmek üzere Paris’e gelen Filistin yönetimine ise Arafat'ı görme izni verildi. 
     Filistin Başbakanı Ahmet Kurey, eski Başbakan Mahmut Abbas, Dışişleri Bakanı Nebil Şaat ve Parlamento Sözcüsü Ravhi Fattuh'tan oluşan ekipten sadece Kurey Arafat'ı gördü. 

     
</TEXT>
</DOC>
