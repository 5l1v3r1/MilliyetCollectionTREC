<DOC>
<DOCNO> 285622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/spor/spo03.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'te mutlu son 
</HEADLINE>
<TEXT>


Galatasaray İkinci Başkanı Ergun Gürsoy, Fenerbahçe ile yollarını ayıran yıldız futbolcunun transferine son noktayı koydu. Gürsoy, "Camianın yüzde 90'ı bu transferi istemiyorsa, konu kapanmıştır" dedi 

HALİL ÖZER 


'Uzatmanın anlamı yok' 
SARI - Kırmızılılar'da Fatih Akyel defteri açılmamak üzere kapandı. Başkan Özhan Canaydın'ın "Hayır" demesine karşın, ocak ayını beklemek gerektiğini söyleyen İkinci Başkan Ergun Gürsoy, camiadan gelen tepkiler üzerine bu transfere nokta koydu. Gürsoy, "Madem bu camianın yüzde 90'ı Fatih Akyel'i istemiyor, o zaman uzatmanın da anlamı yok" ifadelerini kullandı. 

'Keyfini kaçıramam' 
ÖNCEKİ gün Radyo D'ye konuşan Gürsoy, Fatih Akyel'in transfer edilmemesinin dünyanın sonu olmadığını ve Başkan Özhan Canaydın'ı üzmek istemediğini dile getirdi. İkinci Başkan, "Başkanımız bu durumlarda herşeyi içine atıyor ve üzülüyor. Ben aynı şekilde davranamıyorum, konuşuyorum. Bu transfer yüzünden Başkanımızın keyfini kaçırmak istemem. Bu konu artık kapanmıştır." 

'Almayanları atsınlar' 
GÜRSOY, Fatih'i Fenerbahçe'ye kaptıran yöneticilere de taş attı. Gürsoy, "Zamanında Fenerbahçe'ye gitmeden önce bu çocuğa 300 bin dolar vermeyip, almayanlar suçlu değil mi Fatih Akyel gibi onları da kulüpten atsınlar" dedi. Yönetimin, bu transferi çok isteyen Teknik Direktör Hagi'ye, Fatih'in etik davranmadığını bir kez daha hatırlatacağı öğrenildi. 

Tomas yeniden milli takımda 

GALATASARAY'IN Hırvat futbolcusu Stjepan Tomas, yeniden milli takım kadrosuna davet edildi. Daha önce, disiplinsiz davranışları gerekçe gösterilerek teknik direktör Otto Bariç tarafından kamptan kovulan Tomas, Hırvatistan'ın İrlanda Cumhuriyeti ile yapacağı hazırlık maçı için kadroya alındı. Bu arada Galatasaray, Diyarbakırspor maçının hazırlıklarını yaptığı tek antrenmanla sürdürdü. Tüm futbolcuların katıldığı idmanda Baliç hafif bir sakatlık geçirdi. 

Aslan şıklığı 

Galatasaray'ın yıldız isimleri Ümit Karan, Song, Sabri ve kaleci Aykut, erkek giyim firması Sarar'ın yeni markası CCS için fotomodellik yaptı. Nişantaşı mağazasında objektiflerin önüne geçen Sarı - Kırmızılılar, profesyonel mankenlere taş çıkarttı. Futbolcular takım elbise, pantolon ve trikoların tanıtımını yaparken, mağazanın önü dolup taştı. 

'Devamı gelecek' 

MEMLEKETİ Zonguldak'ta iftar yemeği veren Galatasaray'ın milli futbolcusu Ergün Penbe, çıkışlarını sürdüreceklerini iddia etti. Yıldız oyuncu, "Akçaabat Sebatspor maçında zorlanmamıza rağmen maçı kazanmasını bildik. Bundan sonraki haftalar daha zor olacak. Maçlara daha iyi konsantre olmamız lazım. En az hata yapan şampiyonluğa ulaşır" dedi. 

Elanga önerisi 

MENAJER Bayram Tutumlu'nun, Galatasaray'a Malmö'nün sol kanat oyuncusu Elanga'yı teklif ettiği öğrenildi. Tutumlu, 5 yıldır İsveç Ligi'nde forma giyen ve 25 maçta 1 gol atan yıldız oyuncuyu istenmesi durumunda Ocak ayında İstanbul'a getirebileceğini bildirdi. Futbol Şube Sorumluları'ndan Fatih Gökşen, bu mevkii için arayışlarının olmadığını belirtip, "Biz 10 numara arıyoruz" dedi. 

GALATASARAY GÜNLÜĞÜ 
Herkesi solladı 
HAGİ önderliğindeki Galatasaray, tarihi yeniden yazıyor. Sarı - Kırmızılı takım, 11. haftalar baz alındığında tarihinin en iyi sezonlarından birisini yaşıyor. Hagi'li Galatasaray, 1996 - 97 sezonunda 11 maçta 9 galibiyetle yüzde 86.32'lük yüzdeyi tutturan, Fatih Terim'i yakaladı. 

Song'un hedefi 
KAMERUNLU defans oyuncusu Song, ligin ilk yarısını zirvede bitirmek istediklerini açıkladı. Yıldız futbolcu, "Tüm Galatasaraylılar'ın rahat bir tatil yapabilmesi için zirveyi devralmamız gerekiyor. Takım olarak çok hırslıyız. Hedeflere ulaşabilmek için çok çalışıyoruz" diye konuştu. 

Koltuğa talip 
ALMAN Ligi'nin güçlü ekiplerinden Schalke'nin patronu Gerhard Rehberg, Galatasaray'a seve seve başkan olabileceğini açıkladı. Büyükçekmece Belediyesi'nin davetlisi olarak İstanbul'a gelen Rehberg, "Ergun Gürsoy benim çok sevdiğim bir dostum. Belki bir gün bir arada çalışırız" dedi. 

Sıkıntılı gün 
BAŞKAN Özhan Canaydın, annesinin düşerek kalça kemiğini kırması nedeniyle dün apar topar Bursa'ya gitti. Canaydın, uzun süre hastanede kalınca İstanbul'a dönmedi. Bu gelişme sonrasında akşam saatlerinde yapılması gereken Yönetim Kurulu toplantısı iptal edildi. 

Türkalp'e tepki 
AK Parti Trabzon Milletvekili Asım Aykan, Galatasaray - A.Sebat maçında, hakem Özgüç Türkalp ve ekibinin aciz davrandığını iddia etti. Aykan, "Sabri Çelik'e sesleniyorum. Bu anlayışıyla Türkiye liglerinin akıbeti ne olur Cesaretiniz varsa cevap verin. Cesaretiniz yoksa, milletin vekili olarak bizlerin olayları takip görevimiz olduğunu unutmayınız" dedi. 



</TEXT>
</DOC>
