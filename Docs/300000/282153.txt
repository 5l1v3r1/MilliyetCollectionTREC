<DOC>
<DOCNO> 282153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/soneko07.html </URL>
<DATE> 2004/10/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Gazi maaşlarına yüzde 7 zam 
</HEADLINE>
<TEXT>

     Gaziler ile vatani hizmet tertibinden aylık alanların maaşları, 1 Ocak'tan itibaren yüzde 7 oranında zamlanacak. 
     TBMM'ye sunulan 2005 yılı Bütçe Kanun Tasarısı, İstiklal Savaşı, Kore ve Kıbrıs Gazileri ile vatani hizmet tertibinden aylık alanların maaş göstergelerini de yeniden düzenledi. 
     Tasarı ile gaziler ve vatani hizmet tertibinden aylık alanların maaş göstergeleri 1 Ocak 2005'den itibaren 5 binden 5 bin 150'ye çıkarıldı. Dul eşlerin halen 4 bin olan gösterge rakamı 4 bin 125, diğer yakınların 2 bin 750 olan gösterge rakamı da 2 bin 850 olarak belirlendi. 
     Gösterge artışının yanı sıra memur maaş katsayısının da 38 bin 610'dan 40 bin 100'e çıkmasıyla, gazi, dul ve yetim maaşları, Ocak ayında yüzde 7 oranında artış görecek. Bu durum ise gazilere 13 milyon 465 bin lira bir maaş artışı sağlayacak. 
     Kurtuluş Savaşına katılarak İstiklal Madalyası verilen 6 gazinin de aralarında bulunduğu 52 bin 745 gazinin halen 193 milyon 50 bin lira olan aylık maaşı, yılbaşında 206 milyon 515 bin lira olacak. Temmuz'da ise yine katsayı artışı ile birlikte gazi maaşları 214 milyon 240 bin liraya yükselecek. 
     
     DİĞER MAAŞLAR 
     Vatani hizmet tertibinden aylık alanların dul eşlerinin halen 154 milyon 440 bin lira olan aylık maaşları da Ocak ayında 165 milyon 412 bin liraya, Temmuz'da ise 171 milyon 600 bin liraya çıkacak. 
     Vatani hizmet tertibinden aylık alanların diğer yakınlarının halen 106 milyon 177 bin 500 lira olan maaşları ise Ocak'ta 114 milyon 285 bin lira, Temmuz'da da 118 milyon 560 bin lira olacak. 
     2005 Bütçe Kanun Tasarısı, 65 Yaşını Doldurmuş Muhtaç, Güçsüz ve Kimsesiz Türk Vatandaşlarına Aylık Bağlanması Hakkında Kanun uyarınca aylık ödemelerinde esas alınan gösterge rakamlarında da artış yapıyor. 
     Halen bin 500 olan gösterge rakamı, bin 550 olarak yeniden düzenlenirken, gösterge ve katsayı artışı, 65 yaş aylığı alanlara Ocak'ta 4 milyon 240 bin lira maaş zammı getiriyor. Böylece halen 57 milyon 915 bin lira olan 65 yaş aylığı, Ocak'ta 62 milyon 155 bin liraya, Temmuz'da da 64 milyon 480 bin liraya yükseliyor. 
     
</TEXT>
</DOC>
