<DOC>
<DOCNO> 265414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/spor/ysenay.html </URL>
<DATE> 2004/08/22/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Tek devrelik Fener 
</HEADLINE>
<TEXT>



Fenerbahçe, İstanbulspor önünde yine yırtıcı ve iş bitirici futboldan çok uzaklarda yaşamaktaydı ilk devrede... 
Orta alandaki pas alışverişleri hiç de öyle gol maksatlarına dönük değil, tam tersine yanlara yapılan etkisiz toplarla biraz da zaman öldürmeye dönük oynamaktaydı sanki Sarı - Lacivertli ayaklar... 
Alex oyun boyunca maçı koparmaya dönük tek olumlu hareket yapamadı nedense... İkinci yarıda attığı şık gole rağmen, 5 - 6 pas hatası yapması benim gibi bütün tribünleri hayrette bıraktı. Ortada hiçbir şey yokken kendini yere atarak, hakemi uyutmaya çalışması Alex'e hiç yakışmadı doğrusu... Ne yani Brezilyalı, Türkiye'yi Patagonya mı sandı bu kadar kısa zamanda... 
Nobre ve Hooijdonk ile rakibi can alıcı yerden yani göbekten delmek adına pek teşebbüste bulunmuyorlardı dünkü oyunun ilk yarısında... İstanbulspor'un yalın delikanlılarla donanımlı savunma bloğu da kalabalık yerinde hareketlerle oynatmadı ayrıca Fenerbahçe'yi... Serhat ve Tuncay, kanat bindirmelerinde çok başarılı çıkışlar yapıyorlar, ancak yan toplara yerinde ve zinde bir halde kafaya kalkışlar yapacak adamlar yoktu ki gol bölgelerinde... İşte böyle bir sıkıcı hava vardı oyunun ilk 45'inde... 

İkinci yarıda yukarıdaki arızalarını saydığımız Fener'in tam tersine bir şanlılıkla girdi oyuna Sarı - Lacivertliler... Hele Tuncay'ın, rakibin hemen göbeğinden yaptığı enfes slalomla attığı gol hem takıma, hem tribünlere keyif getiriyor, günün yorgun adamı Hooijdonk bile yan ortaya uzattığı kafasıyla maçın 3 puana bağlanan garanti sayısını atıyordu... 
Gollerden sonra zamana oynamak da Fenerbahçe'nin doğru bir çizgisiydi ikinci 45'te... Ayrıca 32 derece sıcakta oynanan oyundan futbol olarak daha fazla ne bekleyebilirsiniz ki... Ancak unutmayalım bu takım ligde oynadığı üç maçta da sadece birer devrelik güce ve kondisyona sahip... Ne dersiniz, Fenerbahçe'nin Avrupa maçları için bu bir alarm olmuyor mu Bay Daum'un bilgilerine sunarız.. 


</TEXT>
</DOC>
