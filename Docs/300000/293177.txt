<DOC>
<DOCNO> 293177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur29.html </URL>
<DATE> 2004/11/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Afganistan'da görev yapacak Türk birliği, tatbikat için Norveç'e gitti 
</HEADLINE>
<TEXT>

     Afganistan'da Uluslararası Güvenlik Yardım Kuvveti ISAF Karargahı'nın sorumluluğunu 11 Şubat 2005 tarihinde devralacak 3. Kolordu Komutanlığı'na bağlı 170 kişilik birlik, Türk Hava Yolları'na THY ait bir uçakla eğitim ve tatbikat için Norveç'e gitti. 
     3. Kolordu Komutanı Korgeneral Ethem Erdağı, Yeşilköy Atatürk Askeri Havaalanı'nda yaptığı açıklamada, NATO'nun Afganistan'daki ISAF Karargahı Komutanlığı'nı, Türkiye'nin önümüzdeki yıl 6 aylık süre için devralacağını hatırlattı. 
     Bu görevin şu anda NATO'nun bir tanesi de İstanbul'da bulunan 6 tane süratli reaksiyon kolordusu tarafından rotasyonlar halinde yürütüldüğüne işaret eden Korgeneral Erdağı, Türkiye'nin bu görevi 11 Şubat 2005'te devralacağını bildirdi. 
     Korgeneral Erdağı, görevin hazırlığına Mayıs ayında başladıklarını ve NATO'nun kontrolunda bazı faaliyetler icra ettiklerini dile getirerek, Afganistan'a gidecek personeli eğittiklerini belirtti. 
     Daha önce kritik personelle Afganistan'a gittiklerini, Kabil bölgesi ve NATO'nun sorumluluğuna geçen Kuzey Afganistan ve Kunduz bölgesini gördüklerini ve bir hafta süreyle kritik personelin eğitim gördüğünü ifade eden Korgeneral Erdağı, bugün NATO'nun Harp Oyunu Merkezi olan Norveç'teki Stavenger kentindeki eğitim merkezine giderek orada eğitim göreceklerini söyledi. 
     
     NORVEÇ'TE 12 GÜNLÜK EĞİTİM 
     Korgeneral Ethem Erdağı Norveç'e 3. Kolordu Komutanlığı'ndan 170 kişinin gideceğini kaydederek, şunları söyledi 
     ''Biz bunu fırsat bilerek kendi komuta kontrol sistemlerimizi de deneyeceğiz. Bu nedenle Türk Hava Kuvvetleri'ne ait NATO'nun kiraladığı 2 adet C-130 uçağıyla komuta kontrol malzemeleri ve personelini daha önceden Norveç'e gönderdik. Orada sistemleri kurdular. Biz de bölgeye intikal ederek 11 Aralık tarihine kadar 12 günlük bir eğitim göreceğiz. 
     Orada, Afganistan'da karşılaşabileceğimiz senaryolara göre bize bir eğitim verilecek. Oraya, NATO ve NATO dışı ülkelerden de yüze yakın personelin katılmasını bekliyoruz. Dolayısıyla orada eğitilecek personel sayısı 260 civarında olacak.'' ISAF GÜCÜ Afganistan'da görev yapan ISAF'ın komutanlığını bir korgeneralin yürüttüğünü de hatırlatan Korgeneral Erdağı, bu komutanlığın 11 Şubat 2005 tarihinden itibaren kendisi tarafından yürütüleceğini belirtti. 
     Korgeneral Erdağı, İstanbul'da konuşlu bulunan 3. Kolordu Komutanlığı'nın NATO'nun süratli reaksiyon kolordularından biri olduğunu dile getirerek, Afganistan'daki görevi 3. Kolordu'nun yürüteceğini kaydetti. 
     Afganistan'da kendisine iki tümgeneral rütbesinde kişinin yardım edeceğini, bunlardan birinin de Türk olacağını belirten Korgeneral Erdağı, karargahın kurmay başkanının ve Kabil'den sorumlu olan çokuluslu tugayın komutanının da bir Türk Tuğgeneral olacağını, tugay karargahının da Türkiye'den sağlanacağını söyledi. 
     Korgeneral Erdağı, Afganistan'daki kolordu karargahında görev yapacak 850 kişinin yaklaşık 350'sinin Türk, diğerlerinin başka ülkelerden olacağını bildirdi. 
     
     10 BİN KİŞİYE KOMUTA EDECEK 
     Afganistan'da bu tugayın altında 4 tabur bulunacağını, bunların Almanya, Fransa, Norveç ve Türkiye tarafından sağlanan taburlar olacağını da dile getiren Korgeneral Erdağı, toplam güçlerinin 9-10 bin kişi olacağını bildirdi. 
     Bütün bu kuvvetleri Türk komutanlığının emir komuta edeceğini kaydeden Korgeneral Erdağı, BM ve NATO'nun aldığı karar gereğince başlangıçta sadece Kabil ile sınırlı olan NATO'nun sorumluluğunun da adım adım bütün Afganistan'ı kapsayacağını söyledi. 
     Korgeneral Erdağı, şu anda Mezar-ı Şerif ve Kunduz bölgesinin NATO'nun sorumluluğuna geçtiğini, ikinci aşamada batıdaki Herat bölgesinin, güneydeki Kandahar ve doğu bölgesinin NATO'nun sorumluluğuna geçeceğini ve bütün Afganistan'dan NATO'nun sorumlu olmasının amaçlandığını belirtti. 
     
     AFGANİSTAN'DAKİ RİSK 
     Basın mensuplarının sorularını da yanıtlayan Korgeneral Erdağı, bir soru üzerine 11 Şubat'ta alacakları görevi 6 ayın sonunda İtalya'ya devredeceklerini belirtti. 
     Korgeneral Erdağı, bir soru üzerine de Şubat ayından itibaren Afganistan'da görev yapan Türk askeri sayısının yaklaşık 2 bini bulacağını kaydetti. 
     ''Afganistan'da Türk askeri için risk durumu nedir '' sorusu üzerine de Korgeneral Erdağı, Afganistan'da Türk askerinin çok sevildiğini, sokaklarda rahatça dolaşabildiğini ifade ederek, Afganistan'ın Irak gibi kritik ve karışık olmadığını, ancak yine de bir riskin bulunduğunu sözlerine ekledi. 
     Açıklamanın ardından Korgeneral Ethem Erdağı komutasındaki 170 kişilik subay, astsubay, erbaş ve erlerden oluşan birlik THY uçağına binerek Norveç'e gitti. 
     
</TEXT>
</DOC>
