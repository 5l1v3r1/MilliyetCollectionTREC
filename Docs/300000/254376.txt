<DOC>
<DOCNO> 254376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/soneko11.html </URL>
<DATE> 2004/07/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 0.49 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 0.49 oranında değer yitirdi. 
     Haftayı genelde durgun ve satıcılı bir seyirle geçiren İMKB'de, özellikle dış piyasaların olumsuz etkisi ve Hükümetin IMF ile ilişkilerin netleştirilmesi konusundaki açıklamalarının durgun ve satıcılı seyirde etkili olduğu gözlendi. 
     Hafta içinde ana destek bölgesi olarak izlenen 18,000-18,100 bölgesine kadar geri çekilme yaşandı ancak kapanış bu seviyenin üzerinde oldu. 
     Bu seviyenin üzerindeki kapanışı teknik açıdan pozitif olarak değerlendiren uzmanlar, endeksin kısa vadeli yükseliş hareketinin devam ettiğini ve 18,700'lerde önemli bir direnç oluştuğunu belirtiyor. 
     Gelecek hafta da 18,700 seviyesinin ana direnç olmaya devam edeceğini vurgulayan uzmanlar, haftanın ilk yarısında bu bölgeye doğru bir hareket olabileceğini, daha güçlü bir hareket için 18,700 seviyesinin aşılması gerektiğini kaydediyor. Teknik görünümün bu olasılığın yüksek olduğunu gösterdiğine işaret eden uzmanlar, yeni para girişi yaşanırsa 18,700 puanı aşma eğilimine girilebileceğini savunuyor. 
     Önümüzdeki hafta Avrupa Birliği, IMF ile ilişkiler, Kuzey Irak ve TMSF ile Çukurova Grubu arasında yürütülen borç yapılandırma çalışmaları piyasanın yakından izleyeceği gündem maddeleri arasında bulunuyor. 
     
     ÖZETLE PİYASALAR 
     Borsadaki küçük çaptaki düşüşün yanında İMKB Tahvil ve Bono Piyasası ortalamalarında vadelerine göre 1 puanı aşan düşüşler oldu. Altında artış, dövizde düşüş eğilimi ağır bastı. Mevduat faizlerinin ortalamalarında bir değişim yaşanmadı. 
     Hisse senetleri haftalık bazda ortalama yüzde 0.49 oranında değer yitirdi. 24 ayar külçe altının gram satış fiyatı yüzde 1.06 oranında, Cumhuriyet altınının satış fiyatı da yüzde 0.78 oranında arttı. Türk Lirası karşısında dolar yüzde 0.75, euro da yüzde 0.11 oranında değer yitirdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.29 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.35, haftalık reponun net getirisi yüzde 0.32 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü haftaya ortalama yüzde 0.75'lik artışla başladı. Haftanın diğer günlerinde iniş çıkışlı seyir izleyen Endeks, Salı günü ortalama yüzde 1.71 geriledi. Çarşamba günü ortalama yüzde 0.32'lik artışın ardından, Perşembe günü ortalama yüzde 1.20'lik kayıp yaşandı. Cuma günü de ortalama yüzde 1.38'lik artış gerçekleşti. 
     Endeks, hafta boyunca 89.32 puanlık düşüşle 18,416.39 puandan 18,327.07 puana geriledi. Hisse senetlerindeki haftalık ortalama kayıp yüzde 0.49 oldu. 
     İMKB Ulusal-Mali Endeksi 49.73 puan artışla 25,438.99 puandan 25,488.72 puana çıkarken, İMKB Ulusal-Sanayi Endeksi 52.85 puan düşüşle 15,887.84 puandan 15,834.99 puana ve İMKB Ulusal-Hizmetler Endeksi 162.13 puan düşüşle 10,466.82 puandan 10,304.69 puana geriledi. 
     Böylece, mali grup hisseleri ortalama yüzde 0.20 oranında değer kazanırken, sanayi grubu hisseleri ortalama yüzde 0.33 oranında ve hizmetler grubu hisseleri ortalama yüzde 1.55 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 302 hisse senedinden 110'u değer kazanırken, 149 hisse senedi değer yitirdi, 43 hisse senedinin değeri değişmedi. 
     Geçen hafta en yüksek oranlı artış yüzde 166.56 ile Emek Elektrik YENİ hisselerinde gerçekleşti. Yüzde 43.81'lik artışla Tümteks hisseleri ikinci ve yüzde 40.87'lik artışla Yapı Kedi Finansal Kiralama hisseleri üçüncü oldu. 
     En yüksek oranlı düşüş ise yüzde 9.94 ile Altınyıldız hisselerinde oldu. Yüzde 8.76'lık düşüşle Konfrut Gıda hisseleri ikinci ve yüzde 8.33'lük düşüşle de Burçelik hisseleri üçüncü sırada yer aldı. 
     İMKB Ulusal Pazar'da geçen hafta toplam 915 milyar 681.5 milyon adet hisse senedi işlem gördü ve karşılığında 2 katrilyon 393.9 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında dolar ve euro değer yitirirken, İngiliz Sterlini yükseldi, İsviçre Frangı yerinde saydı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 0.75 oranında, euro da yüzde 0.11 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı 11 bin lira düşerek 1 milyon 449 bin liraya, euronun satış fiyatı da 2 bin lira düşerek 1 milyon 793 bin liraya indi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı yüzde 0.07 oranında artarak 2 milyon 672 bin liraya çıkarken, İsviçre Frangı'nın satış fiyatı değişmeyerek 1 milyon 182 bin lirada kaldı. 
     Bugün öğle saatlerinde ise İstanbul serbest piyasada ABD Doları 1 milyon 448 bin liradan, euro 1 milyon 785 bin liradan, İngiliz Sterlini 2 milyon 696 bin liradan ve İsviçre Frangı da 1 milyon 182 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 1.06 oranında, Cumhuriyet altınının satış fiyatı da yüzde 0.78 oranında arttı. 
     Külçe altının gram satış fiyatı 19 milyon liraya, Cumhuriyet altınının satış fiyatı da 128 milyon 500 bin liraya çıktı. 
     İstanbul Altın Borsası'nda İAB işlem gören 24 ayar altının gram fiyatı da yüzde 0.29 oranında düşerek 18 milyon 497 bin 100 lira oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.29 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 1,456 puan artarak 495,206 puandan 496,662 puana çıktı. 
     Geçen haftanın en çok değer kazanan katılma belgeleri, yüzde 2.49'luk artışla Turkish Yatırım A Tipi Değişken Fon, yüzde 1.12'lik artışla Şeker Yatırım B Tipi Değişken Fon ve yüzde 1.09'luk artışla da Inter Yatırım A Tipi Hisse Fon olarak sıralandılar. 
     Haftanın en çok değer yitiren katılma belgeleri ise yüzde 2.16'lık düşüşle İş A Tipi Metal Eşya Endeks Fon, yüzde 2.07'lik düşüşle İş A Tipi Teknoloji Endeks Fon ve yüzde 2.01'lik düşüşle de Garanti A Tipi Yabancı Fon oldu. 
     
     HAZİNE İHALELERİ 
     Hazine geçen hafta, ikisi tahvil, biri de bono olmak üzere 3 ihale yaptı. 
     Hazine tarafından Pazartesi günü düzenlenen 3 ayda bir değişken faiz ödemeli tahvil ihalesinde ortalama dönemsel faiz oranı yüzde 7.95 oldu. 
     İhaleye 2 katrilyon 20.5 trilyon liralık nominal teklif gelirken, nominal satış miktarı 1 katrilyon 714.3 trilyon lira olarak gerçekleşti. İhraç tarihi 7 Temmuz Çarşamba ve geri ödemesi 14 Haziran 2006 olarak öngörülen tahvil ihalesinde, satılacak kağıtların ilk kupon ödemesi, 15 Eylül 2004 tarihinde yapılacak. Kupon ödemesine esas teşkil edecek faiz oranı 16 Haziran 2004 ihraç tarihli referans bono ihalesinde belirlendi. 
     Hazine'nin Salı günü gerçekleştirdiği 217 gün vadeli bono ihalesinde 2 katrilyon 432.1 trilyon liralık nominal teklif gelirken, nominal satış 1 katrilyon 755.3 trilyon lira, net satış ise 1 katrilyon 524.9 trilyon lira düzeyinde oldu. İhalede basit ortalama faiz yüzde 25.35, bileşik ortalama faiz oranı ise yüzde 26.62 düzeyinde gerçekleşti. 
     Aynı gün yapılan 518 gün vadeli Türk Lirası cinsinden iskontolu devlet tahvili ihalesinde ise 5 katrilyon 2.5 trilyon liralık nominal teklif gelirken, 2 katrilyon 838.7 trilyon liralık nominal, 2 katrilyon 41.9 trilyon liralık da net satış yapıldı. İhalede basit ortalama faiz oranı yüzde 27.42, bileşik ortalama faiz oranı da yüzde 26.05 düzeyinde oluştu. 
     İhraç tarihleri 7 Temmuz Çarşamba olarak belirlenen her iki ihalede satılan kağıtların geri ödemeleri bono için 9 Şubat 2005, tahvil için ise 7 Aralık 2005 olarak öngörüldü. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.35 ile yüzde 0.54 arasında gerçekleşti. 
     Mevduat faizlerinin ortalamalarında herhangi bir değişim olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.35 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 22.0 dolayında bulunan haftalık reponun net getirisi de yüzde 0.32 oldu. 
     
</TEXT>
</DOC>
