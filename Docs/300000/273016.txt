<DOC>
<DOCNO> 273016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/guncel/gun03.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler, Kerkük'ü 'istila' ediyor 
</HEADLINE>
<TEXT>


Çadırkentlerle çevrilen Kerkük'te, Irak'ın tek olimpik stadyumu Kürt ailelerle doldu. Türkmenler, büyük çatışmalar olacağını ileri sürüyor 

Namık Durukan 

Kerkük'te Türkmen, Arap, Kürt aileler arasında yaşanan gerginlik, binlerce Kürt ailenin göçüyle yeni boyut kazandı. Petrol kuyularını çadır kentlerin çevrelediği kentte Irak'ın tek olimpik stadı Saddam Stadyumu da Kürt ailelerle doldu. Türkmenler, Kürtlerin kente yerleşmesinin büyük çatışmalara zemin hazırladığını ileri sürerken, ABD'liler ortamı yumuşatmak için etnik grupların temsilcileriyle görüşmeler başlattı. 
Kentin doğusundaki Huriye bölgesinde binlerce çadırkent kuruldu. Kürt aileler, kalıcı konutlar da inşa etmeye başladı. Türkmenler ise Kürtlerin göçünün, bölgenin demografik yapısını değiştirmeye yönelik olduğunu, gelenlerin yüzde 80'inin Kerküklü olmadığını öne sürdü. Kürt göçmenlerin yaşadığı kampın sorumlularından Rızgar Mahmut Ali, dışarıdan gelmediklerini, 1988'de Saddam tarafından uzaklaştırıldıklarını iddia etti. Ellerinde Kerkük nüfusuna kayıtlı olduklarına dair belgeler bulunduğunu öne süren Ali, "Şu an kampta 5 bin aile ikamet ediyoruz" dedi. 
Arap ailelerin kente yerleştirilmesi de tansiyonu artırdı. Kerkük'ün Şii Türkmen beldesi Beşiri'de çatışmaların eşiğine gelindi. Şii Türkmenler, köylerinin boşaltılmaması halinde çatışarak köye gireceklerini söyledi. 

ABD'liler araya girdi 
Kerkük'te yaşanan gerginliği gidermek amacıyla ABD'nin Bağdat'taki Kerkük ve Musul sorumlusu William Born, ABD'nin Kerkük Konsolosluğu'nda Türkmen yetkililerle bir görüşme yaptı. Görüşmede, tarafları dinleyen heyet bugün de diğer etnik gruplarla bir araya gelecek. 


</TEXT>
</DOC>
