<DOC>
<DOCNO> 268938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/spor/spo02.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum odasına kapandı 
</HEADLINE>
<TEXT>


Fenerbahçe Teknik Direktörü, tüm konsantrasyonunu Şampiyonlar Ligi'ndeki rakiplerine yoğunlaştırdı. Alman hoca maç kasetleri izlemekten antrenmanlara bile çıkamıyor 

YUSUF DURSUN 


Açıklarını arıyor 
ŞAMPİYONLAR Ligi heyecanının başlamasına kısa bir süre kala Fenerbahçe cephesinde gözler Manchester United, Sparta Pram ve O.Lyon'a çevrildi. Teknik Direktör Daum, rakiplerinin maç kasetlerini getirterek, odasına kapandı. Antrenmanlara bile çıkamayan Daum'un, saatlerce televizyon başına kapanıp, rakiplerinin açıklarını çözmek için analizler yaptığı bildirildi. 

Ağırlık Sparta'da 
CHRİSTOPH Daum'un, ilk rakipleri Prag'ı liste başına aldığı öğrenildi. İstatistikçi Alex Weiss'ten, Çek temsilcisiyle ilgili gelen raporu video görüntüleriyle karşılaştıran Alman hocanın, güçlü rakibe karşı bazı tedbirler almayı planladığı bildirildi. Sparta Prag'ın inatçı futbol kimliği ve 90 dakika bitmeyen enerjisinin tedirginlik yarattığı iddia edildi. 

Sıralarını bekliyorlar 

Murat bekliyor 
SÜPER Lig'in ilk dört haftasında Fenerbahçe formasından uzak kalan Murat Hacıoğlu ve Selçuk, dün basın mensuplarının sorularını yanıtladı. Murat, forma giyeceği günü sabırla beklediğini belirterek, "Takdir hocamıza ait. Takımda büyük yıldızlar var. Aralarından sıyrılmak gerçekten zor. Kendimi her hafta ilk on birde oynayacakmış gibi hazır tutuyorum" yorumunu yaptı. 

'Sorun bendedir' 
SELÇUK ise sırasını beklediğini söyledi. Tecrübeli futbolcu, "Hocam fırsat verdiği takdirde elimden gelenin en iyisini yapacağım. Eğer oynamıyorsam bende bir eksik var demektir. Hocamda asla bir art niyet aramam. Takımda şans bulursam milli takım formasını tekrar giyerim. Fenerbahçe'de oynamak da herkese nasip olmayacak bir şeref" dedi. 

'Başkan ev yakışır ' 

Atina Olimpiyatları'nda boksta gümüş madalya kazanan Atagün Yalçınkaya, dün Boks Federasyonu Başkanı Caner Doğaneli ile birlikte Fenerbahçe Kulübü'nü ziyaret etti. Başkan Aziz Yıldırım ile sohbet eden şampiyon boksöre üyeler de ilgi gösterdi. Bir bayan üyenin, "Başkan bu çocuk pırıl pırıl bir şampiyon. Aynı zamanda Fenerbahçeli. Bir ev yakışır" sözleri gülüşmelere neden oldu. 


</TEXT>
</DOC>
