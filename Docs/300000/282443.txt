<DOC>
<DOCNO> 282443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun46.html </URL>
<DATE> 2004/10/22/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Yunanistan, Türkiye'nin Ege'de 'ihlal' yaptığında ısrarlı 
</HEADLINE>
<TEXT>

     Atina, Türkiye'nin Ege'de Yunan hava sahası ve karasularını ''ihlal'' ettiğini öne sürdü. 
     Atina Haber Ajansı ANA , ''bugün saat 11.20'de bir Türk sahil koruma gemisinin Kardak kayalıklarına yaklaşarak Yunan karasularını ihlal ettiğini ve bölgede saat 13.45'e kadar kaldığını'' duyurdu. 
     ''Türk gemilerinin bu hafta 3. kez Kardak çevresinde Yunan karasularını ihlal ettiğini'' belirten ajans, ''bugünkü olay sırasında Yunan sahil güvenlik güçleri ve Yunan donanmasına bağlı bir hücumbotun Kardak yakınlarında gelişmeleri izlediğini'' kaydetti. 
     Bu arada ANA, ''Türk Hava Kuvvetleri'ne ait 12 adet F-16 savaş uçağının Ege'de 7 kez Yunan hava sahasını ihlal ettiğini, bölgeye giden Yunan savaş uçakları ile Türk uçakları arasında 3 kez 'it dalaşı' olduğunu'' belirtti. 
     Ajans, ''Yunan uçaklarının Türk uçaklarını bölgeden çıkarmaya çalıştığı sırada, Türk F-16'larının, Andros adası açıklarında uluslararası sularda atış talimi yapan Yunan donanmasına bağlı 'Rodos' adlı çıkarma gemisi ile 'Promiteas' destek gemisinin 200 metre ötesinden, 200 feet yaklaşık 70 metre yükseklikte uçtuğunu'' kaydetti. 
     ''Olay sırasında Yunan savaş gemilerinin atış talimine son verdiğini'' kaydeden ANA, ''ilgili makamların kaza tehlikesine dikkat çektiğini'' vurguladı. 
     
     SPİLYOTOPULOS'UN AÇIKLAMASI 
     Öte yandan gazetecilerin, kuzey Yunanistan'daki Kastoria kentinde bir konferansa katılan Yunanistan Savunma Bakanı Spilyos Spilyotopulos'a ''ihlallere'' ilişkin görüşünü sorduklarını kaydeden ANA, Savunma Bakanı'nın, ''bu tür kabul edilemez nitelikteki tavırların, Türkiye'nin AB perspektifiyle uyum içinde olmadığı'' yanıtını verdiğini belirtti. 
     
</TEXT>
</DOC>
