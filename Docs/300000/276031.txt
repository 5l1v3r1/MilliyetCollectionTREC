<DOC>
<DOCNO> 276031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur38.html </URL>
<DATE> 2004/09/29/ </DATE>
<TIME> 23.14 </TIME>
<AUTHOR>  </AUTHOR>
<HEADLINE>
İstanbul'da deprem .. 
</HEADLINE>
<TEXT>

     İstanbul'da saat 18.42'de deprem meydana geldi. Depremin şiddeti önce 4.5, ardından 4.0 olarak açıklandı. Yaklaşık 5 saniye süren depremin merkezinin Marmara Denizi, Adalar açıkları olduğu bildirildi. Depremin 9.5 km derinlikte meydana geldiği açıklandı. 
     Deprem, yerin yüzeyine yakın bir uzaklıkta oluştuğu için özellikle Anadolu yakasında yoğun olarak hissedildi. 
     Depremden sonra birbirlerine ulaşmak isteyenler hep birden telefonlarına sarılınca hatlar kilitlendi, cep telefonları kısa bir süre kilitlendi. İstanbullular, sarsıntı sonrası büyük panik yaşadı. Deprem uzmanları, İstanbul için, endişe edilecek bir durum olmadığını açıkladı. 
     
     AKOM, DEPREMDE HASAR VE CAN KAYBI OLMADIĞINI BİLDİRDİ 

     İstanbul Büyükşehir Belediyesi Afet Koordinasyon Merkezi AKOM , Marmara Denizi'ndeki depremde hasar veya can kaybı olmadığını bildirdi. 
     AKOM'dan yapılan yazılı açıklamada, merkez üssü Marmara Denizi açıkları olarak tespit edilen 4.0 büyüklüğündeki deprem sonrasında haberleşme sistemlerinde aşırı yoğunluk nedeniyle aksamalar meydana geldiği, trafik akışında da olumsuzluklar yaşandığı belirtildi. 
     Depremde hasar veya can kaybı olmadığı kaydedilen açıklamada, AKOM, İtfaiye Daire Başkanlığı ve Başkanlık Sivil Savunma Sekreterliği'nin gelişmeleri takip ettiği vurgulandı. 
     Açıklamada, olağanüstü durumlarda özellikle sürücülerin emniyet şeritlerini ihlal etmemeleri ve telefon hatlarının uzun süre meşgul edilmemesi gerektiği hatırlatıldı. 
     
     AFET İŞLERİ GENEL MÜDÜRLÜĞÜ, DEPREMİN BÜYÜKLÜĞÜNÜN 3.8, MERKEZ ÜSSÜNÜN ÇINARCIK ÇUKURLUĞU OLDUĞUNU BİLDİRDİ 

     Bayındırlık ve İskan Bakanlığı Afet İşleri Genel Müdürlüğü, Marmara Denizi'nde saat 18.42'de kaydedilen depremin büyüklüğünün 3.8 olduğunu bildirdi. 
     Afet İşleri Genel Müdürlüğü'nden yapılan açıklamada, 3.8 büyüklüğündeki depremin merkez üssünün Çınarcık Çukurluğu olduğu kaydedildi. 
     
</TEXT>
</DOC>
