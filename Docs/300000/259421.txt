<DOC>
<DOCNO> 259421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur50.html </URL>
<DATE> 2004/07/30/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
İstanbul Adliyesi'nde rehin alma... Zanlı teslim oldu 
</HEADLINE>
<TEXT>

     İstanbul Adliyesi'nde bir kişinin, kalemdeki bazı çalışanları rehin aldığı iddia edildi. 
     A.A muhabirinin edindiği ilk bilgilere göre, Sultanahmet'teki İstanbul Adalet Sarayı'na gelen bir kişi, 2. kattaki Adalet Komisyonu kalemine girdi. 
     Bu kişinin içeride bulunan bazı görevlileri rehin aldığı ileri sürülürken, adliyede görev yapan basın mensupları ile nöbetçi personel dışarı çıkarıldı. 
     Olay üzerine polis ekipleri tarafından adliye içinde ve dışında yoğun güvenlik önlemleri alındı. 
     
     TESLİM OLDU 

     İstanbul Adliyesi'nde, bir kalemdeki bazı çalışanları bir süre rehin tutan kişi, teslim oldu. 
     Alınan bilgiye göre, tuvalet kağıdı ile gazetelerin sarılması ve bazı kabloların bağlanmasıyla bomba görüntüsü verilmiş malzeme taşıyan bir kişi, kalemlerden birindeki bazı görevlileri bir süre rehin tuttu. 
     Bu kişinin, daha sonra kalemden çıkarak teslim olduğu belirtildi. 
     
     GÖZALTINA ALINAN KİŞİ, İSTANBUL EMNİYET MÜDÜRLÜĞÜ'NE GÖTÜRÜLDÜ 

     İstanbul Adliyesi'nde bir kalemdeki 3 görevliyi bir süre rehin tuttuktan sonra gözaltına alınan kişi, İstanbul Emniyet Müdürlüğü'ne götürüldü. 
     İstanbul Adalet Sarayı'ndaki olayın ardından gözaltına alınan ve kendi ifadesine göre adının ''Erol Avcı'' olduğu açıklanan kişi, polis tarafından adliyeden çıkarıldı. 
     Bu kişi, güvenlik önlemleri altında İstanbul Emniyet Müdürlüğü'nün Vatan Caddesi'ndeki kompleksine götürüldü. 
     Organize Suçlar Şube Müdürlüğü'ne garaj kapısından alınan bu kişinin sorgusu sürüyor. 
     
</TEXT>
</DOC>
