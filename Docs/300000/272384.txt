<DOC>
<DOCNO> 272384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo14.html </URL>
<DATE> 2004/09/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Özdemir Şampiyonlar Ligi'ne iyi başlangıç yaptığımız için sevinçliyiz 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, AC Sparta Prag galibiyetiyle Avrupa Şampiyonlar Ligi'ne iyi bir başlangıç yapmalarının önemli olduğunu söyledi. 
     Nihat Özdemir, A.A muhabirine yaptığı açıklamada, son katıldıkları Avrupa Şampiyonlar Ligi'ni ''sıfır'' puanla tamamlamaları nedeniyle AC Sparta Prag ile yaptıkları ilk maçta oyuncular üzerinde stres olduğunu belirterek, ''Puansız kapatmamın vermiş olduğu bir stres vardı. İlk maçta galibiyet çok önemliydi. Şampiyonlar Ligi'ne iyi bir başlangıç yapmanın memnuniyeti içindeyiz. Bundan sonra her geçen hafta daha iyi olacağız'' dedi. 
     ''Fenerbahçe, bu futbolla gruptan çıkamaz'' biçimindeki eleştirilere karşılık Özdemir, ''Her maçı kendi başına değerlendirmek lazım. 6 maç sonunda ilk 2'ye girip, üst gruba çıkmak için ilk maçtan 3 puan almak önemliydi, biz de bunu başardık. Futbola değil, neticeye ve puanlara bakmak lazım. Olympique Lyon-Manchester United maçı da bizim maçtan farklı değildi. Futbolcularımızı ve teknik kadroyu kutluyorum'' diye konuştu. 
     
     ''İNGİLTERE'YE PUAN İÇİN GİDECEĞİZ'' 
     Özdemir, gruptaki rakiplerinin ilk maçta berabere kalmalarının AC Sparta Prag karşısında aldıkları galibiyetin önemini artırdığını ifade ederek, İngiltere'ye de puan için gideceklerini söyledi. 
     Manchester United ile 28 Eylül'de daplasmanda zor ve önemli bir maç yapacaklarını vurgulayan Özdemir, ''Şimdi Manchester United maçı daha da önem kazandı. Üst tura çıkmak için deplasmanda da puan almalıyız. İngiltere'ye puan için gideceğiz'' dedi. 
     
     ''TÜRKİYE'YE YAKIŞIR BİR SINAV VERDİK'' 
     Roma'da dün akşam yapılan AS Roma-Dinamo Kiev maçında yaşanan olayları hatırlatan Özdemir, FB Şükrü Saracoğlu Stadı'nda Türkiye'ye yakışır bir sınav verdiklerini kaydetti. 
     Özdemir, şöyle devam etti 
     ''Roma'daki olaylar ibret verici. Biz stadımızda Türkiye'ye yakışır bir sınav verdik. Fenerbahçe taraftarı üzerine düşeni yaptı. Büyük bir disiplin içinde, hiçbir olaya meydan vermeden maçın başından sonuna kadar takımlarına destek verdiler. Statta müthiş bir atmosfer vardı. UEFA yetkilileri de çok memnun kaldılar ve teşekkür ettiler. Seyircimizin bundan sonra da çok dikkat etmesi lazım.'' 
     
     ''SERVET'İN YERİ DOLDURULUR'' 
     Özdemir, dünkü maçta kırmızı kart görerek cezalı duruma düşen Servet'in önemli bir futbolcu olduğunu, ancak takımda onun yerini dolduracak futbolcular bulunduğunu bildirdi. 
     Sezon başında böyle şeyleri düşünerek geniş bir kadro kurduklarını anlatan Özdemir, ''Bazı kişiler 'Bu kadar kadroya gerek yok, Fatih satılsın' gibi şeyler diyordu. Ama biz bu günleri düşünerek geniş bir kadro kurduk. 15 tane milli futbolcumuz var. Önemli bir milli maç trafiği var. Ayrıca Avrupa Şampiyonlar Ligi, Türkiye Ligi ve Türkiye Kupası maçlarımız nedeniyle kadroyu geniş tuttuk. Manchester United maçında Servet'in yeri doldurulur'' diye konuştu. 
     Prim sistemi konusunda basında çıkan haberlerin gerçeği yansıtmadığını dile getiren Özdemir, gerekli görmeleri durumunda bunu resmi internet sitesinden açıklayacaklarını sözlerine ekledi. 
     
</TEXT>
</DOC>
