<DOC>
<DOCNO> 290432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/soneko17.html </URL>
<DATE> 2004/11/20/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Güler Türkiye'nin 2010 yılında enerji açığı olabileceği gözüküyor 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye'nin 2010 yılında enerji açığı olabileceğinin gözüktüğünü belirterek, ''Bu açığın yaşanmaması için elektrik santralleri açmayı hedefliyoruz'' dedi. 
     Bakan Güler, çeşitli incelemelerde bulunmak üzere geldiği Rize'de, Güneysu İlçesi'ndeki Gürgen Deresi'nde DSİ'nin yaptığı dere ıslah çalışmalarını inceledi. 
     İlçeye bağlı Başköy Köyü Muhtarı Hızır Reyhan'ın daveti üzerine Başköy'e giden Bakan Güler, dere yataklarında incelemelerde bulundu. Başköy dönüşünde Bakan Güler'in yanına gelen Havva Mercan, arazilerinin zarar görmemesi için derelerin ıslah edilmesini istedi. 
     Ardından Rize Andon İçme Suyu Tesisleri'nde incelemelerde bulunan Bakan Güler, Türkiye'nin 2010 yılında enerji açığı olabileceğinin gözüktüğünü söyledi. 
     Bu konuyla ilgili bakanlık olarak vargüçleriyle çalıştıklarını ifade eden Bakan Güler, ''Bu açığın yaşanmaması için elektrik santralleri açmayı hedefliyoruz. Rize'deki doğal kaynakların da boşa akmasını istemiyoruz. Bentler yapıyoruz. Bentlerle birlikte bu suyun daha yaygın şekilde kullanılmasını sağlayacağız. Buraların ayrıca turistik değeri var. Çalışmalarımızı ileriyi düşünerek yapıyoruz'' diye konuştu. 
     Bakan Güler, bir gazetecinin önceki yıllarda Fırtına Vadisi'ne yapılması planlanan elektrik santraliyle ilgili görüşlerini sorması üzerine, ''Böyle bir düşüncemiz yok. Bunu hayata geçirmeyi düşünmüyoruz'' dedi. 
     Güler, daha sonra Trabzon'un Çaykara İlçesi'ne bağlı Uzungöl Beldesi'ne gitti. 
     
</TEXT>
</DOC>
