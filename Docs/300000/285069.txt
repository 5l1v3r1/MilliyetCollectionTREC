<DOC>
<DOCNO> 285069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun48.html </URL>
<DATE> 2004/11/01/ </DATE>
<TIME> 22.27 </TIME>
<AUTHOR>  </AUTHOR>
<HEADLINE>
ABD "Yıldız Savaşları" projesini yıl sonuna kadar faal hale getirecek 
</HEADLINE>
<TEXT>

     ABD, füzesavar füzelerin sınırlandırılmasını öngören ABM Antlaşması'ndan çekilmesinden sonra kurmaya başladığı, kamuoyunda ''yıldız savaşları'' olarak da bilinen yeni füze kalkanını yıl sonuna kadar faal hale getirmeyi planlıyor. 
     Reuters'ın haberine göre ABD Savunma Bakanlığı Füze Savunma Ajansı sözcüsü Rick Lehner, ''sistem yıl sonu itibariyle operasyonel hale gelmiş olacak'' dedi. Lehner, sistem çerçevesinde Alaska'da 5 füze konuşlandırıldığını, altıncısının bu ay içerisinde konuşlandırılacağını belirtti. Yıl sonuna değin, Kaliforniya'ya iki füze daha konuşlandırılacak. Sistemin donanma bölümündeki destek araçlarından ilki ise, Japon Denizi'ne yerleştirilmişti. Donanmadaki tesislerle, füze taraması yapılıyor. 
     Ancak bazı uzmanlar, beş yıllık bütçesi 50 milyar doları bulan sistemin çalışmayacağını savunuyorlar. Bu uzmanlar, sistem için Aralık 2002'den beri test yapılmadığını, yapılmış olan testlerin de çok başarılı olmadığını belirtiyorlar. 
     Sistemdeki füzelerin daha önce sekiz kez denemesi yapıldı. Yaklaşık 8 bin kilometre mesafeden fırlatılan füzelerden beşi, havadaki hedef olan uzun menzilli füzeyi vurdu, diğer üçü ise ıskaladı. 
     Başkan Bill Clinton döneminde Savunma Bakan yardımcısı olan Philip Coyle, ''ortada hiç bir gösterge yokken, sistemin yeterlilik göstereceğinin iddia edildiğini, ayrıca sistemin faaliyete geçirilmesinde acele edildiğini'' savundu. 
     Coyle, ''Bu yapılan, kanatsız, kuyruksuz ve iniş takımsız bir uçağı konuşlandırmak gibi'' dedi. 
     Yeni füze savunma sisteminin fikri, ABD başkanlarından Ronald Reagan döneminde, 1980'lerde doğmuştu. 
     
</TEXT>
</DOC>
