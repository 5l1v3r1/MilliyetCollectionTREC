<DOC>
<DOCNO> 290703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sontur15.html </URL>
<DATE> 2004/11/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bazı yollar kar ve sis nedeniyle ulaşıma kapalı... 
</HEADLINE>
<TEXT>

     Karayollarının bazı kesimleri kar ve sis nedeniyle ulaşıma kapalı bulunuyor. Karayollarının bazı kesimlerinde ise yol yapım çalışmaları nedeniyle ulaşım kontrollü sağlanıyor. 
     Karayolları Genel Müdürlüğü'nden alınan bilgiye göre, Çaykara-Bayburt Soğanlı Dağı mevki ile Araklı-Dağbaşı-Uğrak Salmankas Dağı mevki 19 Kasım'dan bu yana kar nedeniyle ulaşıma kapalı, Dereli-Şebinkarahisar yolu 78.-86. kilometreleri ise sis nedeniyle bugün saat 10.00'da ulaşıma kapandı. 
     Karayolları Genel Müdürlüğü'nden yapılan yazılı açıklamaya göre, İstanbul-Ankara TEM otoyolu Kurtköy kavşağı mevkiindeki altgeçit köprüsü yapım çalışmaları nedeniyle ulaşım bölünmüş yolun bir bölümünden iki yönlü olarak veriliyor. 
     Kütahya-Eskişehir yolunun 2.-11. kilometreleri arasındaki yapım çalışmaları sebebiyle sürücülerin trafik işaret ve işaretçilerine uymaları gerekiyor. 
     Afyon-Konya yolunun 17.-45. kilometreleri arasındaki yapım çalışmaları nedeniyle de sürücülerin trafik işaret ve işaretçilerine dikkat etmeleri gerektiği belirtildi. 
     
     VAN... KARABET GEÇİDİ KAPANDI 

     Van'ın Bahçesaray İlçesi'nin 2985 rakımlı Karabet Geçidi, ulaşıma kapandı. 
     Alınan bilgiye göre, Bahçesaray ile Van arasında ulaşımı sağlayan Çatak-Bahçesaray Karayolu'nun 25. kilometresindeki 2985 rakımlı Karabet Geçidi, dün gece yoğun kar yağışı ve tipi nedeniyle ulaşıma kapandı. 
     Geçmişte yılın 8 ayı yolu kapalı bulunan Bahçesaray'da, Eylül ayında Başbakan Recep Tayyip Erdoğan tarafından hizmete sokulan Bahçesaray- Hizan Karayolu'nun açık olduğu ve ulaşımın buradan sağlandığı bildirildi. 

     
</TEXT>
</DOC>
