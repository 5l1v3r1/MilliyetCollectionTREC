<DOC>
<DOCNO> 274733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/guncel/gun09.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milyar dolarlık ABD'liler 
</HEADLINE>
<TEXT>


ABD'de dolar milyarderleri listesinde ilk sırayı Bill Gates aldı. Google'ın kurucuları Brin ve Page ise listenin en gençleri... 


ABD'de geçen yıl 262 olan milyarder sayısı, bu yıl 313'e yükselirken en zengin 400 kişinin toplam varlığı 1 trilyon dolara ulaştı. Forbes dergisinin geleneksel hale getirdiği "En Zengin 400 Amerikalı 2004" listesinde birinci geçen yılda olduğu gibi Microsoft'un kurucusu Bill Gates oldu. Dergiye göre Gates bu yıl servetini 48 milyar dolar düzeyine çıkardı. Ünlü yatırımcı Warren Buffett, geçen yılda olduğu gibi bu yılda ikinciliğini korudu. Servetini 5 milyar dolar artırarak 41 milyar dolara yükselten Berkshire Hathaway'in sahibi Buffett, ikinci sıradaki yerini sağlamlaştırdı. 

Listede 45 yeni isim var 
Aralarında geçtiğimiz ay halka arz edilen Google'ın ortakları Sergey Brin ve Larry E. Page'in de bulunduğu 45 yeni ismin yer aldığı en zengin 400 ABD'linin toplam zenginlikleri son bir yılda 45 milyar dolar artışla 1 trilyon dolara ulaştı. Forbes listesinde 43'üncü sırayı paylaşan Google'ın kurucuları Brin ve Page listenin en genç üyeleri oldu. 


</TEXT>
</DOC>
