<DOC>
<DOCNO> 264736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/soneko42.html </URL>
<DATE> 2004/08/19/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
TMSF, Nergis Grubu'yla anlaştı... 
</HEADLINE>
<TEXT>

     Tasarruf Mevduatı Sigorta Fonu TMSF , Nergis Grubu ile anlaştı. 
     TMSF'den yapılan açıklamaya göre, Nergis Grubu'nun devlete ve diğer Fon bankalarına olan borçlarının yapılandırılmasına yönelik olarak bir süredir devam eden görüşmeler sonucunda, taraflarca onaylanan protokol bugün imzalandı. 
     TMSF, protokol kapsamında 12 yıl boyunca 1 milyar 678 milyon dolar tahsil edecek. 
     Anlaşmaya, TMSF Başkanı Ahmet Ertürk ile 7 Ocak 1999 tarihinde usulsüz kredi kullanımından dolayı 1.1 milyar dolar zarar nedeniyle el konulan İnterbank A.Ş'nin hakim ortakları Cavit Çağlar ve Şükrü Şenkaya imza koydu. 
     31 Aralık 2003 tarihi itibarıyla TMSF'ye krediler ve kefaletlerden dolayı 1 milyar 168 milyon dolar, sorumluluk davalarına konu iştirak alımı ile temlik kullanımından dolayı 510 milyon dolar olmak üzere toplam 1 milyar 678 milyon dolar borcu bulunan Nergis Grubu, imzalanan protokol kapsamında anapara borcu ile faizini toplam 12 yılda ödemeyi taahhüt etti. 
     Yapılan anlaşmaya göre, protokol süresince borç tutarına libor artı yüzde 1 faiz uygulanacak. Gruba ait bazı gayrimenkuller ile bir kısım şirketlerdeki hisseler borca karşılık Fon'a devredilecek. 
     Ayrıca gruba ait diğer gayrimenkul, fabrika ve tesisler üzerindeki mevcut ipoteklere ek olarak, borç tutarı kadar yeni ipotek tesis edilecek ve grup firmalarının hisseleri Fon tarafından rehin alınacak. 
     
     YIL SONUNA KADAR 181 MİLYON DOLAR ÖDEME YAPILACAK 
     İmzalanan protokol uyarınca, ödemeler bu yıl varlık devirleriyle başlayacak ve yıl sonuna kadar yaklaşık 181 milyon dolarlık ödeme yapılmış olacak. 
     TMSF açıklamasında, Nergis Grubu ile borç yapılandırma görüşmelerinde dikkate alınan önemli noktalar arasında, kanuni takip yoluyla tahsil edilebilecek alacağın, hem miktar hem de süre itibarıyla protokolden beklenen tahsilatın bugünkü değerinin gerisinde kalacak olmasının yer aldığı belirtildi. 
     Açıklamada, Nergis Grubu'nun sanayi şirketlerinin, sahip olduğu yüksek üretim ve ihracat potansiyelinin zaman içinde yaratacağı fonlarla borçların ödenmesine daha büyük katkıda bulunacağının beklendiği kaydedildi. 
     Bu çerçevede Nergis Grubu'nun, sahip olduğu ve üretim faaliyetlerine katkısı olmayan varlıkları borçları karşılığında Fon'a devretmesi veya belli sürelerde satarak bedellerini Fon'a ödemesi öngörülerek, Grubun inşaat gibi bazı yan ticari faaliyetlerden çekilerek asıl faaliyet alanı olan tekstile yoğunlaşmak suretiyle daha büyük katma değer yaratmasının planlandığı ve önemli bir borç ödeme kapasitesine sahip bulunduğu düşünülen inşaat projesinin Fon'un öngöreceği yeni bir finansal ve ticari model içinde sürdürülmesi üzerinde anlaşıldığı da bildirildi. 
     Açıklamada, imzalanan protokolün teminat yapısı oluşturulurken, son dönemlerdeki yasal düzenlemelerin sunduğu imkanların da katkısıyla daha güçlü ve likidite kabiliyeti daha yüksek bir teminat düzeyine ulaşıldığı belirtildi. 
     
</TEXT>
</DOC>
