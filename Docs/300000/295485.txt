<DOC>
<DOCNO> 295485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun31.html </URL>
<DATE> 2004/12/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Barguti adaylıktan çekilebilir 
</HEADLINE>
<TEXT>

     Filistin devlet başkanlığı seçimine katılacağını geçen hafta açıklayan Mervan Barguti'nin, Filistin Kurtuluş Örgütü FKÖ bünyesindeki en büyük örgüt El Fetih'in bölünmesine neden olmamak için yarıştan çekilebileceği bildirildi. 
     Barguti'yi İsrail'in Beerşeba kentinde yattığı cezaevinde bugün ziyaret eden İsrailli Arap milletvekili Talip El Sena, cezaevi çıkışında yaptığı açıklamada, Barguti'nin, ''Adaylığının El Fetih içinde kargaşaya neden olması durumunda yarıştan çekileceğini'' söylediğini belirtti. 
     El Sena, Barguti'nin FKÖ lideri Mahmud Abbas ve diğer Filistinli liderlerle bazı konuları görüşmeyi planladığını, seçimlere katılıp katılmayacağına da bu görüşmelerden sonra karar vereceğini söylediğini bildirdi. 
     Yaser Arafat'ın 11 Kasımda ölmesi üzerine El Fetih liderliğine seçilen Faruk Kaddumi, Barguti'nin adaylığının, Filistin davasına zarar vereceğini ve Filistinlileri böleceğini öne sürerek, adaylıktan vazgeçmemesi halinde Barguti'nin istifa etmiş sayılacağını ve hareketten ihraç edileceğini söylemişti. 
     Arafat'ın ölümünün ardından FKÖ'nün başına getirilen Abbas, El Fetih'in ortak adayı olarak açıklanmıştı. 
     Filistin devlet başkanlığı seçimi 9 Ocakta yapılacak. Seçime, Barguti'nin dışında 9 aday katılıyor. 
     
</TEXT>
</DOC>
