<DOC>
<DOCNO> 276272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonspo18.html </URL>
<DATE> 2004/09/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Galatasaray, Ankara'ya üç puan için gitti... 
</HEADLINE>
<TEXT>

     Galatasaray, Büyükşehir Belediyesi Ankaraspor ile yarın oynayacağı 8. haftanın açılış maçı için Ankara'ya gitti. 
     Galatasaray, Ankara deplasmanına 19 kişilik kadrosuyla hareket etti. 
     Sarı-kırmızılı takım, son lig maçında Beşiktaş'ı deplasmanda 3-2 yenen başkent temsilcisi karşısında galibiyeti hedefliyor. 
     Bu arada Galatasaray, Ankara'ya 3 oyuncusundan yoksun gitti. Sarı-kırmızılıların Ankara kafilesinde sakatlıkları süren Conceiçao ve Baliç ile Ayhan yer almadı. 
     Sarı-kırmızılı takımın Büyükşehir Belediyesi Ankaraspor maçına Mondragon, Cihan, Song, Tomas, Hakan Ünsal, Sabri, Saidou, Ergün, Hasan, Necati, Hakan Şükür 11'i ile çıkması bekleniyor. 
     Büyükşehir Belediyesi Ankaraspor-Galatasaray maçı Ankara 19 Mayıs Stadı'nda saat 20.00'de başlayacak. Digitürk Lig TV'den naklen yayınlanacak maçı hakem Cem Deda yönetecek. 
     
     AÇIK ARTIRMALAR SÜRÜYOR 
     Öte yandan Galatasaray-İstanbulspor maçında 4 gole imza atan Hasan Şaş, Arif Erdem, Hakan Şükür ve Necati Ateş'in formaları 250'şer milyon lira bedelle açık artırmaya kondu. 
     Ayrıca maçta kullanılan orijinal Adidas top da açık artırma ile satışa çıktı. Galatasaray-İstanbulspor maçında gol atan 4 futbolcunun imzaladığı topun satışında açılış bedeli 400 milyon lira olarak belirlendi. 
     4 gün sürecek açık artırmalara katılmak isteyenler ''www.pazaryerim.com'' web adresini tıklayacak. 
     
</TEXT>
</DOC>
