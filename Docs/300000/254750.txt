<DOC>
<DOCNO> 254750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun36.html </URL>
<DATE> 2004/07/12/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Bir günlük otopark 86 dolar 
</HEADLINE>
<TEXT>

     ABD'de benzin fiyatlarının artmasıyla araba sahibi olmak külfet haline gelirken, dünyanın en pahalı şehirlerinden biri olan New York'ta yaşayanlar için asıl masrafı otoparkların oluşturduğu kaydedildi. 
     Bir günlük otopark ücretinin 86 dolara kadar çıktığı New York'ta, otomobilini daha uzun süre park etmek isteyenlerin yüzlerce doları gözden çıkarması gerektiği ifade ediliyor. 
     Manhattan'da East 60. Cadde ile 5. Bulvar arasındaki bir otoparkın günlük ücreti 86 doları bulurken, Doğu 79. Cadde'deki bir otoparkın aylık ücretinin yaklaşık 1000 dolar olduğu kaydediliyor. 
     ABD'de otopark fiyatlarının en yüksek olduğu Manhattan'da aylık otopark ücretlerinin 425 dolar ile 432 dolar arasında değiştiği belirtiliyor. New York Daily News gazetesinin yaptığı bir araştırmada ise bu fiyata otopark bulmanın son derece güç olduğu ortaya çıktı. 
     Gazeteye göre, Manhattan'da otoparkların aylık ücretleri ortalama 800 doları buluyor. 
     
</TEXT>
</DOC>
