<DOC>
<DOCNO> 296381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonyas22.html </URL>
<DATE> 2004/12/09/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Cassini-Hyugens uzay aracı hedefine çok yaklaştı 
</HEADLINE>
<TEXT>

     Uzaya fırlatılışının üzerinden 7 yıl geçen ve Satürn ile dev uydusu Titan'dan harika fotoğraflar gönderen, Avrupalıların ve Amerikalıların ortak projesi Cassini-Huygens, Titan'a iniş yapma hedefine çok yaklaştı. 
     Dünyadan yaklaşık 1,25 milyar km uzakta bulunan uzay aracının Avrupalı sondası Huygens, 25 Aralık'ta Cassini'den ayrıldıktan sonra, 14 Ocak'ta Satürn'ün en büyük ve en gizemli uydularından Titan'ın yüzeyine inecek. 
     Böylece başka bir gezegenin doğal uydusunun yüzeyine inen ilk uzay aracı unvanını alacak Huygens'in, bilim adamlarının, 3,8 milyar yıl önce yaşamın ortaya çıkışından önceki ''ilkel Dünya''nın atmosferine benzediğini düşündükleri Titan'dan eşsiz bilimsel veriler göndermesi bekleniyor. 
     Avrupa Uzay Ajansı ESA ve İtalyan Uzay Ajansı'nın ASI ortak malı Huygens sondası, Amerikan Uzay ve Havacılık Dairesi'nin NASA inşa ettiği Cassini'den saniyede yaklaşık 35 cm hızla uzaklaşacak ve balistik yörüngesini korumak için kendi etrafında dakikada 7 kez dönecek. 
     14 Ocak'ta Titan'ın yüzeyine yumuşak iniş yapması planlanan Huygens, indiktan sonra birkaç saat kadar ''uykuda'' kalacak. Uzay aracının Titan'ın atmosferine girişi TSİ 12.15 olarak öngörülüyor ve inişin yaklaşık 2 saat 15 dakika sürmesi bekleniyor. 
     Huygens'in Dünya'ya göndereceği ve ışık hızıyla yolculuk edecek radyo sinyalleri de 67 dakikada ulaşacak. 
     
</TEXT>
</DOC>
