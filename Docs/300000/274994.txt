<DOC>
<DOCNO> 274994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/spor/ygokce.html </URL>
<DATE> 2004/09/26/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Aydoğan ve Aybaba 
</HEADLINE>
<TEXT>



13 sarı, bir kırmızı kart. Bu tabloya bakacak olursanız İnönü Stadı'nda iki takımın da tekme tokat birbirini dövmek için oynadığını sanırsınız. Ama hayır öyle değil... Bu başlı başına bir Metin Aydoğan şovu. Futbolun bir oyun ve gösteri sporu olduğunu hepimiz biliyoruz. Ama dün öğrendik ki, gösteriye katılmak isteyen hakemler de var. Hemen söyleyelim Tayfun Korkut'un gördüğü kırmızı kart doğru. O ana kadar Metin Aydoğan tıpkı Bülent Demirlek'in yaptığı gibi sinir bozucu, adaletsiz, ters tavır ve kararlarıyla Beşiktaş'ı karşısına aldı. Carew'in ilk yarıda ceza alanı içinde iki kez penaltı tartışması yaratan pozisyonlarına duyarsız davrandı. Daha da önemlisi Tayfun'un atılmasından önce Tita ile İbrahim Üzülmez'in ikili mücadelesinde İbrahim'e yumruk atan Brezilyalı'ya sadece sarı kart gösterdi. Tipik bir MHK hakemi portresi. 

İyi niyet gösteremiyor 
Beşiktaş hakemlerle sık sık boğuşmak zorunda kalıp kendi hatalarını da katarak kaybediyor ya, Metin Aydoğan da işte böyle bir fırsatı değerlendirip bir daha hiçbir yerde gösteremeyeceği, o ters ve gaddar otoriteye başvuruyor. İyi çocuk maçın içine kakasını yapıyor. Beşiktaş'ın her hareketine kart çıkarmak için fırsat kollayan, Ankaraspor futbolcularının provakatif eylemlerine sırtını dönen, şevkatle bakan bu hakemi bir yere not edelim. Kaydettiğimiz için de üzülelim. Çünkü hakemliği iyi biliyor. Ama iyi niyet gösteremiyor. 

En kırılgan takım 
Bu maçı Samet Aybaba kazandı. Hakçası takımına futbol oynatarak. Onları doğru bir taktikle koşturarak, coşturarak hazırlıyor ve oynatıyor. Dün buna ek olarak yaptığı bir şey daha var. Del Bosque, Tayfun'un kırmızı kartından sonra Toraman'ı orta alana, Çağdaş'ı savunmaya alırken, Aybaba sürekli hücumcularla oyunu tırmandırdı. Bu arada kışkırtmaya, provakasyona da ayrı sayfalar açtırdı. Ortalığı karıştırıp Beşiktaş'ın başını derde sokarak - hakemden de yararlanarak - maçı kazandı. Del Bosque'ye verdiği mesaj açıktı "İkimiz de eve dönelim... Sen Real'e, ben Beşiktaş'a " 
Hayır, Beşiktaş bu maçta da futbol oynamadı. Hücum edemeyen, ilk 45 dakikayı Sergen'in durağanlığı yüzünden harcayan, sonra iki kornerden gol bulup öne geçen Beşiktaş kesinlikle bu ligin en kırılgan, en çabuk bozulan takımı. Pardon, takımı da değil, grubu 



</TEXT>
</DOC>
