<DOC>
<DOCNO> 278225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/ekonomi/aeko.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Serbest dolaşım sıkıntısı 
</HEADLINE>
<TEXT>


Uzmanlar, Avrupa Birliği Komisyonu raporunda atıfta bulunulan 'serbest dolaşımın daimi olarak kısıtlanması' yönünde alınacak bir kararın Avrupa Adalet Divanı'ndan dönebileceğini belirtiyor 

Güven Özalp - Brüksel 

Avrupa Birliği'nin AB temel özgürlükleri arasında yer alan kişilerin serbest dolaşımına ilişkin en önemli konuyu işgücünün serbest dolaşımı oluşturuyor. AB bünyesinde Türkiye'ye yönelik en büyük korkulardan biri bu noktaya odaklanıyor. 
İşgücünün serbest dolaşımı, aday ülke üye olduktan sonra genelde geçici süreyle kısıtlanan bir özgürlük. Bu konuda kısıtlama uygulanıp uygulanmayacağına müzakere süreci sırasında karar veriliyor. AB, aday ülkeden Birlik'in diğer ülkelerine olası işgücü akışını değerlendiriyor. Bu değerlendirme yapılırken aday ülkenin coğrafi yakınlığı, gelir düzeyi, işsizlik oranı ve göç etme eğilimi hesaplanıyor. Değerlendirme sonucu genelde geçiş dönemi olarak adlandırılan kısıtlamayla sonuçlanıyor. 1 Mayıs 2004'te üye olan on ülkenin sadece ikisine bu alanda geçiş süreci uygulanmadı. Bu ülkeler Kıbrıs ve Malta. 

Türkiye örneği 
AB işgücünün serbest dolaşımı konusunda beş yıllık geçiş süreci uyguluyor. Bu sürenin dolmasının ardından iki yıllık bir ekleme yapılıyor. Bu yedi yıl boyunca AB üyesi ülkeler koruma önlemleri uygulayabiliyor. 
Türkiye'ye ilişkin olarak Komisyon'un yaptığı tavsiyedeki ilgili bölümde ise uzun geçiş süreleri talep edilebileceğinden bahsediliyor. Bu sürenin uzunluğu tarafların anlaşmasıyla belirlenecek. Türk hükümeti daha önce bu alanda uzun süreli geçiş dönemi uygulanmasında sakınca görmediğini beyan etmişti. Kararda yer alan "Koruma önlemlerinin daimi olması hesaba katılabilir" ifadesi ise her ne kadar mutlaka bu yönde bir uygulamaya gidileceği anlamı taşımasa da açık kapı bırakması nedeniyle olumsuz bir boyut oluşturuyor. Bu ifadenin daha çok Avrupa kamuoyunu rahatlatmaya yönelik olduğu belirtiliyor. 
Kalıcı koruma önlemlerine serbest dolaşıma ilişkin olarak rastlanmıyor. Uzmanlar, bu alanda uygulanacak bir kalıcı korumanın hukuki zorlukla karşılaşacağı ve Avrupa Adalet Divanı'ndan döneceği görüşünü savunuyor. 


</TEXT>
</DOC>
