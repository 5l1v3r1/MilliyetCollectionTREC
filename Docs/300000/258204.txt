<DOC>
<DOCNO> 258204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun23.html </URL>
<DATE> 2004/07/26/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
ABD'den Halkın Mücahitleri üyelerine koruma statüsü 
</HEADLINE>
<TEXT>

     Amerikan ordusunun, Irak'ta tutuklu bulunan, İran rejimine muhalif Halkın Mücahitleri Örgütü HMÖ üyelerine Cenevre Sözleşmesi çerçevesinde ''koruma statüsü'' tanıdığı belirtildi. 
     Merkezi Fransa'da bulunan İran Ulusal Direniş Konseyi'nden İUDK yapılan açıklamaya göre, Irak'taki gözaltı operasyonlarının Amerikalı komutanı Tümgeneral Geoffrey Miller, HMÖ'ye, Irak'ın doğusunda gözaltında tutulan üyelerinin ''Dördüncü Cenevre Sözleşmesi çerçevesinde koruma altına alının kişiler'' olduğunu bildirdi. 
     Örgüte geçen hafta bir mektupla bildirilen karar, gözaltındakilerin, Ulusalararası Kızılhaç Teşkilatı ve BM Mülteciler Yüksek Komiserliği ile temasa geçmesine imkan verecek. 
     İUDK Başkanı Meryem Recavi, kararın, İran direnişi ve İran halkı için zafer olduğunu belirtti. 
     ABD ve Avrupa ülkeleri tarafından daha önce terörist örgüt olarak kabul edilen HMÖ, İUDK'nin askeri oluşumu olarak biliniyor. 
     İran, Irak'ta bulunan 3800 dolayındaki HMÖ militanını en büyük dış tehditlerden biri olarak görüyor ve örgüt üyelerinin teslim edilmesini istiyor. 
     Bu arada, İran hükümet sözcüsü Abdullah Ramazanzade, ABD'nin HMÖ'ye koruma statüsü tanımasının, Washington yönetiminin terörle mücadele iddiasına ters düştüğünü söyledi. 
     
</TEXT>
</DOC>
