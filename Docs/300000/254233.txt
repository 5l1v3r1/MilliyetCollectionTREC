<DOC>
<DOCNO> 254233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonyas07.html </URL>
<DATE> 2004/07/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
"Acı çekirdek" deyip geçmeyin... 
</HEADLINE>
<TEXT>

     Acı kayısı ve badem çekirdeği yenmesinin, özellikle çocuklarda ölüm riski taşıyan zehirlenmelere neden olabildiği bildirildi. 
     Selçuk Üniversitesi Ziraat Fakültesi Gıda Mühendisliği Bölümü Öğretim Üyesi Prof. Dr. Mustafa Karakaya, AA muhabirine yaptığı açıklamada, yaz aylarıyla birlikte çekirdekli meyve tüketiminin arttığını, bunun da bazı riskleri beraberinde getirdiğini söyledi. 
     Kayısı ve badem başta olmak üzere meyvelerin çekirdeklerini toplayan çocukların, bunları kırıp içindeki özünü yediklerini ifade eden Karakaya, ''Tatlı çekirdeklerin bir zararı yoktur ancak acı çekirdeklerden fazlaca yenmesi, insanlarda ağırlığına ya da bağışıklık sisteminin dayanıklılığına göre zehirlenme etkisi yapabilir'' dedi. 
     Acı kayısı ve badem çekirdeklerinin, içinde bulunan güçlü, etkili maddeler nedeniyle ilaç sektöründe de aranan bir ürün olduğunu vurgulayan Karakaya, ''Acı kayısı ve badem çekirdeği, özellikle çocuklarda ölüm riski taşıyan zehirlenmelere neden olabilir. Çekirdek, bu nedenle hafife alınmamalıdır'' diye konuştu. 
     Bazı metabolizmaların ise acı çekirdeklere karşı güçlü alerjik tepkiler verebildiklerini anlatan Karakaya, şunları kaydetti 
     ''Çekirdek zehirlenmesi, diğer zehirlenmelerde olduğu gibi yüksek ateş, karın ağrısı ve kusma gibi belirtilerle kendini gösterir. Bu durumda, söz konusu kişinin en yakın sağlık kuruluşuna götürülüp midesi yıkanmalıdır. Acı çekirdekler içinde bir tür zehirli madde vardır. Bu madde doğrudan zehirleme etkisi göstermez ancak, vücutta bazı enzimlerle başka parçalanarak zehirleme etkisi yapar. Zehirleyen çekirdekler arasında, vişne ve kiraz çekirdeği sayılabilir. Benzer olaylarla karşılaşılmaması için aileler, tatlı olduğu kesin olarak bilinmeyen kayısı ve badem çekirdeklerini çocuklara vermemelidir'' 
     
</TEXT>
</DOC>
