<DOC>
<DOCNO> 287915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/siyaset/axsiy02.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dedikodular dünür Albayrak'ı kızdırdı 
</HEADLINE>
<TEXT>


Yeni Şafak'taki köşe yazarlığı ve belediye danışmanlık görevlerinden istifa eden Sadık Albayrak kitap yazacak 

ANKARA ANKA 


Başbakan Tayyip Erdoğan'ın dünürü Sadık Albayrak, Yeni Şafak gazetesindeki köşe yazarlığı ve İstanbul Büyükşehir Belediyesi'ndeki danışmanlık görevlerini sürpriz bir şekilde bıraktı. 
Oğlu Berat Albayrak'ın Esra Erdoğan'la evlenmesinin ardından Albayrak, yazılarını Milli Görüş çizgisinde sürdürdü. 
Albayrak, AKP'nin kuruluşundan itibaren Erdoğan'ı destekleyen Yeni Şafak'ta aynı anda köşe yazarlığı yaptı. AKP'nin iktidara gelmesi ve Erdoğan'ın dünürü olmasından kısa süre önce Milli Gazete'deki yazılarına son veren Albayrak, sadece Yeni Şafak'ta yazmayı sürdürdü. 
Yakınları, Albayrak için, "Çok hassas bir insan. Şahsını ilgilendirmese de 'Başbakanın dünürü' nitelemesiyle yapılan dedikodulardan çok mütehassis oldu. Her ikisi de Erdoğan'la ilişkilendirilebilecek hem gazetedeki hem de belediyedeki görevinden kimseye açıklama yapmadan ayrıldı" dedi. Albayrak'ın, zamanını kitap yazmaya ayırdığı öğrenildi. 




</TEXT>
</DOC>
