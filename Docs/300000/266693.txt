<DOC>
<DOCNO> 266693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonyas15.html </URL>
<DATE> 2004/08/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Dağınık ev çocuğun zekasını olumsuz etkiliyor... 
</HEADLINE>
<TEXT>

     Dağınık evin, çocukların zeka gelişimini olumsuz etkilediği belirtildi. 
     New Scientist dergisinde yayımlanan habere göre, İngiliz ve Amerikalı bilim adamları, 3 ve 4 yaşlarındaki 8000 çocuk üzerinde yaptıkları araştırmada, evdeki koşulların çocuklara yapılan zeka testlerinin sonuçlarına ne ölçüde etki ettiğini incelediler. 
     Bilim adamları, dağınık bir evin, çocuğun zeka gelişimi üzerinde az da olsa ölçülebilir olumsuz etki yaptığını tespit ettiler. 
     Bundan önce yapılan araştırmalarda da küçük ve dağınık evlerle gürültülü çevrenin çocuklardaki düşük zeka seviyesiyle bağlantılı olduğu ortaya çıkmış, ancak bu araştırmalarda sosyal ya da ekonomik statüyle genetik ve çevresel faktörlerin ayrımı tam olarak yapılamamıştı. 
     Yeni araştırmada, bu faktörleri ayrı ayrı inceleyebilmek için denek olarak tek yumurtalı ve çift yumurtalı ikizler kullanıldı. 
     Penn-State Üniversitesi'nde görevli araştırma başkanı Stephen Petrill, çocukların zeka seviyesini kelime bilgisi ve gramer testlerinin de bulunduğu çeşitli testlerle ölçtüklerini, test sonuçlarını çocukların yaşadıkları evlerdeki koşullarla karşılaştırdıklarını belirtti. 
     Yapılan istatistiki değerlendirme sonucunda, evdeki düzenin çocukların zeka gelişimi üzerinde etki yaptığı ortaya çıktı. 
     
</TEXT>
</DOC>
