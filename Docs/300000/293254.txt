<DOC>
<DOCNO> 293254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/magazin/axmag02.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük İskender mahkemelik oldu 
</HEADLINE>
<TEXT>


YORGO KIRBAKİ Atina 

"Büyük İskender" filminin Yunanistan'da vizyona girip girmeyeceğine mahkeme karar verecek. Filmin Yunanistan'daki haklarını satın alan Spencos Film aleyhine dava açan 25 avukat, yaptıkları başvuruda filmin, önce bir mahkeme tarafından izlenmesi ve Büyük İskender'i eşcinsel gösteren sahneler olması halinde yasaklanmasını talep etti. 

'Mahkeme karar versin' 
Başvuruda şu ifadeler yer aldı "Ölümsüz Helen ruhunu Çin'e kadar yayan, insanları kölelikten kurtaran İskender'in, hem kadınlar hem erkeklerle sevişen, erkeklerle öpüşen, askerleri okşayan ve komutan sevgilisi İfestionas'ı kıskanan biri gibi gösterilip gösterilmediğine mahkeme karar versin." 25 avukatın başvurusu bugün Atina Asliye Mahkemesi'nde görüşülecek. 

ABD'de 6. sırada takıldı... 

ABD'de çarşamba günü gösterime giren "Büyük İskender", 21.6 milyon dolarla hasılat sıralamasında ancak 6. olabildi. 


</TEXT>
</DOC>
