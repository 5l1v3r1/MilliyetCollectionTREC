<DOC>
<DOCNO> 254410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonspo09.html </URL>
<DATE> 2004/07/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Real Madrid, inanılmaz bir kampanya ile yeni başkanını seçiyor... 
</HEADLINE>
<TEXT>

     Dünyanın en büyük kulüplerinden Real Madrid yarın yapılacak başkanlık seçimiyle yeni bir döneme başlarken, Florentino Perez, Lorenzo Sanz ve Arturo Baldasano başkanlık için yarışıyor. 
     İspanya'da başbakanlık seçiminden çok daha büyük bir kampanya ile gerçekleşen Real Madrid'in başkanlık seçiminde yarış şimdiki başkan Perez ile 1995-2000 yılları arasında başkan olan Sanz arasında yaşanıyor. 65 bin Real Madrid Kulübü üyesinin oylarıyla belli olacak yeni başkan için Perez önde gözükse de, geçen sezon Real Madrid'in tarihindeki en kötü dönemi yaşaması büyük bir handikap olarak gösteriliyor. 
     Sanz'tan sonra başkan seçilen Perez, kulübün 300 milyon Euro'luk borcunu kapatması ve Figo, Zidane, Ronaldo, Beckham gibi her sezon başında bir yıldız futbolcuyu transfer etmesiyle tanınıyor. 
     Son bir aydır yaşanan seçim kampanyasında Perez ve Sanz hergün gazetelere ilanlar vererek geleceğe ilişkin projelerini açıkladılar. Santiago Bernabeu Stadı'nın üstünü kapatarak, ''Dünyanın en güzel stadı'' yapma vaatini veren Perez, geçtiğimiz ay temeli atılarak inşaatına başlanan 120 hektarlık alan kurulacak ''Real Madrid Şehri'' projesinin mimarı olarak biliniyor. 
     56 yaşındaki Perez, transfer edilebilecek futbolcular arasında Porto'dan Carvalho, Real Sociedad'tan Xabi Alonso ve Everton'dan Wayne Rooney'in isimlerini kullanırken, Barcelona'ya kaptırmamak için Mallarco'dan Samuel Etoo'yu alarak Atletico Madrid'e kiralama sözünü de verdi. Sanz ise Avrupa Futbol Şampiyonası'nın yıldızlarından Çek Milan Baros ve Portekizli Nuno Ribeiro'yu Maniche transfer edeceğini söyledi. 
     Sanz ile Perez arasında sözlü çekişmelere sahne olan başkanlık yarışında, en çok üyelerin posta ile oylarını kullanması konusu polemik yarattı. Posta ile yollanan oylarda Perez'in Sanz'a oranla oldukça önde gittiği belirtiliyor. 
     Yıldız futbolcuları sayesinde son 3 yılda dünyada en fazla marketing geliri kazanan futbol kulübü olan Real Madrid'in yeni başkanı yarınki seçim sonrasında belli olurken, pazartesi gününden itibaren yeni başkanın 2004'ün yeni yıldız futbolcu transferini açıklaması bekleniyor. 
     
</TEXT>
</DOC>
