<DOC>
<DOCNO> 262883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur27.html </URL>
<DATE> 2004/08/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bir kurşunla 2 kişi yaralandı 
</HEADLINE>
<TEXT>

     Fatih KARAÇALI - ADANA DHA 
ADANA'da meydana gelen silahla yaralama olayında, terlik ticareti yapan 45 yaşındaki Erdoğan Irk'ın ateş açtığı 34 yaşındaki Yusuf Göktepe ile market sahibi 62 yaşındaki Zeki Özdemir aynı kurşunla yaralandı. 
     Olay, Kazım Başer Mahallesi, Mustafa Kemalpaşa Bulvarı'nda Özdemir Market önünde meydana geldi. Bir otomobille Özdemir Market önüne gelen Yusuf Göktepe, içeri girip ekmek aldıktan sonra dışarı çıkıp aynı otomobile doğru ilerlerken, birlikte geldiği sürücü Erdoğan Irk, tabancasını çıkartarak 2 el ateş etti. Tabancadan çıkan kurşunlardan biri Göktepe'nin sağ dizine isabet ederken, diğeri sol baldırından girip çıkarak, arkasındaki market sahibi Zeki Özdemir'e isabet etti. 
     Yaralama olayının duyulması üzerine olay yerine gelen Göktepe'nin ağabeyi İhsan Göktepe, kardeşini kendi otomobiliyle Devlet Hastanesi'ne götürdü. Diğer yaralı Zeki Özdemir ise ambulansla SSK Hastanesi'ne kaldırıldı. 
     Devlet Hastanesi'nde, saldırganın Erdoğan Irk olduğunu söyleyen İhsan Göktepe, "Aramızda para nedeniyle küçük bir anlaşmazlık vardı. Öğlen kardeşimin yanına gelmiş, konuştuktan sonra arabasına alıp markete kadar gitmişler. Kardeşim marketten ekmek alıp çıktıktan sonra ateş edip yaralayarak kaçmış'' diye konuştu. 
     Göktepe'nin bacağından çıkan kurşunla yaralanan Özdemir, olayın nasıl olduğunu hatırlamadığını belirterek, "Namazdan gelmiştim, markete uğrayıp eve gidecektim. Bu sırada bir araba geldi, içinden müşteri indi. Alışveriş yaptıktan sonra çıktı ben de arkasından dışarı çıkıyordum. Birden otomobildeki adam tabancayla ateş etmeye başladı. Müşteriye isabet eden kurşun daha sonra da çıkıp bana geldi'' diyerek şaşkınlıkla olanları anlattı. 
     Polis kaçan saldırganı yakalamaya çalışıyor. 
     
</TEXT>
</DOC>
