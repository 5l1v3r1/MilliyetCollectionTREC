<DOC>
<DOCNO> 284330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun16.html </URL>
<DATE> 2004/10/29/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Tikrit yakınlarında bir ceset bulundu 
</HEADLINE>
<TEXT>

     Irak İçişleri Bakanlığı, Tikrit kenti yakınlarında bir ceset bulunduğunu, ancak cesedin kaçırılan Japon rehineye ait olmadığını bildirdi. 
     Bakanlık sözcüsü Albay Adnan Abdurrahim, cesedin dün vatandaşlar tarafından Tikrit bölgesinde bulunduğunu, bulunan kişinin Iraklı olduğunun sanıldığını söyledi. 
     Polis de kurşun yaraları bulunan cesedin, koyu tenli birine ait olduğunu, bıyıklı adamın üzerinde beyaz tişört ve şalvar bulunduğunu bildirdi. 
     Militanlar, Japon vatandaşı Şosei Kora'yı salı günü kaçırmış, Japon askerleri Irak'tan 48 saat içinde çekilmezse Kora'yı öldürme tehdidinde bulunmuştu. 
     Japon Başbakanı Juniçiro Koizumi ise militanlara teslim olmayacağını söyleyerek, talebi reddetmişti. 
     
</TEXT>
</DOC>
