<DOC>
<DOCNO> 288705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/yazar/dundar.html </URL>
<DATE> 2004/11/14/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Savaşta bayram 
</HEADLINE>
<TEXT>


Bir süre önce çok yakın bir dostla, üstü açık bir arabayla yola çıktık. 
Karayolunun uçsuz bucaksızlığında saçlarımızı rüzgarın okşayışına bıraktık. 
Arabanın teybinde Metallica çalıyordu. 
Ve hoparlörlerin gümbürtüsü arttıkça arabanın hız göstergesi de artıyordu. 
Teypteki grup, elektro gitarların ve cehennem tamtamlarının eşliğinde çığlık çığlığa haykırdıkça çılgın bir hıza ulaştığımızı fark ettik. 
Müzik, adeta ölüme çağırıyordu. 

O çağrının intihar sarhoşluğunu hissettiğimden, Felluce'yi cehenneme çeviren Amerikan askerlerine, harekata başlamadan önce heavy metal dinletildiğini öğrendiğimde hiç şaşırmadım. 
Haberlere bakılırsa Coni'ler, operasyon arifesinde M - 16'larını kaldırarak müziğe eşlik etmişler ve bu ecel dansı esnasında "Siz, hükümdarsınız. Kutsal bir ışıksınız" diye pohpohlayan bir kadın sesiyle hepten ajite olmuşlardı. 
Bu "metalik ayin"in, savaş sırasında da sürdüğünü Fahrenheit 9 11 belgeselinde görmüştük. Kulaklıklarından beyinlerine akan müziğin afyonuyla kendinden geçen Amerikan askerleri, yok etme iştahıyla ana avrat küfrederek katliama girişiyordu. 

Heavy metalin, dünyanın en gürültülü uçağı sayılan Concorde'un sesiyle yarışan bir volümde korku, şiddet, hiddet ve ırkçılık yayan türlerini tanıyanlar için normal bütün bunlar... 
80'lerin apolitik isyanında palazlanan bu müzik, bir yandan Neo - Nazilerin gözdesi olurken, öte yandan da "şeytani" tınılarıyla Kilise'yi ayağa kaldırmıştı. 
Ancak görünen o ki, Pentagon, "şeytanın müziği"nden, bir "ayin metalikası" yaratmayı becermiştir. 
Ve "ağır metal", 21. yüzyılda "katliamın fon müziği" misyonunu üstlenmiştir. 

Direnişin sancaktarı olan Iraklılara gelince... 
Onların "ayin musikisi", Kelime - i Şahadet... 
Kadir Gecesi başlayıp Ramazan Bayramı'na sarkan bu katliamda şehitlik dışında mükafat tanımıyorlar. 
Tam teçhizatlı 15 bin işgal askeri karşısında cılız 1500 direnişçi, insanlığın son kalesini savunur gibi çarpışıyor bir haftadır... 
Tanıklar, Felluce sokaklarının, çürümüş kadın ve çocuk cesedi koktuğunu söylüyor. 
İşgalini bir yalana dayandıran pervasız süper güç, işbirlikçi Irak yönetiminin gözetiminde, vatanını savunan insanları "terörist" diye suçlayarak Ortadoğu'yu ateşe veriyor. 
Yaktığı her yerde, daha radikal yeni kuşakların tohumunu atıyor. 

Bu bayram günü kalbimiz Felluce halkı için atıyor. 
Direnişin haklılığı kadar, tarihin tanıklığına da güveniyoruz. 
Biliyoruz ki, haksız işgalin kaba gücü, Cezayir'de isyanı bastırmaya yetmedi. 
Vietnam'da yetmedi. 
Irak'ta da yetmeyecek. 
Ve metalik ayinlerle afyonlanmış paralı askerler ne kadar zulmederse etsin, işgal bitmeden bu savaş bitmeyecek. 
Daha barışçıl bayramlarda buluşmak ümidiyle... 
Hepinize iyi bayramlar 



</TEXT>
</DOC>
