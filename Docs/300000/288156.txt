<DOC>
<DOCNO> 288156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur43.html </URL>
<DATE> 2004/11/11/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Denizli... İmamın dalgınlığı, iftarın erken açılmasına neden oldu... 
</HEADLINE>
<TEXT>

     Yeni Cami imamının dikkatsizliği nedeniyle Denizlililerin dün oruçlarını 4 dakika erken açtığı ortaya çıktı. 
     Alınan bilgiye göre, Denizli'de merkezi sistem uygulaması nedeniyle okunan ezan, kentteki tüm camilerden aynı anda yayınlanıyor. Çarşamba günü akşam ezanı Yeni Cami'den okundu ve 120 camide aynı anda duyulduğu için Denizlililer oruçlarını açtı. 
     Ancak, bir süre sonra bazı vatandaşların, Denizli Müftülüğü'nün ''Alo Fetva Hattı''nı aramaya başlamasıyla akşam ezanının 4 dakika erken okunduğu ortaya çıktı. 
     İftarın erken yapılmasıyla ilgili gazetecilerin sorularını yanıtlayan Denizli Müftü Vekili İbrahim Keser, ''Saat 17.06'da okunması gereken akşam ezanı, vaktinde okunduğu zannıyla 4 dakika erken okunmuştur'' dedi. 
     Ezanı erken okuyan imam hakkında idari soruşturma açıldığını ifade eden Keser, gazetecilerin ısrarlı sorularına rağmen imamın ismini açıklamadı. 
     Bu arada, vatandaşların yoğun şekilde müftülüğü arayıp, ''Orucu erken açmakla günah işledik mi Orucumuz kabul olur mu '' şeklinde yönelttiği soruları da yanıtlayan Keser, ''Kendilerinden kaynaklanmayan bir nedenle orucunu açmış olanların ibadeti kabul olur. Orucu erken açanların günahı olmaz'' diye konuştu. 

     
</TEXT>
</DOC>
