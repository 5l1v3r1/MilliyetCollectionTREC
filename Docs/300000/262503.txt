<DOC>
<DOCNO> 262503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur13.html </URL>
<DATE> 2004/08/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İşkencede gözleri kör oldu... 
</HEADLINE>
<TEXT>

     Irak'ta, Saddam Hüseyin iktidarının son dönemlerinde Türkiye adına casusluk yapmakla suçlanarak, karanlık bir hücreye kapatılan ve işkence sonucu gözlerini kaybeden Iraklı memura, Konya'da bir doktor yardım eli uzattı. 
     AA muhabirinin edindiği bilgiye göre, yaklaşık 1.5 yıl önce, Kerkük'te Telefon Dairesi'nde çalışan Fatih Halil Kebapçı 60 , Türkiye hesabına casusluk yapmakla suçlandı. Türkiye'ye şifreli mesajlar geçtiği iddia edilen Kebapçı, tutuklanarak, Kerkük'te küçük bir hücreye kapatıldı. 
     Kebapçı için bundan sonra kabus dolu günler başladı. Hiçbir yerinden ışık girmeyen hücrede tutulduğu için gece ve gündüzü ayırt edemeyen Kebapçı uzun süre işkence gördü. Suçsuz olduğunu söylediği için sık sık dövülen Kebapçı'yı, casuslukla suçlanması nedeniyle aynı iddialara maruz kalmamak için ailesi dışında kimse arayamadı. 
     Kebapçı, kendisine çeşitli eziyetlerde bulunan görevlilerin en sonunda, ''Kuranıkerim'e el basıp yemin et'' dediklerini anlatarak, ''Karanlıkta görmediğim bir şeye elimi dokunup yemin etmeye hazırlanırken, dışarı çıktıklarını hissettim ve o anda tuttuğum şeyden vücuduma elektrik verildi. Bu sırada ayaklarım da su içindeydi'' dedi. 
     
     ZİNDANDAKİ KARANLIK DEVAM ETTİ 
     4.5 ay süreyle hücrede işkenceye maruz kaldığını ifade eden Kebapçı, Saddam Hüseyin rejiminin sona ermesine yakın bir tarihte serbest bırakıldığını söyledi. 
     Uzun bir aradan sonra yeniden ışığı görmeyi beklerken kör olduğunu anlayarak kahrolduğunu belirten Kebapçı, şöyle devam etti 
     ''Zindanda ne zaman kör oldum, bilemiyorum. Ama serbest kaldıktan sonra zindanda gibi karanlığı yaşamaya devam ettim. Üstelik casuslukla suçlandığım için sosyal güvenceden yararlanamadım. Saddam benim dünyamı zindana çevirdi. Daha sonra Konya'da, Irak'ta tedavi olamayan kişilere yardım edildiğini duyarak, Irak Türkmen Cephesi'ne ismimi yazdırarak sıraya girdim ve tedavi olabilmek için bir yakınımın yardımıyla Konya'ya geldim.'' 
     
     GÖRME UMUDU VAR 
     Aslen Türkmen olan ve geçmişte Irak Türkmen Cephesi Yürütme Konseyi Üyeliği yapan Göz Doktoru Aydın Beyatlı da, Irak'ta tedavi edilemeyen zor durumdaki hastalara Türkmen, Arap, Kürt, Sünni, Şii ayrımı yapmaksızın Konya'da ücretsiz yardım etmeye çalıştıklarını ifade etti. 
     Konya'daki bazı hastanelerden ve resmi kurumlardan da yardım alarak Iraklılar'a sağlık hizmeti sunmaya çalıştıklarını anlatan Beyatlı, ''Kebapçı'nın, yaptığım muayene sonucunda sadece ışık hareketlerini fark edebildiğini gördüm. Başına aldığı ağır darbeler ve elektrik nedeniyle gözde optik atrofi meydana gelmiş. Yani göz arkası sinirleri aldığı darbelere bağlı olarak zayıflamış, görme yeteneğini kaybetmiş'' diye konuştu Tomografi sonrası hastanın durumunun netlik kazanacağını belirten Aydın Beyatlı, lazer ve gerekirse ilaç tedavisi ile Kebapçı'nın gözlerinin tekrar görebileceğini kaydetti. 
     
</TEXT>
</DOC>
