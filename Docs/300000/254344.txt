<DOC>
<DOCNO> 254344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sondun18.html </URL>
<DATE> 2004/07/10/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Filipinler Irak'taki askerlerini çekiyor... 
</HEADLINE>
<TEXT>

     Filipinlerin, Irak'taki askerlerini çekeceği bildirildi. 
     Filipinler Devlet Başkanı Gloria Macapagal Arroyo'nun sözcüsü Ignacio Bune, Irak'ta barış gücü görevi yapan 51 askerin 20 Ağustos'ta ülkeye döneceğini, bunların yerine yeni bir birlik gönderilip gönderilmeyeceğinin BM Güvenlik Konseyi kararına göre belirleneceğini kaydetti. 
     Irak'ta bir Filipinlinin kaçırılmasının ardından, Devlet Başkanı Arroyo, başka Filipinlilerin Irak'a çalışmaya gönderilmemesi için hükümete talimat vermişti. 
     Bu arada El Cezire televizyonu, Filipinli rehine Angelo de la Cruz'un görüntülerini yayınladı. 
     Cruz, yayınlanan video kasette, ülkesine militanların isteklerini yerine getirmesi ve Filipin askerlerini Irak'tan çekmesi çağrısında bulundu. 
     Üzerinde turuncu bir tulum olan Angelo dela Cruz, kasette, ''Suudi şirketindeki iş arkadaşlarıma ve Irak'a gelecek tüm Filipinlilere, birçok sorun nedeniyle ve benim durumumda görüldüğü gibi, Irak polisi sizi koruyamayacağı için bu ülkeye gelmemenizi tavsiye ediyorum. Filipinler'deki aileme ve Başkan Arroyo'ya Irak'tan askerlerin çekilmesi için yalvarıyorum'' diye seslendi. 
     Çarşamba günü yayınlanan benzer bir kasette, Cruz'u çevreleyen maskeli ve silahlı militanlar, Filipinlerin üç gün içinde Irak'tan askerlerini çekmemesi halinde rehinenin öldürüleceği tehdidinde bulunmuştu. 
     
</TEXT>
</DOC>
