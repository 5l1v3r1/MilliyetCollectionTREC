<DOC>
<DOCNO> 260566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo26.html </URL>
<DATE> 2004/08/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Carew ve Ahmed Hassan, attıkları gollerle göz doldurdu... 
</HEADLINE>
<TEXT>

     Beşiktaş, Malatyaspor ile oynayacağı lig maçının hazırlıklarını sürdürdü. 
     Teknik direktör Vicente del Bosque yönetiminde, BJK Nevzat Demir Tesisleri'nde gerçekleştirilen antrenmana kondisyon ve pas çalışmasıyla başlayan siyah-beyazlılar, daha sonra çift kale maç oynadı. 
     Sakatlığı süren kaptan-menajer Tayfur dışında tüm futbolcuların katıldığı antrenmanda, teknik direktör Del Bosque forvet oyuncularıyla yakından ilgilendi. İspanyol çalıştırıcı, antrenmanın son bölümünde forvetlere gol çalışması yaptırırken, Carew ve Ahmed Hassan attıkları gollerle göz doldurdu. 
     Siyah-beyazlılar, bu akşam basına kapalı yapacakları antrenmanla Malatyaspor maçı hazırlıklarını sürdürecek. 
     
     MALATYA YOLCULUĞU CUMA GÜNÜ 

     Beşiktaş, 7 Ağustos Cumartesi günü oynayacağı Malatyaspor maçı için 6 Ağustos Cuma günü özel uçakla saat 22.00'de Malatya'ya gidecek. 
     Siyah-beyazlılar, Malatyaspor maçının ardından yine özel uçakla İstanbul'a dönecek. 
     Bu karşılaşma sonrası 2 gün izin yapacak olan Beşiktaş, Gençlerbirliği maçı hazırlıklarına 10 Ağustos Salı günü başlayacak. 

     
</TEXT>
</DOC>
