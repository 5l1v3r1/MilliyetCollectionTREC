<DOC>
<DOCNO> 284315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun01.html </URL>
<DATE> 2004/10/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Terör kaseti ABD'de yayınlandı 
</HEADLINE>
<TEXT>

     ABD'de 2 kasımda yapılacak başkanlık seçimine sadece birkaç gün kala, kendini El Kaide terör örgütünün ABD'li bir üyesi olarak tanıtan bir kişinin, ABD'de yeni ve çok büyük bir saldırının her an gerçekleşebileceği tehdidinin yer aldığı bir video kasetin bazı bölümleri, ABC televizyonu tarafından yayımlandı. 
     ABC'nin Pakistan'da '500 dolar karşılığında' ele geçirdiğini belirttiği kasette, yüzü örtülmüş, sadece gözleri görünen ve yanında bir silah bulunan kişi, kendini 'ABD'li Azzam' olarak tanıttı ve ABD halkına tehditlerde bulundu. 
     
     ABD vatandaşlarına tehditler 
     Bu kişi, düzgün ve hafif aksanlı bir İngilizceyle, ''Amerikan vatandaşları, sizler de suçlusunuz. Sizler de Başkan George Bush, Başkan Yardımcısı Dick Cheney, Savunma Bakanı Donald Rumsfeld, Adalet Bakanı John Ashcroft ve Dışişleri Bakanı Colin Powell kadarsuçlusunuz. ABD'nin on yıllardır süren diktatörlüğü ve baskısının ardından ölme sırası size geldi. Allah'ın izniyle ABD'nin caddelerinde kıpkırmızı kan akacak'' dedi. 
     
     11 eylül sadece bir başlangıç 
     Yüzü örtülü kişi, sözlerine, ''size liderlerimiz Usame Bin Ladin ve Eymen El Zevahiri'nin, 11 eylülün sadece başlangıç olduğu sözlerini hatırlatıyorum. Allah'ın izniyle başınıza gelecek olanın boyutu ve gücü karşısında 11 eylülü unutacaksınız" diyerek devam etti. 
     
     CIA ve FBI'dan ortak çalışma 
     ABC televizyonu, bir gün önceki açıklamasında, geçtiğimiz cuma günü eline geçen kasetin gerçek olup olmadığının anlaşılması için Merkezi İstihbarat Teşkilatı CIA ve Federal Soruşturma Bürosu FBI ile birlikte çalışıldığını duyurmuştu. 
     ABC yetkilileri, kaseti, gerçekten El Kaide ürünü olduğunun anlaşılmasından önce yayımlamak istemediklerini belirtmişti. 
     
     Kasedin ortaya çıkması Bush'un işine yarar mı 
     Cumhuriyetçi Başkan Bush ile Demokrat rakibi senatör John Kerry'nin başa baş gittiği bir ortamda bu kasetin Bush'un işine yarayabileceği, bazı gözlemcilerce ileri sürüldü. 
     Anketlere göre, ABD'li seçmenlerin çoğu, teröre karşı mücadelede Bush'a Kerry'den daha çok güvendiğini belirtiyor. Bush da Kerry'yi 'teröre karşı mücadelede güvenilmez, kararsız bir kişi' olarak tanıtmaya özen gösteriyor. 
     
</TEXT>
</DOC>
