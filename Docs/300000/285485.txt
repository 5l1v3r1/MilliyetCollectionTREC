<DOC>
<DOCNO> 285485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo28.html </URL>
<DATE> 2004/11/02/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Çetin İlk yarı sonundaki hedefimiz ligde üst sıralardan kopmamak 
</HEADLINE>
<TEXT>

     Gençlerbirliği Teknik Direktörü Oğuz Çetin, ''Her maçı kazanan, kazanamasak da yenilmeyen bir takım olacağız'' dedi. 
     Oğuz Çetin, Beştepe İlhan Cavcav Tesisleri'nde düzenlediği basın toplantısında, göreve geldiğinde takımının mücadele sorununun bulunmadığını, ancak gol yollarında sıkıntılar yaşadıklarını belirterek, ofansif futbol anlayışıyla bu sorunu aşmaya çalıştıklarını söyledi. 
     Ligde hafta sonunda 1-0 kazandıkları İstanbulspor maçının zorlu geçtiğini ifade eden Çetin, ''Bu tip takımlar rakiplerini her zaman zorlar. Ancak gol yedikleri zaman toplu hücuma çıktıkları için rakiplerine daha çok gol fırsatı verirler. Biz bu maçta ikinci golü atamamanın baskısını yaşadık. Oyun anlayışımızda birtakım eksiklikler devam ediyor. Bu aşamada bizim için önemli olan 3 puanı aldığımız için mutluyuz'' diye konuştu. 
     Çetin, istikrarlı bir takımın deplasman maçlarından da galibiyetle dönmesi gerektiğini vurgulayarak, şöyle konuştu 
     ''Bütün maçlarımıza kazanmak için çıkıyoruz. Samsunspor karşısına da bu motivasyonla çıktık ama olmadı. Bu hafta oynayacağımız Kayserispor maçında galibiyet alarak istikrarlı bir tablo sergilemek istiyoruz. Kayserispor'a göre birçok avantajımız var. Gol yemeyen ve her sahada gol atan bir takım olduğumuzu göstermeliyiz.'' Çetin, öncelikle önlerindeki Kayserispor ve Akçaabat Sebatspor maçlarını kazanmak istediklerini, ilk yarı sonundaki hedeflerinin ise kendilerinden üst sırada bulunan rakiplerinden puan alarak zirveden kopmamak olduğunu açıkladı. 
     
     ''GOL AYAKLARIMIZIN SAYISI ARTMALI'' 
     Oğuz Çetin, Boliç ve Youla'nın son haftalarda çok gol kaçırmasıyla ilgili bir soruya, ''Bu futbolcuların üzerinde ısrarla duracağız. 3. ve 4. gol ayaklarımızı bulmak zorundayız. Boliç gol atamamanın sıkıntısını yaşıyor. Uğur, Mustafa Özkan ve Mustafa Gürsel gibi oyuncularımızın da gol becerilerini sergilemelerini bekliyoruz'' yanıtını verdi. 
     
     NİHAT ''İÇ AÇICI BİR DURUMDA DEĞİLİZ'' 
     Gençlerbirliği futbolcusu Nihat, ligdeki durumlarının hiç iç açıcı olmadığını belirterek, ''Son 2 seneye göre kötü durumdayız. Önümüze veya arkamıza değil kendimize bakmalıyız'' dedi. 
     Nihat, yedek soyunmasıyla ilgili olarak da her futbolcunun bundan olumsuz etkileneceğini, maç oynamadan performans yükseltmenin mümkün olmadığını kaydetti. 
     
</TEXT>
</DOC>
