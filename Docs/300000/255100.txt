<DOC>
<DOCNO> 255100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy15.html </URL>
<DATE> 2004/07/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İki eski CHP'li jet hızıyla AKP'de... 
</HEADLINE>
<TEXT>

     CHP'den istifa eden iki milletvekilinin AKP'ye geçti. İki milletvekilinin AKP'ye geçmesiyle AKP'nin Meclis'teki sandalye sayısı 369'a ulaştı. 
     CHP'den geçen hafta istifa eden Adana Milletvekili Atille Başoğlu ile Edirne Milletvekili Necdet Budak, AKP'ye geçti. AKP Genel Başkanı Başbakan Recep Tayyip Erdoğan, AKP Grup toplantısında yaptığı konuşmanın ardından iki milletvekiline AKP rozeti taktı. Erdoğan "Hayırlı olsun. Bu birlikteliğimizi Allah bozmasın" dedi. 
     Başoğlu ile Budak'ın CHP'den istifa etmesiyle CHP'nin Meclis'teki sandalye sayısı 171 olmuştu. İki milletvekilinin AKP'ye geçmesi ile birlikte Meclis'teki bağımsız milletvekili sayısı sayısı 6 oldu, AKP'nin sandalye sayısı ise 369'a ulaştı. Meclis'te DYP'nin ise 4 milletvekili bulunuyor. 
     
     AYRILIRKEN NE DEMİŞTİ .. 

     Bugün AKP'ye katılan Adana Milletvekili Atilla Başoğlu, geçtiğimiz Cuma günü partisinden istifa ederken CHP'nin geleceğe dair vizyonu olmadığı görüşünü savunmuştu. 
     CHP milletvekili olarak geçirdiği bu 1.5 senede inanılmaz düş kırıklıkları yaşadığını anlatan Başoğlu, şunları söylemişti 
     ''Atatürk'ün partisinde, Bırakın şu pis Kemalist'i ifadeleriyle karşılaşmak, 5 oklu posterleri görmek ve bu eylemler içerisinde bulunanların siyasi faaliyetlerine rahatlıkla devam ettiklerini müşahede etmek, benim için ilk düş kırıklığı olmuştur. Yaptığımız çalışmaların parti yönetimi tarafından, çalışma şevkini kıracak biçimde, gerekçesiz, yahut gülünesi gerekçelerle engellenmesi beni şaşırtmıştır." 
     
     BAYKAL KESTİRME YOLDAN KENDİLERİNİ İKTİDARA TAŞIDILAR 

     Öte yandan CHP Parti Grubu toplantısında bir konuşkma yapan Genel Başkan Deniz Baykal, konuşmasının bir bölümünde, istifa eden Edirne Milletvekili Necdet Budak ile Adana Milletvekili Atilla Başoğlu'nun AK Parti'ye katılmalarına yönelik eleştirilerde bulundu. 
     Bu haftayı, ''ibret haftası'' olarak nitelediğini anımsatan Baykal, CHP'den istifa eden iki milletvekilinin ''AKP'ye katıldıklarını, sol yakalarının üzerine ampul rozeti takıldığını'' belirterek, şöyle devam etti 
     ''Önce bir defa AKP'ye hayırlı olsun. Sonra bu iki milletvekili arkadaşımıza aldıkları karar hayırlı olsun. Ülkemizin siyasal yaşamına bu gelişme hayırlı olsun. Olayın konuşulacak o kadar çok yönü var ki, bu arkadaşlarımızın bir tanesi bizi yeterince Kemalist bulmuyordu. CHP'ye muhalefet ediyordu, muhalefetinin gerekçesi CHP'yi yeterince Kemalist bulmamasıydı. Bizi de beğenmiyordu. CHP'yi iktidara taşıma hareketinin ilk 9 yiğit neferinden birisiydi. 'İktidara getireceğiz' derken herkes zannediyordu ki CHP'yi iktidara getirecekler, kestirme yoldan kendilerini iktidara taşıdılar. 
     Sormak istediğim iki şey var. Bu değerli arkadaşımızın üyesi olduğu aile şirketi Haziran ayı içinde Maliye Bakanlığı tarafından basılmış mıdır, vergi incelemesi başlatılmış mıdır Bu arkadaşımızın sahibi olduğu şirketin banka kayıtları ve defterleri inceleme alınmış mıdır Bunu öğrenmek istiyorum. Bu incelemenin bundan sonraki akıbeti nasıl gelişecek onu da öğrenmek istiyorum.'' Baykal'ın konuşması sırasında bazı milletvekilleri ve izleyici olarak salonda bulunan partililer oturdukları yerden AK Parti'ye katılan milletvekillerine tepkilerini dile getirdiler. Denizli Milletvekili Haşim Oral'ın ''midemiz bulandı'' diye bağırdığı duyuldu. 

     
</TEXT>
</DOC>
