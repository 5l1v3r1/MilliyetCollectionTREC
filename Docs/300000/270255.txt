<DOC>
<DOCNO> 270255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/siyaset/siy01.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avrupa ile yatakta ' 
</HEADLINE>
<TEXT>


The Guardian başyazarı, zina tasarısı için, 'AB yasaları ahlaki konuları ele almaz. Gelişme yanlısı Türkler, zinayı devletin işi yapmamakta haklılar' dedi 

DIŞ HABERLER SERVİSİ 


İngiliz The Guardian gazetesi, Türkiye'nin AB ile müzakerelere başlaması için yeşil ışığın yakılacağının anlaşıldığını, ancak Avrupa Komisyonu'nun Türkiye hakkındaki son değerlendirmelerini açıklamasına haftalar kala, hükümetin zinayı yasadışı ilan etme girişiminin zamanlamasının daha kötü olamayacağını yazdı. 
"Avrupa ile yatakta" başlıklı haberde, Kürt sorunu, Kıbrıs meselesi gibi birçok konuda ilerleme kaydeden hükümetin, zinayı cezalandırmak istemesinin Türkiye'ye zarar verebileceği belirtildi. 
Haberde, "AB yasaları ahlaki konuları ele almaz, ancak gelişme yanlısı Türkler, Suudi Arabistan'da olduğu gibi, zinayı devletin işi yapmanın yanlış mesaj vereceği konusunda haklılar" denildi. 
The Guardian, Türkiye'nin güçlü bir laik demokrasi olarak AB üyeliği yolunda desteklenmeyi hak ettiğini yazdı. Gazetenin başyazarı tarafından kaleme alınan makalede, "Atatürk'ten 80 yıl sonra Türkiye h l güçlü bir laik demokrasi olmayı sürdürüyor. Bu haliyle de AB üyeliği yolunda desteklenmeyi hak ediyor" ifadelerine yer verildi. 

Reformlara da değinildi 
Makalede, geçen aylarda AB içinde Türkiye'ye aralıkta nihayet yeşil ışık yakılacağının sessizce kabullenildiği belirtildi. Makalede, Fransız ve Alman hükümetlerinin de muhalefet şerhlerini kaldırdıkları, bununla birlikte "hiçbir şeyin garantisinin olmadığı" kaydedildi. 
Türkiye'nin üyeliğine muhalefet eden çevrelerin AB'yi Hıristiyan kulübü olarak tutmaktan yana tavır koydukları ifade edilen makalede, AB'nin kurumsal olarak böyle bir tercihinin bulunmadığına işaret edildi. Makalede, AB üyeliğinin ekonomik ve siyasi kriterlere bağlı olduğu, dini ve etnik kimliğin öneminin bulunmadığına dikkat çekildi. 



</TEXT>
</DOC>
