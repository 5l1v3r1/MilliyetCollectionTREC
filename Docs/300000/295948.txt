<DOC>
<DOCNO> 295948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo23.html </URL>
<DATE> 2004/12/08/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Basketbol... Beşiktaş'a 1 maç saha kapatma ve para cezası 
</HEADLINE>
<TEXT>

     Basketbol Federasyonu Disiplin Kurulu, Türkiye Basketbol Ligi'nde 2 hafta önce oynanan Beşiktaş-Darüşşafaka maçında çıkan olaylar nedeniyle Beşiktaş'ın sahasını 1 maç kapatırken, siyah-beyazlı kulübe toplam 1 milyar 250 milyon lira da para cezası verdi. 
     Basketbol Federasyonu'ndan yapılan açıklamaya göre, 27.11.2004 tarihinde BJK Akatlar Kültür ve Spor Kompleksi'nde yapılan maç sırasında, tribündeki taraftarların taşkın davranışlarda bulunması, küfürlü tezahürat yapılması ve sahaya yabancı madde atılması, maçın son periyodunda bir Beşiktaşlı taraftarın sahaya atlayarak hakem Halil Baldemir'i yumruklamasından dolayı federasyon Disiplin Kurulu, Beşiktaş'a 1 maç kendi salonunda oynamama cezası verirken, 750 milyon lira da para cezasına çarptırdı. 
     Öte yandan Beşiktaş Kulübü'ne, sahaya yabancı madde atılmasından dolayı 500 milyon lira daha para cezası, küfürlü tezahürattan dolayı da ihtar cezası verildi. 
     Disiplin kurulu ayrıca, hakemlere hakaret ettiği gerekçesiyle Beşiktaş yöneticisi Şenol Demirağ'a 1 ay hak mahrumiyeti ve 500 milyon lira para cezası verdi. 

     
</TEXT>
</DOC>
