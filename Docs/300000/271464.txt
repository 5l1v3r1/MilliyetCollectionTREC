<DOC>
<DOCNO> 271464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur17.html </URL>
<DATE> 2004/09/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
El Kaide'nin sırları.... Örgüte para akışı tamamen engellenemedi... 
</HEADLINE>
<TEXT>

     Kapatılan İstanbul DGM Cumhuriyet Başsavcılığı'nca hazırlanan iddianamede, Amerika'nın El-Kaide'ye ait bazı şirketlerin mal varlıklarına el koyması ve faaliyetlerini durdurmasının, örgüte para akışını olumsuz etkilediği, ancak tamamen engellemediği belirtildi. 
     El-Kaide'nin, ''cihat bölgelerinde savaşmak için gelenler'' ve hücrelerin eğitimi için Afganistan, Sudan, Yemen ve Pakistan gibi ülkelerde barınma ve kamp imkanları sağladığı kaydedilen iddianamede, bu kamplarda her türlü silahların teorik ve pratik kullanımı, sahte seyahat belgesi düzenleme, gizli iletişim teknikleri kullanma, patlayıcı imali ve kullanma, pusu kurma, suikast düzenleme, bilgi toplama, fotoğraflama, keşif, finansman temini, toplum içinde dikkat çekmeden kamufle olma gibi eğitimlerin yanında, ideolojik olarak islamın radikal yorumu ile ele alınan ''cihat'' ve ''şehit'' olma gibi eğitimlerin de verildiği anlatıldı. 
     İdeolojik eğitimlerde, ABD, İsrail, İngiltere ve Rusya gibi birtakım batı ülkelerinin islam düşmanlığı yaptığı, islam ülkelerini sömürdüğü, müslümanlara zulüm ettikleri, islamı yok etmeyi hedefledikleri gibi fikirlerin işlendiği vurgulanan iddianamede, bazı ülkelerde müslümanlara yapıldığı iddia edilen işkence görüntülerinin yer aldığı CD ve kasetlerin de eğitimin bir parçası olduğu kaydedildi. 
     
     MALİ KAYNAKLAR VE HEDEFLER 
     El Kaide'nin, farklı isimler altında faaliyet yürüten şirketlere sahip olduğu belirtilen iddianamede, bunun yanında taraftarlarından gönüllü yardımlar topladığı, ayrıca dünya çapında faaliyet yürüten bazı radikal islamcı bağış organizasyonlarının illegal yollardan örgüte fon aktarımı yaptığı ifade edildi. 
     Usame Bin Laden'in, şahsi servetini de El-Kaide'nin faaliyetleri için kullandığı anlatılan iddianamede, Amerika'nın El-Kaide'ye ait bazı şirketlerin mal varlığına el koyması ve faaliyetlerini durdurmasının örgüte para akışını olumsuz etkilediği, ancak tamamen engelleyemediği bildirildi. 
     El-Kaide'nin ilk hedefinin ABD olduğu, ayrıca İsrail başta olmak üzere ABD ile müttefik durumda bulunan tüm ülke ve kuruluşların da hedef konumunda olduğu anlatılan iddianamede, örgüt tarafından son dönemde yapılan açıklamalara göre, başta ABD olmak üzere müttefiki bulunan ülkelerin enerji üretim ve dağıtım tesisleri, demiryolları, limanları ve gemileri gibi askeri ve ekonomik tesislerinin hedefler içinde olduğu vurgulandı. 
     
     KANLI EYLEMLER 
     İddianamede, terör örgütü El-Kaide'nin doğrudan ya da bağlantılı örgütlerce gerçekleştirilen İstanbul dışındaki bazı eylemleri şöyle sıralandı 
     -1993'de, Mogadişu'da 18 Amerikalı'nın öldürülmesi, -1995'de, Suudi Arabistan'ın başkenti Riyad'da 5 ABD'li askerin ölümüne yol açan bombalama, -1996'da, Suudi Arabistan'ın Hobar kentinde 19 ABD'li askerin ölümüne neden olan patlama, -7 Ağustos 1998'de, ABD'li askerlerin kutsal topraklara girişinin 8. yıldönümünde Kenya ve Tanzanya'daki ABD büyükelçiliklerine bombalı saldırı düzenlenerek 301 kişinin öldürülmesi, 5 bin kişinin yaralanması, -12 Ekim 2000'de, Yemen'in Aden Limanı'nda USS-Cole destroyerine yönelik intihar saldırısı düzenlenerek, 17 Amerikan denizcisinin öldürülmesi ve 39 kişinin yaralanması, -11 Eylül 2001'de, ABD'de ikiz kulelere ve Pentagon'a intihar saldırıları düzenlenerek 3 bin kişinin öldürülmesi, -20 Mart 2002'de, Lima'daki ABD Büyükelçiliği yakınlarında bomba yüklü bir aracın patlatılması ve 9 kişinin öldürülmesi, 30 kişinin yaralanması, -11 Nisan 2002'de, Tunus'un tatil beldesi Cerba Adası'nda bir sinagoga düzenlenen saldırıda 14'ü Alman turist 21 kişinin öldürülmesi ve 22 kişinin yaralanması, -8 Mayıs 2002'de, Pakistan'da tersane çalışanlarını taşıyan otobüse bomba yüklü araçla saldırı düzenlenerek 11'i Fransız 14 kişinin ölümü, 20'den fazla kişinin yaralanması, -14 Haziran 2002'de, Pakistan'ın Karaçi kentinde ABD Konsolosluğu'na yönelik bomba yüklü araçla intihar saldırısı düzenlenerek, 9 Pakistanlı'nın ölümü, 50 kişinin yaralanması, -12 Ekim 2002'de, Endonezya'nın Bali Adası'nda diskotek ve bar restorana çifte saldırı yapılarak, çoğu turist 203 kişinin öldürülmesi, -28 Kasım 2002'de, Kenya'nın Mombasa kentinde İsrailliler'e ait bir otele bomba yüklü araçla saldırı düzenlenerek, 3'ü İsrailli 18 kişinin ölümü, 40 kişinin yaralanması, ayrıca Mombasa'dan havalanan İsrail Havayolu Şirketi Arkia'nın bir uçağına 2 füze fırlatılması, ancak isabet sağlanamaması, -12 Mayıs 2003'te, Suudi Arabistan'ın başkenti Riyad'da 3 ayrı yerde bombalı intihar saldırıları gerçekleştirilerek, 9'u Amerikalı 35 kişinin ölümü, 194 kişinin yaralanması, -16 Mayıs 2003'te, Fas'ta yabancıların gittiği restoran ve barlara yönelik 5 ayrı saldırı düzenlenerek, 44 kişinin öldürülmesi, -7 Haziran 2003'te, Afganistan'da Alman barış gücü askerlerini taşıyan otobüse intihar saldırısı düzenlenerek, 4'ü asker 6 kişinin ölümü, 31 kişinin yaralanması, -5 Ağustos 2003'de, Endonezya'nın başkenti Jakarta'da Marriott Oteli'ne bombalı saldırı düzenlenmesi ve 10 kişinin ölümü, 150 kişinin yaralanması, -19 Ağustos 2003'de, Bağdat'taki BM karargahına bombalı saldırı düzenlenerek, BM Irak temsilcisi Sergio Vieira De Mello'nun da aralarında bulunduğu 22 kişinin ölümü. 
     
     BABA MİRASI 11 MİLYAR DOLAR 
     Usame Bin Laden'in, 1957 yılında Suudi Arabistan'da doğduğu, babası Muhammed Awad Bin Laden'in Yemen göçmeni olduğu belirtilen iddianamede, bazı kaynaklara göre Suriyeli, bazı kaynaklara göre de Filistinli olan Laden'in annesinin, Awad'ın 4 eşinden biri olduğu anlatıldı. 
     Laden'in babasının, 1930 yılında geldiği Suudi Arabistan'da hızla yükseldiği ve zamanla Ortadoğu'nun en büyük müteahhitlerinden biri olduğu ifade edilen iddianamede, 1968'de bir helikopter kazası sonucu öldüğünde mirasının 11 milyar dolar olduğu kaydedildi. 
     Usame Bin Laden'in ilk evliliğini 17 yaşında Suriyeli kuzenlerinden biriyle yaptığı belirtilen iddianamede, Laden'in eğitimi, fikirlerinden etkilendiği kişiler, örgütsel faaliyetleri ve ülkelerarası zorunlu göçleri anlatıldı. 
     Laden'in, Amerikan yönetimi tarafından 1996 yılında Suudi Arabistan'da ABD personeline karşı girişilen bombalı saldırıdan sorumlu tutulduğu ifade edilen iddianamede, Taliban yönetimi öncesi dönemde Rabbani ve Mesud'un kontrolündeki bölgelerde rahatça hareket eden, Taliban sonrası ise yaklaşık 50 akraba ve korumasıyla birlikte Celalabad bölgesinde oturan Laden'in, Afganistan'a gelişinden birkaç ay sonra Celalabad ve Kabil'de kontrolü ele geçirdiği ve radikal islamcı yönetime karşı çıkan Arap Afganlar'a karşı çeşitli saldırılar başlattığı bildirildi. 
     İddianamede, ABD yönetiminin 1997 yılında Taliban'a ''Usame Bin Laden'in teslim edilmesine karşılık, rejimin tanınması ve uluslararası kuruluşlardaki temsil haklarının korunması''nı teklif ettiği, ancak bunun reddedildiği vurgulandı. 
     
     LADEN'E 2 BÜYÜK SUİKAST GİRİŞİMİ 
     Bu gelişme sonrasında Laden'e karşı aralarında 19 Mart 1997'de bir polis karakolunun imhası, 50'den fazla insanın ölmesi ve yaklaşık 150 kişinin de yaralanmasıyla sonuçlanan 2 büyük suikast girişimi gerçekleştirildiği anlatılan iddianamede, Laden'in bu girişimler üzerine beraberindeki 200 kadar insanla Kandahar'a taşındığı ve buradaki farklı kamplarda kalmaya başladığı belirtildi. 
     Laden'in, ABD'nin Afganistan'a girmesinden sonra ise nerede bulunduğunun tam olarak bilinemediği kaydedilen iddianamede, ''11 Eylül 2001 sonrası ABD, Afganistan'da Usame Bin Laden'i bulmaya yönelik çalışmalara ağırlık vermesine rağmen ele geçirmeyi henüz başaramadı'' denildi. 
     ABD yönetimi tarafından El-Kaide örgütünü finanse etmekle ve dünyadaki radikal islamcı faaliyetleri destekleyen en önemli sponsor olmakla suçlanan Usame Bin Laden'in yatırımları arasında, emlak yönetimi, deniz taşımacılığı, uçak kiralama, kamu hizmetleri, inşaat ve bazı ticari faaliyetlerin sayılabileceği belirtilen iddianamede, Laden'in ayrıca, Sudan'da inşaat ve tarım projeleriyle ilgili yatırımları, Somali, İsviçre ve Lüksemburg'ta diğer bazı ticari faaliyetleri bulunduğu kaydedildi. 
     İddianamede, ''Laden'in, Avrupa'daki çıkarları ve ticari ilişkileri terörle olan bağlantısından kaynaklı olarak zarar görse bile, tamamen bitme noktasına gelmemiştir'' denildi. 
     
</TEXT>
</DOC>
