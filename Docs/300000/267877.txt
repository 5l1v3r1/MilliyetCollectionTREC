<DOC>
<DOCNO> 267877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo11.html </URL>
<DATE> 2004/08/31/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Trabzonspor çok atıyor, az yiyor... 
</HEADLINE>
<TEXT>

     Trabzonspor, son 10 sezon içinde ilk 4 haftada en fazla gol attığı ikinci sezonu yaşıyor. 
     Bordo-mavili takım, 2004-2005 sezonunun ilk 4 haftasını namağlup kapatırken, rakip fileleri gol yağmuruna tuttu. 
     Karadeniz ekibi, bu sezon lige deplasmanda Kayserispor maçıyla başlarken, karşılaşmayı 3-0 kazandı. İkinci maçta kendi sahasında Akçaabat Sebatspor'u 3-1, deplasmanda Malatyaspor'u 4-3 ve son olarak kendi sahasında Gençlerbirliği'ni 3-1 yenen Trabzonspor, rakip kalelere 13 gol gönderirken, kalesinde 5 gol gördü. 
     Trabzonspor, 1995-1996 sezonunun ilk 4 haftasında ise 16 gol atmış, 5 gol yemişti. 
     Bordo-mavili takım son 10 sezondur ligin ilk 4 haftasında 5 golden fazla yemiyor. 
     Öte yandan, sezona defansında büyük sıkıntılar yaşayarak başlayan Trabzonspor, ligin ilk 4 haftasında Tolga, Erdinç ve Volkan'dan yararlanamadı. Karadeniz ekibi, bu eksikliğine rağmen bu sezonda kalesinde gördüğü 5 golün 3'ünü 80'inci dakikadan sonra yerken, birini de Celalettin kendi kalesine attı. 
     
</TEXT>
</DOC>
