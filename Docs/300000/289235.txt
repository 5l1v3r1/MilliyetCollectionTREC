<DOC>
<DOCNO> 289235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko14.html </URL>
<DATE> 2004/11/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
THY'nin halka arzında ön talep yarın başlıyor 
</HEADLINE>
<TEXT>

     Bu yılın en büyük halka arzlarından olacak Türk Hava Yolları'nda THY ön talepler yarından itibaren toplanmaya başlanıyor. 
     Ön talepte bulunmak isteyen yatırımcılar, 17-24 Kasım tarihleri arasında, almak istedikleri hisse senedi miktarını, ön talep formu doldurarak hiçbir bedel ödemeksizin bildirebilecek. 
     Ön talep toplama döneminde yatırımcılar herhangi bir taahhüt altına girmeden, sadece almak istedikleri hisse senedi miktarını belirtecek, ön talep toplama döneminde hiçbir bedel ödenmeyecek. Ayrıca, kesin talep toplama döneminde de bu talebin yerine getirilmesi zorunluluğu bulunmuyor. Yatırımcılar yapılacak işlemler sırasında herhangi bir masraf da ödemeyecek. 
     THY'nin halka arzında her hissenin fiyatı, İstanbul Menkul Kıymetler Borsası İMKB Toptan Satışlar Pazarı'nda uygulanan esaslar çerçevesinde belirlenecek. 
     
     ÖN VE KESİN TALEPTE BULUNANLARA AVANTAJLAR 
     THY'nin halka arzında ön talep ile kesin talepte bulunan yatırımcılara bazı avantajlar tanınacak. 
     Buna göre, THY'nin halka arzında ön talepte bulunan THY çalışanlarına, satış fiyatından yüzde 10 indirim uygulanacak ve kredi kartı ile ödeme yapma olanağı verilecek. Ayrıca, bu yatırımcılar satış fiyatı üzerinden hesaplanacak tutarı, biri kesin talep başvurusunda olmak üzere 5 eşit taksitte ödeyebilecekler. Yatırımcılar sadece ilk taksit için kredi kartı ile ödeme yapabilecekler. 
     THY'nin halka arzında ön talepte bulunacak yurt içi bireysel yatırımcılara satış fiyatından yüzde 7 indirim uygulanacak ve kredi kartı ile ödeme yapmalarına imkan tanınacak. Ancak satış fiyatı üzerinden hesaplanacak tutarı, biri kesin talep başvurusunda olmak üzere 5 eşit taksitte ödeyecekler. Bu yatırımcılar yalnızca ilk taksit için kredi kartı ile ödeme yapabilecekler. 
     Yurt içi ve yurt dışı kurumsal yatırımcılara ise THY'nin satış fiyatından yüzde 4 indirim uygulanacak ancak, bu yatırımcılara taksitli ödeme imkanı tanınmayacak. 
     
     KESİN TALEPTE BULUNACAK YATIRIMCILAR 
     THY'nin halka arzında sadece kesin talepte bulunan THY çalışanlarına satış fiyatından yüzde 4 indirim uygulanacak ve kredi kartı ile ödeme yapmalarına olanak tanınacak. Yurt içi bireysel yatırımcılara satış fiyatından yüzde 3 indirim yapılacak ve kredi kartı ile ödeme imkanı sağlanacak. Yurt dışındaki yerleşik Türk kökenli vatandaşlar ise kesin talepte bulunmaları halinde kendilerine satış fiyatından yüzde 7 indirim yapılacak, yurt içi ve yurt dışı kurumsal yatırımcılara ise kesin talepte bulunmaları halinde herhangi bir indirim uygulanmaksızın peşin ödemede bulunacaklar. 
     Ön talepte bulunmadan sadece kesin talepte bulunan 5 yatırımcı grubun hiçbirine, taksitli ödeme olanağı sağlanmayacak. 
     
</TEXT>
</DOC>
