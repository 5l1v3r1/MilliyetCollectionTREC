<DOC>
<DOCNO> 279172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonspo23.html </URL>
<DATE> 2004/10/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sağlam Lige verilen arayı en iyi şekilde değerlendirdik... 
</HEADLINE>
<TEXT>

     Gaziantepspor, 16 Ekim Cumartesi günü ligde yapacağı Fenerbahçe maçının hazırlıklarını sürdürüyor. 
     Teknik direktör Nurullah Sağlam, Milli maçlar nedeniyle ülkelerine giden oyuncularının takımlarında başarılı bir futbol sergileyip, gol atmalarının kendilerini Fenerbahçe maçı öncesi mutlu ettiğini söyledi. 
     Sağlam, Özellikle forvet bölgesinde yer alan oyuncularının arka arkaya sakatlanarak kadroya girememeleri nedeniyle zor günler geçirdiklerini belirterek, ''Fenerbahçe maçıyla zor günleri geride bırakmayı istiyoruz. Bu maç ligdeki gidişatımızın belirlenmesi için kırılma noktası olacak'' dedi. 
     Lige verilen arayı en iyi şekilde değerlendirdiklerini, özellikle sakat oyuncuların tedavisi için süre kazandıklarını belirten Sağlam, şöyle konuştu 
     ''Bu ligde Galatasaray, Fenerbahçe ve Beşiktaş gibi devleri birçok kez alt ettik. Fenerbahçe maçını kazanarak yeniden yükselişe geçmek zorundayız. Yolumuza emin adımlarla devam edebilmemiz ve özellikle üst sıralardan kopmamamız için Fenerbahçe'yi yenmekten başka çaremiz yok.'' Sağlam, milli takımlardaki maçları nedeniyle ülkelerine giden yabancıların ve Ümit Milli Takım'a çağrılan Bekir ile Genç Milli Takım kadrosuna davet edilen Tolga'nın en kısa sürede çalışmalara dahil olacağını sözlerine ekledi. 
     
</TEXT>
</DOC>
