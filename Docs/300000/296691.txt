<DOC>
<DOCNO> 296691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonyas18.html </URL>
<DATE> 2004/12/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Hamilelikte alınan folik asit meme kanseri yapıyor mu 
</HEADLINE>
<TEXT>

     Aberdeen ve Bristol üniversitelerinden bir grup İskoç ve İngiliz bilim adamı, hamilelik döneminde alınan folik asitin, kadınların meme kanserine yakalanma riskini arttırıyor olabileceğini öne sürdü. 
     Hamilelik döneminin en önemli destek ilaçlardan biri olarak bilinen folik asit haplarının kullanımının terk edilmemesi gerektiğini belirten doktorlarsa bulguların kadınların hamilelik döneminde folik asit kullanımına son vermesini gerektirecek kadar ciddi olmadığını savundu. 
     Kapsamlı istatistiklere dayanmayan araştırma sonuçlarının ''şans eseri'' ortaya çıkmış olabileceğini de belirten bu kesim, folik asitin anne karnındaki bebeği açık omurilik spina bifida hastalığına karşı koruduğunu hatırlattı. 
     Bristol ve Aberdeen üniversitesinden bilim adamlarının araştırmalarının Sağlık Bakanlığı'nın tavsiye ettiği dozun çok üzerini esas aldığını da belirten muhalif kesim, daha geniş çaplı araştırmalar yapılmadıkça anne adaylarının folik asit desteğinden mahrum kalmaması gerektiğini savundu. 
     İngiltere'de halen, anne adaylarına günde 0.4 miligramlık folik asit tableti kullanmaları öneriliyor. 
     
</TEXT>
</DOC>
