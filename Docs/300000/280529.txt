<DOC>
<DOCNO> 280529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/magazin/amag.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimse, 'Güzelsin geç, oyna' demedi 
</HEADLINE>
<TEXT>


Haber spikerliğinin ardından 'Haziran Gecesi'nin 'Duygu'su olarak karşımıza çıkan Burcu Kara Bu piyasada haksızlık çok 

Bayram Kaygusuz 

Kanal D'nin reyting rekorları kıran 'Haziran Gecesi' isimli dizisinde Özcan Deniz'in 3 çocuklu eşi 'Duygu' karakterini canlandıran Burcu Kara, başarılı performansıyla dikkat çekiyor. Anadolu Üniversitesi İktisat Fakültesi mezunu olan ve haber spikerliğinden oyunculuğa transfer olan 24 yaşındaki Kara, "Çocukluğumdan beri düşlediğim hayallerimi gerçekleştirdim" dedi. Kara'yla 'Haziran Gecesi'ni ve hedeflerini konuştuk... 

Haber spikerliğinden sonra oyuncu olarak karşımıza çıktınız, Haziran Gecesi teklifi nasıl geldi 
Fotojenik olduğum ve bu işi yapabileceğimi düşündükleri için oyunculuk teklifinde bulundular. Deneme çekimlerinin ardından oyunculuk eğitimi almaya başladım ama okulda 1. dönemi bitirdikten sonra diziye başladım. Güzelim diye 'Hadi geç, oyna' demediler. Böyle bir şeyi kabul edecek kadar aptal biri de değilim. Başarımı çok çalışmama borçluyum. Kanal D'de de ilk başladığımda haber spikerliği teklifinde bulundular, kabul etmedim. 

Neden kabul etmediniz 
Çünkü bu işi bilmiyordum. İşin kamera arkasında ne yapılır, önce onları öğrendim. Ondan sonra spikerlik yaptım. Kanal D'de deli gibi çalıştım, sabrettim. Bu piyasada çok fazla haksızlık var. Bu işi hak eden kişiler dururken, onun yeğeni, ötekinin sevgilisi, bilmem kimin oğlu diye gelip ilk günde her şeye sahip oluyorlar. İlk başlarda, 'Doğru mu oynuyorum' diye hep bir endişe içindeydim. Yönetmenimizle birlikte bu endişemi aştım. Özcan Deniz'in büyük desteği oldu. 2 yıl maddi manevi çok sıkıntı çektim ve Haziran Gecesi'yle birlikte bu sıkıntılarımdan yeni yeni kurtuldum. Diziye başladıktan sonra 3 sinema filmi teklifi aldım. İkisini rollere hazır olmadığım için reddettim. 

'Diyetini veriyorum' 
Kazandığınız parayı nasıl değerlendiriyorsunuz 
Yarısını dağıtıyorum. Etrafımda ihtiyacı olanlara yardımcı oluyorum. Para kazanıyorsam bunun mutlaka diyetini veriyorum. Bu konuda çok hassasım. Para yardımında bulunduğum insanlardan bir karşılık beklemiyorum. Çünkü etrafımda paraya ihtiyacı olan birileri varken gidip 300 dolara bir blue jean alamam. Geriye kalan paramı da fon alarak değerlendiriyorum. 


</TEXT>
</DOC>
