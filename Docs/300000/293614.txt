<DOC>
<DOCNO> 293614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas31.html </URL>
<DATE> 2004/11/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ekran karşısında iş, "gözü kurutuyor"... 
</HEADLINE>
<TEXT>

     Acıbadem Göz Sağlığı Merkezi'nden göz hastalıkları uzmanı Opt. Dr. Yeşim Tasalı, özellikle uzun süre bilgisayar karşısında iş yapan ve klimalı ortamlarda çalışan kişilerde göz kuruluğu meydana geldiğini bildirdi. 
     Tasalı, yaptığı yazılı açıklamada, gözde en sık rastlanan sorunlardan birini göz kuruluğunun oluşturduğunu söyledi. Göz kuruluğunu, gözlerin yeterince gözyaşı salgılayamaması olarak tanımlayan Tasalı, ''Günümüzde özellikle uzun süre bilgisayar karşısında iş yapan ve klimalı ortamlarda çalışan kişilerde göz kuruluğu meydana geliyor'' dedi. 
     Göz kuruluğunun ortaya çıkmasını kolaylaştıran faktörleri, ''ortamın etkisi, göz kırpmanın azalması, yaşlanma, kontakt lens kullanımı ve bazı ilaçlar'' olarak sıralayan Tasalı, şöyle dedi 
     ''Yüksek yerler, güneşli, kuru, rüzgarlı havalar, ısıtıcı ve klimalar gözyaşının buharlaşmasını artırır ve göz yüzeyini kurutur. Bunun yanı sıra gözyaşının göz yüzeyine yayılarak, kayganlığının sağlanması göz kırpma ile sağlanır. Göz kırpma ile gözyaşı, gözyaşını boşaltan kanallara doğru itilir, burun ve boğaza gider. Göz kırpmanın azaldığı bilgisayar kullanımı, televizyon izleme, kitap okuma gibi aktivitelerde kuruluk şikayetleri artar.'' Göz kuruluğunun belirtilerini, ''batma, göz içinde yabancı cisim hissi, çapaklanma, akıntı, kapakların birbirine yapışması, kızarıklık, kaşınma, yanma, devamlı veya aralıklı gözyaşı akıntısı, ışığa hassasiyet, gözlerde ağrı veya hassasiyet, göz kapağı iltihabı, gözlerde yorgunluk hissi'' olarak sıralayan Tasalı, tedavide de gözyaşı damlaları, tıkaç ve cerrahi müdahale gibi yöntemler kullanıldığını sözlerine ekledi. 
     
</TEXT>
</DOC>
