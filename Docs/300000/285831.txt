<DOC>
<DOCNO> 285831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur11.html </URL>
<DATE> 2004/11/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çocuklar müjde 'Havuz problemi' artık yok 
</HEADLINE>
<TEXT>

     Nesrin COŞKUN DHA 

MİLLİ Eğitim Bakanlığı Talim Terbiye Kurulu üyesi Alp Boydak, temel eğitimde pilot uygulamasına başlanan yeni programla çocukların artık beyinlerinin tamamını kullanmalarının sağlanacağını söyledi. 
     Bugüne kadar sadece matematiksel düşünmenin baskın olduğu beynin sol tarafının kullanıldığını belirten Ayp Boydak, "Hep beynimizin yarısını kullandık. Bundan sonra ise yaratıcılığın merkezi olan sağ tarafını da kullanılacağız'' dedi. 
     Bugüne kadar beynin sağ tarafı boş bırakıldığı için ünivesiteler dahil buluş yapılamadığına dikkat çeken Boydak, artık öğrencilerin beyinlerini yarım değil tam kullanacağını, bu müfredatta havuz, yaş, hız problemlerinin tarihe karıştığını, sınavların defter-kitap açık yapılabileceğini söyledi. 
     Avrupa Birliği'nce desteklenen Temel Eğitime Destek Projesi'nin uygulandığı 9 pilot ilin proje görevlilerinin ve yabancı uzmanların katıldığı eğitim ve değerlendirme semineri İzmir'de başladı. Karşıyaka Öğretmenevi'ndeki seminere başkanlık eden Talim terbiye Kurulu üyesi Alp Boydak, DHA'nın sorularını yanıtladı. 
     Alp Boydak, öğrenci merkezli bir eğitimi öngören yeni müfredatla mevcut işleyişlerin, anlayışların terk edildiğine dikkat çekti. Halen Türkiye genelinde 120 okulda pilot uygulanan sistemin gelecek yıl 5 bin civarında okulda, 300 bini aşkın öğretmenle genelleştirileceğini ve bu nedenle hummalı bir çalışma içinde olduklarını söyleyen Alp Boydak, halen öğretmen merkezli sürdürülen eğitimde sınıfların çocuklara bilgi serpilen yerler olduğunu belirtti. Alp Boydak şöyle dedi 
     "Bilgi sınıfta öğrencilerin üzerine serpiliyordu. Alan alıyor almayan almıyordu. Öğretmen, ben dersimi verdim' diyordu. Ama alan var mı, ne kadarı almış bilinmiyordu. Şimdi yöntem öğrenci merkezli öğretim. Çocuk yaparak yaşayarak öğrenecek. Sınıf bilginin sunulduğu değil öğrenildiği yer olacak. Yeni sistemde bilginin yanında beceriler ön plana çıkarıldı. Türkiye'de ilk kez eğitimde beceri kazanımı, becerilerin geliştirilmesi önem kazanıyor. Daha önce hep bilme vardı. Yabancı çocuklarla bizim çocuklarımızı kıyasladığında bizim çocuklarımızın çok şey bildiğini, yabancı çocukların bir şey bilmediğini zannediyoruz. Bizimkiler inanılmaz biliyor, yılanı çıyanı her türlü yaratığı ince detaylarına kadar biliyor. Ama bizim çocuğumuz sorun çözemiyor. Bizim çocuklarımız düşünmede sıkıntı çekiyor. Sorun burada. Eğitimi yaşamın içine çekmek zorundayız.'' 
     
     HAVUZ PROBLEMİ ARTIK YOK 

     Matematik müfredatında en çok eleştirilen hız, yaş, havuz problemlerine yeni programda rastlanmayacağını, bunların anlamı ve gereği olmadığını belirten Boydak, kümeler konusunun bile küçük genel ifadelerle yer alacağını söyledi. 5 yıl sonra bu programın en mükemmel şekilde uygulanır olacağını belirten Boydak, "Kitap defter açık sınavlara da geleceğiz. Başka yolu yok. Bu herkese garip geliyor. Ama 5 yıl sonra bu programlar bu ülkede herkes tarafından mükemmel şekilde uygulanır olacak'' dedi. 
     Yeni eğitim sistemine çok sayıda eleştiri olduğunu belirten Boydak, sözlerini şöyle sürdürdü 
     "Bu sistem gelecek, bu da eleştirilecek. Ama sonra benimsenecek. Eğitim sistemimiz AB desteğinde yenileniyor. Özümsemeye çalışıyoruz. Avrupa'da, Amerika'da eğitimde yıllardır yaşayarak öğrenme var. Biz kendi bünyemize uygun olarak onlardaki temel bazı öğrenci merkezli, beceri ağırlıklı, öğretmeni rehber olarak alıyoruz, demokrasinin uygulanması peşindeyiz. Ben çocukların okula mutlu gitmesini istiyorum. Mutlu çocuklar ve bu mutluluğundan pişman olmayacak çocuklar istiyorum. Böyle olursa herkes hedefine ulaşmış olur.'' 
     
     BEYNİMİZİN YARISI 

     Alp Boydak, ezberci eğitim sistemi yüzünden çocukların yaratıcılığın ve sorun çözme merkezi olan beyinlerinin sağ tarafını kulanmadıklarını söyledi. Boydak şöyle konuştu 
     "Beynin sol tarafı aklın olduğu yer. O olmadan buluşun işe yarayıp yaramadığını bilemezsiniz. Çocuklar tahtadan bisiklet yaparım' der, ama biz yetişkinler beynimizin sol tarafı gelişmiş olduğu için biz onun olmayacağını söyleriz. Buluş yapmak için beynin sol tarafı işe yarar fakat sağ tarafı başlangıcını oluşturur. Beynin sağ tarafı sorun çözmenin başlangıç noktası. O fitili o ateşliyor. Ama uygulanmakta olan sistem ezberci sistem. Bu yüzden beynin sağ tarafı kullanılmıyor. Bu yeni sistemle çocukların yaratıcılığı geliştirilecek, artık beyinlerinin sadece sol değil sağ tarafını da kullanacaklar.'' 
     
</TEXT>
</DOC>
