<DOC>
<DOCNO> 287751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko43.html </URL>
<DATE> 2004/11/10/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Vakıfbank Genel Müdürü 1 milyar 800 milyon dolarlık kaynak hazır 
</HEADLINE>
<TEXT>

     Vakıfbank Genel Müdürü A. Ahmet Kacar, ihracat kredisi uygulamasıyla ilgili olarak, ''Şu an 1 milyar 800 milyon dolar kaynak hazır'' dedi. 
     Vakıfbank'la Türkiye İhracatçılar Meclisi TİM arasında ihracat kredisi uygulamasına ilişkin protokolün imza töreninde konuşan Kacar, Türkiye'nin artan ihracat hacmi içinde daha çok pay almayı arzu ettiklerini söylerdi. 
     Kacar, ''Banka olarak ihracattaki payımız şu anda yüzde 8'ler civarında ama biz bunu yüzde 15'lere çekmek arzusundayız'' dedi. 
     Bununla ilgili gerekli tüm kaynakların bankada mevcut olduğunu ifade eden Kacar, şunları kaydetti 
     ''Vakıflar Bankası şu anda Türkiye'nin en likit bankası. Yaklaşık gecelik olarak 1.3 katrilyon lira Türk Lirası, 1 milyar dolara yakın da döviz plaselerimiz var. Bu devam edecek. Tahmin ediyorum uluslararası piyasalardan 500 milyon dolara yakın 1 yıl vadeli sendikasyon alacağız. Bir de 300 milyon dolara yakın bono ihracımız var. Bunların tamamı ihracat amacıyla ve ihracata yönelik yatırım yapanların desteklenmesi amacıyla oluşturulmuş fonlardır.'' Kacar, Avrupa Yatırım Bankası'ndan 250 milyon euroluk dilimin yaklaşık 140 milyon euroya yakın bölümünün Vakıflar Bankası tarafından ihracata yönelik yatırım yapan firmaların yatırım finansman ihtiyaçlarının karşılanmasına yönelik kullanıldığını, Avrupa Kalkınma Bankası'ndan temin edilen kredinin de tamamen ihracat garantili yatırımlara verilmekte olduğunu kaydetti. 
     Ahmet Kacar, ''Şu anda kaynak problemi yok. En azından Vakıflar Bankası açısından böyle bir sorun yok'' dedi. 
     
     ''İHRACATÇININ 1 GÜNDE ALABİLECEĞİ KREDİLER VAR'' 
     İhracatçının yanında olmaya devam edeceklerini söyleyen Kacar, ''Şu anda oluşturulan kredi, hızlı çekişe yönelik kredi. Bu kredinin limitleri içinde çok büyük rakamlar görmeyeceksiniz ama çok süratle alınabilecek, formaliteleri azaltılmış ve ihracatçının 1 gün içinde alabileceği türden krediler var'' dedi. 
     Protokolle sağlanan, banka kaynaklı esnek ödemeli taksitli ihracat kredisinin limitinin 500 bin dolar, vadesinin 18 ay olduğunu belirten Kacar, ''18 ayın sonunda ödenmek ve ikinci bir taahhüt olmak kaydıyla biz bu kredileri 36 aya kadar uzatabiliriz. Bunun da faiz oranı aylık 0.60, Türk lirası cinsinden olursa 2.10 civarında'' diye konuştu. 
     Yine banka kaynaklı spot faizli Türk Lirası veya döviz cinsinden krediler bulunduğunu ifade eden Kacar, bunların da azami 500 bin dolar olduğunu, 18 ay vadeli kredilerin ödemelerinin 3, 6, 12, 18 ay vadelerle yapılabildiğini, bunun da dolar cinsinden faiz oranlarının libor artı 3.50 olarak belirlendiğini, Türk Lirası cinsinden yüzde 30 olduğunu, bunları rotatif spot ve vesaik karşılığı olmak üzere adlandırabileceklerini belirtti. 
     KOSGEB'le yaptıkları işbirliği ile 100 bin dolara kadar 6 ay vadeli sıfır faizli kredilerin de ihracatçıların emrinde olduğunu ifade eden Kacar, ihracatçılar 6 aylık sürede taahhütlerini kapatırlarsa, 100 bin dolar daha kullanma imkanları olduğunu belirtti. 
     Ayrıca TEFE artı 5 oranıyla kullandırdıkları yine KOSGEB kaynaklı azami 100 bin dolara kadar 18 ay vadeli kredi bulunduğunu söyleyen Kacar, Eximbank'tan kredi almak isteyen ihracatçıların da Vakıflar Bankası garantörlüğündeki taleplerinin karşılanacağını kaydetti. 
     500 bin dolarlık limitlerin birtakım formaliteleri azaltılmış limitler olduğunu ifade eden Kacar, firmaların öngörülen limitler üzerinde talepleri olması durumunda, Bankanın bunları karşılamaya hazır olduğunu söyledi. 
     Kacar ''Burada bir koşulumuz var, TİM'in referansı... TİM'in referans olduğu tüm müşteriler Banka tarafından en süratli şekilde değerlendirilecektir. Vakıflar Bankası olarak Türk ihracatçısının destekcisi olmak arzusundayız, ihracatçının aktif bankası olmak arzusundayız'' diye konuştu. 
     
     ''BU PROTOKOL HİÇBİR ZAMAN MASADA KALMAZ'' 
     Soruları da yanıtlayan Kacar, bankaların geçen sene sağladığı sendikasyon kredileri toplamının 8.5 milyar dolar olduğunu, bu sene için de 12.5 milyar dolar beklendiğini bildirdi. 
     Vakıflar Bankası'nın, imzaladığı tüm protokolleri en iyi şekilde uygulayan banka olduğunu ifade eden Kacar, ''Geçen sene 60 bin KOBİ'ye 3.8 katrilyon lira taksitli kredi kullandırdık. Biz imzaladığımız protokolleri çok sıkı takip ediyoruz. Bu protokol hiçbir zaman masada kalmaz'' dedi. 
     Başka bir soru üzerine de Kacar, ''Şu an 1 milyar 800 milyon dolar kaynak hazır. 1 milyar dolar likit var. 500 milyon dolar sendikasyon alıyoruz. 300 milyon dolar eurobond yapıyoruz. Sendikasyonu 6 Aralık'ta Dubai'de imzalayacağız. Eurobond için J P Morgan, ABN Amro ve Citibank'a yetki verildi. Şubat veya Mart 2005 gibi ihraç gerçekleşecek'' diye konuştu. 
     
     TİM BAŞKANI 
     TİM Yönetim Kurulu Başkanı Oğuz Satıcı da, mevcut protokolün bir başlangıca işaret ettiğini belirterek, ''Bu bize Vakıflar Bankası'nın önümüzdeki dönemde Eximbank'ın dışında bir çıkış noktası olacağının altını da net bir biçimde çiziyor'' dedi. 
     Bu işi en iyi şekilde yürüteceklerini ve hem sektöre hem ihracatçılara bölgesel bazda ulaşma imkanı oluşturacaklarını ifade eden Satıcı, Vakıfbank Genel Müdürü'ne seslenerek ''Şube ve bölge müdürleriyle burada bulunmanız uygulamanın sizin tarafınızdan ciddi biçimde yapılacağını da bize işaret ediyor. Biz de bu uygulamaya aynı karşılığı vereceğiz'' dedi. 
     Soruları da yanıtlayan Satıcı, bankaların reel sektörde şartları elverdiği müddetçe yoğun biçimde faaliyet göstermek istediğini dile getirerek, ''İhracata dönük bir sendikasyon kredisi gündemde olduğunda döviz taahhüdü sıkıntısı doğuyor. Umuyorum ki önümüzdeki günlerde bu ihracat taahhüdü sıkıntısı da hem bankacılık sisteminin hem de reel sektörün önünden kaldırılır'' diye konuştu. 
     
</TEXT>
</DOC>
