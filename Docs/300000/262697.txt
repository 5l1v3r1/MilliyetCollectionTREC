<DOC>
<DOCNO> 262697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yazar/yilmaz.html </URL>
<DATE> 2004/08/12/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Sibirya'dan Balili kızlara 
</HEADLINE>
<TEXT>


Türkiye'ye gelen 12 milyon turistin yarısını Antalya ağırlar. Bu yılın ilk 7 ayında Antalya'ya 3 milyon 320 binin üzerinde turist geldi. Geçen yıl aynı dönemde 2.5 milyon civarında gelmişti. 
Bu yıl Antalya'ya 50 bin yatak kapasitesi eklendi. Turist sayısında 2003 yılına göre yüzde 20'lere varan artış oldu. Bu durumda Antalya'da kapasiteler, gelen turist sayısının üzerinde arttı. 
17 ilde açılan turistik arazi tahsisleri ile 39 bin yatak kapasitesi ortaya çıkacak. Tahsisli arazilerden en büyük payı 10 bin 969 yatak kapasitesi ile Mersin alacak, peşinden 263 bin yatak kapasitesine sahip Antalya gelecek. Kundu bölgesine, faaliyette olan Wow otel zincirinin Kremlin ve Topkapı, Venedik ve IC Hotels Green Palace 5 yıldızlı tatil köylerine ilaveten, seneye 15 bin yatak kapasitesi eklenecek. 
Sahil şeridinde yapılmakta olan 15 yeni tatil köyü tamamlandığında bu bölgenin adı Lara Beach olacak. 
Antalya 1 Ağustos günü yeni bir rekora imza attı. Bir günde Antalya havalimanı 532 uçak seferine ev sahipliği yaptı. Bu uçaklardan 46 bin turist indi. 
IC Hotels zincirinin Halkla İlişkiler Müdürü Sema Ögel, "Turistik tesis sahiplerinde bu yıla ilişkin beklenti o kadar yüksekti ki, yüzde 80 veya 90 oranında doluluk işletme sahiplerinde mutsuzluk yaratıyor" diyor. 
Antalya'ya gelen turist sayısındaki artışın üzerinde seyreden kapasite artışı rekabet koşullarını zorluyor. 
Malum buralarda her şey dahil sistemi çok tartışılıyor. 
Ögel, IC Hotels gibi elini cebine atmadan günlüğü 100 - 200 dolar ödeyen turistlerin otel dışında gidebilecekleri yerlerin olmadığına dikkat çekiyor. 
5 yıldızlı tatillerin yapıldığı Kundu bildiğiniz köy. Yolu yok, karanlık, turiste cazip gelecek hiçbir ürüne sahip değil. Kundu'nun ilkokulunu daha yeni Wow zincirinin sahibi Mehmet Nazif Günal yaptırmış. 
Turizmciler bunun da çaresini üretiyorlar. Dışişleri Bakanı Abdullah Gül'ü yatında konuk eden Rixos Otelleri, Kundu'ya yanına yabancı sermayeyi de alarak, dünyanın ünlü oyun parkı Disneyland'ı getirmeye çalışıyor. 
Tesisler artıyor, Türkiye'ye gelen turist profili de değişiyor. Avrupa, euro'ya geçişin etkisinden henüz kurtulamadı. O nedenle Antalya'da Alman ve Hollandalıları takip eden Rus turistlerin sayısı hızlı artıyor. 
Yeni pazarlar açılıyor. Bağımsız Devletler Topluluğu'ndan ilgi artıyor Kazakistan, Türkmenistan, Azerbaycan... Avrupa Birliği'ne yeni üye olan ülkeler ve Arnavutların ilgisi dikkat çekiyor. 
Başbakan Erdoğan'ın kızının nikah şahidi olarak Türkiye'ye gelen, ameliyatını Türkiye'de olan, eşi ve arkadaşlarıyla hafta sonunu Reina'da geçiren Arnavutluk Başbakanı Fatos Nano, bu topraklarda yalnız değil, vatandaşları peşinde. 
Uçaklarında örtülerini bırakıp sahillere koşan İranlılar, Antalya kıyılarının yeni gözde konukları. 
Gelen turistlerdeki bu çeşitlilik, otel temalarına da yansıyor. 
IC Hotels Grubu'nun 4 otelinden biri olan Green Palace'ta Balili kızlar, açık havada organize edilmiş egzotik ortamlarda, maharetli ellerini konuşturuyor. Ha Bali, ha Antalya 
IC Hotels'in açıkhava ilanları Rusya'da değil de, Sibirya'da. Ögel, bu durumu "Moskova'da o kadar çok ilan var ki, bizimkisi kaynar gider. Ancak Sibirya'da deniz, kum, güneş ilanı daha çok ilgi çekiyor" diye açıklıyor. 
Kimi Kremlin, kimi Venedik, kimi Bali peşinde. Bakalım Antalya'ya artan yerli yabancı yatırımcı ilgisi bu kentin turizm kimliğini nasıl etkileyecek 



</TEXT>
</DOC>
