<DOC>
<DOCNO> 281749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/spor/ydilmen.html </URL>
<DATE> 2004/10/20/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
45 dakika Avrupa 45 dakika Türkiye 
</HEADLINE>
<TEXT>



Christoph Daum maça Şampiyonlar Ligi temposunu kaldırabilecek bir kurgu ile çıktı. İkinci yarıda Türkiye Ligi kurgusu ve kadrosuyla oynadı. İlk yarıda yarım pozisyonu var rakibin. İkinci yarıda 7-8 pozisyon. İlk yarıda Deniz ve Marco iki ön libero ve ortada giden bir müsabaka. Gidişatı da duran toplar belirleyecek gibi bir görüntü vardı. Ve Fenerbahçe takımı da birçok ölü top kullandı. Oyun orta saha mücadelesi şeklinde devam ederken, ikinci yarıda Daum karşısında zayıf bir Türkiye Ligi takımı varmış gibi iki ön liberodan birini çıkardı. Ve Lyon gibi mükemmel pas yapan, orta sahada çok çabuk, ve etkili üç forveti olan takıma karşı bu oyun ve skor kaçınılmazdı. Daum bu tür kumarları oynuyor, risklere giriyor. Dün ise ne yeri, ne de zamanıydı kumarın. 

Orta sahayı kaptırdık 
Maça Fenerbahçe Basketbol Takımı'nın kaptanı Ömer ile gittik. Yönetici Nihat Özbağ'ın locasında karşılaşmayı izledik. Kaleci antrenörü İmmel de yanımızda vardı. İlk yarı sonunda soyunma odasına indi, dönüşünde sohbet ederken oyuncu değişikliklerini söyledi. Yani orta alanın Alex ve Marco'ya kaldığını belirtti. Ben de Ömer'e "geçmiş olsun, işimiz zor" dedim. Orta sahayı tamamen kaptırdık, defans mecbur uzun oynamaya başladı. Bütün dönen topları rakip aldı. Rakip çok teknik ve pas yüzdesi yüksek oyunculardan kurulu. Hücumlarda da etkili. Maça dörtlü savunma başladılar, önünde üç tane hem koşan, hem pas yapan bir orta saha. Sağ ve sol çizgide süratli iki oyuncu. Santrforları da öyle. Ve çok organize bir takım. Skor 2-1 iken antrenörleri son bölümde defansı beşledi. Zaten bizim de pozisyon bulma şansımız kalmamıştı. Art arda gelen Lyon atakları ikinci yarı itibariyle beklenen sonu getirdi. En çok yorulan isim herhalde Rüştü'dür. Yat, kalk, degaj, aut. 
İlk yarıda sıfıra sıfır pozisyonlar, ikinci yarıda sekize birlik tablo. Sonuç da ortada. 



</TEXT>
</DOC>
