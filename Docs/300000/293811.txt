<DOC>
<DOCNO> 293811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko46.html </URL>
<DATE> 2004/12/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Otomotiv ihracatı rekorları altüst etti... 
</HEADLINE>
<TEXT>

     Dış pazarlara yönelen Türk otomotiv sektörünün ihracatı, yılın 11 ayında yüzde 47 oranında artarak, 9 milyar 463 milyon dolara ulaştı. 
     Sektör, bu rakam ile 2003 yılının tamamında gerçekleştirilen 7 milyar 191 milyon dolarlık ihracattan, 2 milyar 272 milyon dolar daha fazla satış yaptı. 
     Uludağ İhracatçı Birlikleri UİB verilerinden derlediği bilgiye göre, ihracat kalemleri arasında binek otomobiller 3 milyar 519 milyon 855 bin dolar ile ilk sırayı alırken, bunu 2 milyar 727 milyon 80 bin dolar ile yan sanayii, 1 milyar 917 milyon 89 bin dolar ile de eşya taşımaya mahsus motorlu taşıtlar izledi. 
     En fazla ihracat artışı, eşya taşımaya mahsus motorlu taşıtlar, çekiciler ve binek otomobillerde gerçekleşirken, hava ve uzay taşıtları, demiryolu taşıtları, tanklar ve zırhlı savaş taşıtları, özel amaçlı diğer çekiciler ile traktörlerde gerileme yaşandı. 
     Bu dönemde, yüzde 47 oranında artarak 9 milyar 463 milyon 648 bin dolara ulaşan ihracat, geçen yılın aynı döneminde 6 milyar 436 milyon 369 bin dolarda kalmıştı. Sektör 11 ayda, 2003 yılının tamamında gerçekleştirilen 7 milyar 191 milyon dolarlık ihracattan 2 milyar 272 milyon dolar daha fazla satış yaptı. 
     Kasım ayında ise yüzde 60'lık artışla 946 milyon 801 bin dolara ulaşan ihracat, geçen yılın aynı ayında 591 milyon 88 bin dolarda kalmıştı. 
     
     ALMANYA İLK SIRADA 
     Sektör, yılın 11 ayında, 14 serbest bölgenin yanı sıra 178 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta Almanya, 1 milyar 498 milyon 796 bin dolarla ilk sırada yer alırken, bu ülkeyi Fransa, İtalya, İngiltere ve İspanya izledi. 
     Sektör, bu dönemde St. Vincent, Brunei, St. Kitts ve Nevis, Maldiv Adaları, Fransız Guyanası, Komor Adaları, Faroe Adaları, Barbados, Trinidad ve Tobago, Grenada, Alaska, Lihtenştayn, Dominik Cumhuriyeti, Kutup Bölgeleri, Nepal ve Nikaragua ile Denizli Serbest Bölgesi'ne ilk kez ihracat yaptı. 
     
</TEXT>
</DOC>
