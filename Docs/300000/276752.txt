<DOC>
<DOCNO> 276752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sondun21.html </URL>
<DATE> 2004/10/02/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Filistin bakanlar kurulu olağanüstü toplandı... 
</HEADLINE>
<TEXT>

     Filistin Yönetimi lideri Yaser Arafat ve Başbakan Ahmed Kurey, İsrail'in Gazze operasyonunun durdurulması amacıyla dünyaya yaptıkları müdahale ve yardım çağrısını yineledi. 
     Filistin bakanlar kurulu, giderek şiddetini artıran İsrail operasyonu nedeniyle bugün olağanüstü toplandı. 
     Ramallah'ta Arafat'ın karargahında yapılan toplantının açılışında konuşan Arafat, İsrail'in ''Filistin halkına karşı katliama dönüşen, çok korkunç ve insanlık dışı operasyonunun durdurulması için'' uluslararası topluma çağrıda bulundu. 
     Toplantı sürerken basın mensuplarına açıklamada bulunan Başbakan Kurey de sadece son 24 saat içinde 41 Filistinlinin öldürüldüğünü hatırlattı. 
     İsrail'in Gazze operasyonu için ''Bu bir işgaldir'' ifadesini kullanan Filistin Başbakanı, BM, AB, Rusya ve ABD'den oluşan Dörtler Grubu'nu, Filistin halkının korunması için derhal müdahaleye çağırdı. 
     Bu arada İsrail'in, ikinci İntifada'nın 5. yıldönümü olan 28 Eylül'den bu yana öldürdüğü Filistinlilerin sayısı da 55'i buldu. Sadece Gazze'de 31 kişi hayatını kaybederken, bunlardan 12'sinin çocuk olduğu belirtildi. 250 dolayında Filistinlinin de yaralandığı operasyonda, ayrıca Filistinlilere ait yüzlerce ev yıkıldı, çiftlikler, fabrikalar, işyerleri tahrip edildi. 
     Filistin'in birçok şehir ve kasabasında ise Gazze için yas ve dayanışma ilan edildi, dükkanlar kapatıldı. Ramallah'ta, bugün akşam saatlerinde İsrail'e karşı protesto eylemi düzenlenmesi bekleniyor. 
     Öte yandan İsrail, Filistin kentlerinden El Halil'e giriş çıkışları yasakladı. Çıkış noktasının demir bariyerle kapatıldığı yolda ambulansların, BM ve AB'ye ait araçların ve izin kağıdına sahip sivillere ait araçların beklediği belirtildi. Sınır polisi, kapının ne zaman açılacağına ilişkin hiçbir bilgi vermedi. 
     İsrail'in, Sderot kentinde 2 küçük kızın Kassam füzeleriyle ölmesine misilleme olarak başlattığı ve halen devam eden ''Tövbe Günü'' operasyonuyla ilgili olarak, İsrail Genelkurmay Başkanı Moşe Yalon, Kassam füzelerinin tehditlerine son verilmeden Gazze'den çekilmeyeceklerini açıklamıştı. 
     Bu arada Kurey'in, Filistin'in içinde bulunduğu acil durum nedeniyle, bu hafta başı başlayacağı Rusya ve Türkiye ziyaretlerini iptal ettiği bildirildi. 
     
</TEXT>
</DOC>
