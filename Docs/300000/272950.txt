<DOC>
<DOCNO> 272950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonspo30.html </URL>
<DATE> 2004/09/18/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
F.Bahçe-Malatya maçından notlar... Serkan ve Nobre ilk 11'de 
</HEADLINE>
<TEXT>

     Fenerbahçe'nin Malatyaspor ile yaptığı lig maçına sarı-lacivertli taraftarlar fazla ilgi göstermedi. 
     Avrupa Şampiyonlar Ligi'nde hafta içinde yapılan AC Sparta Prag maçında stadı tamamıyla dolduran, şovları ve tezahüratlarıyla övgüler alan Fenerbahçeli taraftarlar, Malatyaspor ile yapılan lig maçında tribünlerde boşluklar bıraktı. 
     Kenan Evren Lisesi tarafındaki kale arkasındaki tribünde büyük boşluklar göze çarparken, diğer tribünlerde de yer yer boşluklar gözlendi. 
     Fenerbahçe-Malatyaspor maçını yaklaşık 25 bin taraftar izledi. 
     
     NOBRE VE SERKAN İLK 11'DE 
     Fenerbahçe Teknik Direktörü Christoph Daum, Serkan ve Nobre'ye Malatyaspor maçında ilk 11'de yer verdi. 
     AC Sparta Prag karşısında ilk 11'de sahaya çıkan Fabiano'nun yerine Serkan, ağrıları olan Serhat'ın yerine de Nobre, Malatyaspor maçında görev aldı. En son İstanbulspor maçında ilk 11'de forma giyen Nobre ve Serkan, 3 maç sonra ilk 11'de sahaya çıktı. 
     AC Sparta Prag maçında tek santrfor oynayan Fenerbahçe'de, Malatyaspor maçında ileri ikilide Van Hooijdonk ve Nobre birlikte görev yaptı. 
     Serhat ve Fabiano'nun yanısıra Volkan, Fatih, Mehmet, Önder ve Selçuk da yedekler arasında yer aldı. 
     Öte yandan Malatyaspor'da, sakatlığı süren İlyas kadroda yer almazken, sakatlığı geçen Ayman ise 18 kişilik maç kadrosuna alındı. 
     
     KAPTANLARDAN FAIR-PLAY ÇAĞRISI 
     Fenerbahçe-Malatyaspor maçı öncesinde FIFA Dünya Fair-Play Günü nedeniyle sarı-lacivertlilerin süper genç takımı oyuncuları sahaya fair-play bayrağıyla çıktı. 
     Maç öncesinde saha ortasında hakemin yanına gelen iki takımın kaptanı Ümit ile Mert, mikrofondan taraftarlara fair-play çağırısında bulundu. 
     Bu arada iki takım futbolcuları sahaya birlikte çıktı ve ''Spor sevgi kardeşlik ve barıştır. Fair Play sportmence bir yarıştır'' yazılı pankartı taşıdı. 
     
     PAF LİGİ MAÇI 
     PAF Ligi maçında Fenerbahçe, Malatyaspor'u 7-1 yendi. 
     Dereağzı Tesisleri'nde yapılan maçta sarı-lacivertlilerin gollerini Ilgar 2 , Emrah 2 , Ferhat, Gürhan ve Ahmet kendi kalesine attı. 
     
</TEXT>
</DOC>
