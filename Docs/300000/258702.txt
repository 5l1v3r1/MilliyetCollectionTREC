<DOC>
<DOCNO> 258702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun03.html </URL>
<DATE> 2004/07/28/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
İnsan Hakları İzleme Örgütü'nden Guantanamo eleştirisi... 
</HEADLINE>
<TEXT>

     Bülent Keneş 

İnsan Hakları İzleme Örgütü Human Rights Watch , ABD Savunma Bakanlığı Pentagon tarafından Guantanamo'daki tutukluların statüsünü gözden geçirmek üzere kurulan yeni mahkemelerin de, bu tutuklulara itiraz imkanı vermediğini kaydetti. 
     Bu hafta faaliyete girmesi beklenen mahkemelerin yapısında ciddi kusurlar olduğunu ileri süren İnsan Hakları İzleme Örgütü, tarafsız olmadıklarını belirttiği bu mahkemelerin tutukluların savunma haklarına ciddi kısıtlamalar getirdiğini ve Pentagon'un 'Guantanamo'daki tüm düşman savaşçılarının savaş hukukuna göre tutulabileceğine' dair yanlış inancına dayandıklarını kaydetti. 
     ABD Yüksek Mahkemesi'nin geçtiğimiz ay verdiği Guantanamo'daki tutukluların ABD mahkemelerinde kendilerini savunabileceklerine dair karar sonrasında 30'dan fazla tutuklunun mahkemelere dilekçe vererek tutukluluk hallerinin yasal olup olmadığını sorduklarının ifade edildiği örgüt açıklamasında ayrıca, sözkonusu yeni mahkemeleri kurmak suretiyle Pentagon'un tutukluların dilekçelerini değerlendirecek olan mevcut mahkemelerin yetkilerini kısıtlamaya teşebbüs etmesinden ciddi endişe duyulduğu dile getirildi. 
     İnsan Hakları İzleme Örgütü ABD Direktörü Wendy Patten de yaptığı açıklamada, Pentagon'un Guantanamo'daki tutuklular üzerinde hala tam bir kontrole sahip olmaya çalıştığını ve yeni mahkemeler kurmak suretiyle bu tutukluların durumunu daha ciddi bir hukuki izlemeye tabi tutmak isteyen mevcut mahkemeleri caydırmaya çalıştığını kaydetti. 
     ABD Yüksek Mahkemesi'nin Haziran ayında aldığı karardan sonra Pentagon'un hiç vakit kaybetmeden tutuklularının statüsünü görüşmek üzere bu mahkemeleri kurduğunun belirtildiği açıklamada, Pentagon kurallarına göre, statülerini gözden geçirecek olan bu mahkemelerde tutukluların avukat bulunduramayacağı, ancak her tutukluyu temsilen birer subay atanacağı kaydedildi. Açıklamada, ''Bu durumda da tutukluların, temsilcileri olan subaylarla paylaştıkları bilgiler hukuki süreçte aleyhlerine kullanılabilecektir'' denildi. 
     İnsan Hakları İzleme Örgütü açıklamasında ayrıca, Guantanamo'daki tutukluların haksız yere savaş hukuku çerçevesinde alıkonuldukları belirtilerek, Hamid Karzai'nin Afganistan Devlet Başkanı olduğu iki yıl öncesinden itibaren Afganistan ile savaş durumunun sona erdiği ve dolayısıyla Taliban'ın askeri güçlerinin serbest bırakılarak Afganistan'a dönmelerine izin verilmesi gerektiği kaydedildi. 
     Savaş alanından uzakta yakalanan terör şüphelilerinin de düşman savaşçılar olarak tutulamayacağının belirtildiği açıklamada, uluslararası hukukun bu kişilere yönelik ya hukuki bir suçlamada bulunulmasını ya da serbest bırakılmalarını gerektirdiğine dikkat çekildi. 
     
</TEXT>
</DOC>
