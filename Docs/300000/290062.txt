<DOC>
<DOCNO> 290062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/yazar/bila.html </URL>
<DATE> 2004/11/19/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İşte at pazarlığının belgesi 
</HEADLINE>
<TEXT>

1 Mart tezkeresi öncesinde ABD Başkanı Bush, ekonomik ve mali konularda Washington ile görüşmeler yapan dönemin Dışişleri Bakanı Yaşar Yakış ile Devlet Bakanı Ali Babacan'a, "at pazarlığı"ndan söz etmişti. Türkiye ile ABD arasında 1 Mart öncesinde kıran kırana bir ekonomik müzakere yürütüldüğü biliniyor. 1 Mart tezkeresinin, askeri ve siyasi mutabakat eklerinin yanı sıra üçüncü ekini de ekonomik mutabakat oluşturuyor. 
Ekonomik mutabakatla birlikte 1 Mart tezkeresinin bütün belgelerini yayımlamış oluyoruz. 1 Mart tezkeresi, TBMM'den geçseydi, uygulanacak ekonomik mutabakat şöyle olacaktı 
"Stratejik ortaklıklarının güçlendirilmesine ilişkin, Türkiye - Amerika Birleşik Devletleri ortak ekonomik beyanı 
Türkiye Cumhuriyeti ile Amerika Birleşik Devletleri çok eskilere dayanan ve derin bir stratejik ortaklığa sahip bulunmaktadırlar. Birleşik Devletler, Türk ekonomisinin istikrara kavuşturulması ve Türk halkı için daha müreffeh bir gelecek yaratacak siyasaların izlenmesi amacıyla Türkiye tarafından sürdürülen çabaları kuvvetli biçimde desteklemiştir. Türkiye Cumhuriyeti, yakın zamanda gerçekleştirilen reformların kazanımlarının sonucunu alabilmesi ve Türkiye'nin sürdürülebilir ekonomik kalkınma sağlayabilmesi amacıyla güçlü ve reform yönelimli iktisadi siyasaların izlenmesine devam edilmesinin hayati önemini teslim etmektedir. 
Birleşik Devletler, Irak'la askeri çatışmanın Türk ekonomisi üzerinde potansiyel önemli olumsuz etkileri olacağının bilincindedir, teslim etmektedir. Irak'ın güç kullanılarak silahsızlandırılması gerekli olduğu takdirde Birleşik Devletler Başkanı, aşağıda özetlendiği gibi Türkiye'ye kayda değer kaynak akışını sağlayacak bir ekonomik pakete ilişkin kongre onayını temin etmek amacıyla, etkin biçimde harekete geçmeyi taahhüt etmektedir. Söz konusu ekonomik paket, Türkiye'de halihazırda sürdürülen ekonomik reform sürecine olan güvenin idame ettirilmesi ve Irak'la askeri çatışmanın ekonomik etkilerinin azaltılması amaçlarına yöneliktir. Söz konusu adımlar, siyasi ve askeri alanlardaki ortaklığımızın göstergesi olarak, Birleşik Devletler ile Türkiye arasındaki ekonomik ortaklığın düzeyinin yükseltilmesini de amaçlamaktadır. 
Türkiye ile Birleşik Devletler, söz konusu taahhüdün, "Temel Siyasanın, İlkelerin, Usullerin Belirlenmesi ve Uygulanması ile Irak'a yönelik olası Harekatlar Amacıyla Türkiye'de Geçici olarak Konuşlandırılacak Kuvvetlerin Statüsünün Saptanmasına ilişkin Birleşik Devletler ile Türkiye arasındaki Mutabakat Muhtırası"nda düzenlendiği şekilde, Türkiye'nin Irak'a yönelik askeri harekatlar konusunda ABD ile tam işbirliğinde bulunmasına ve güçlü ekonomik siyasalar izlemeye devam etmesine dayandığını kabul etmektedirler. 
Aşağıda kayıtlı program halen yürütülmektedir. 

ASKERİ ÜSLERDEKİ İYİLEŞTİRMELER 
- Türkiye'deki askeri ve askeri bağlantılı altyapının iyileştirilmesi amacıyla Birleşik Devletler 250 milyon dolara kadar harcamada bulunmaya başlamıştır. 
Irak'a yönelik askeri harekat olması halinde, Birleşik Devletler, aşağıda belirtilen programları ve faaliyetleri uygulayacaktır. 

EKONOMİK DESTEK FONLARI ESF 
- Birleşik Devlet Başkanı, acil ulusal güvenlik önceliğine sahip bir konu olarak, Kongre'den Türkiye'ye 4 milyar dolarlık ekonomik hibe yardımı ESF tahsis etmesini isteyecektir. Başkan, Türkiye'nin hibe yardımlarını tercihli krediye dönüştürme esnekliğine sahip olmasını önerecektir. Hibelerin kredilere dönüştürülmesi, ilke ve koşullara bağlı olarak, kaynak akışını hibe miktarının katları oranında artırabilecektir. 
- Türkiye Cumhuriyeti Hükümeti, güçlü ve etkin ekonomik siyasaların izlenmesi hususundaki taahhüdünü dile getirmiştir. Türkiye Cumhuriyeti Hükümeti tarafından zikredilen siyasa hedefleri, uluslararası mali kurumların onayını kazanmıştır. Söz konusu yardımın ödenmesi, IMF Stand - By Düzenlemelerine ilişkin dördüncü gözden geçirmenin başarıyla sonuçlanmasında da ifade edilmiş olduğu üzere, Türkiye'nin kendi ekonomik hedeflerini gerçekleştirmesini sağlaması beklenen güçlü ekonomik siyasaları uyguladığı hususunun IMF tarafından teyit edilmesi koşuluna dayanmaktadır. 
- Mali Anlaşma işbu Ortak Beyan'ın hükümleriyle uyumlu olacaktır. 

KISA VADELİ FİNANSMAN 
- Birleşik Devletler Başkanı'nın bir önceki paragrafta tanımlanan Ekonomik Destek Fonlarının tahsis edilmesini Kongre'den talep etmesiyle eşzamanlı olarak, Türkiye Cumhuriyeti Hükümeti'nin talebi üzerine, Birleşik Devletler, 8.5 milyar dolara kadar kısa vadeli kredi sağlamaya hazır olacaktır. Söz konusu kısa vadeli kredinin ödenmesi, 4. Gözden Geçirme'yi müteakip üzerinde mutabakat sağlanan Niyet Mektubu'nun imzalanması ve bu mektupta zikredilen bütçenin yasalaştırılmasıyla da ifade edildiği üzere, Türkiye'nin kendi ekonomik hedeflerini gerçekleştirmesini sağlaması beklenen güçlü ekonomik siyasaları uyguladığı hususunun IMF tarafından teyit edilmesi koşuluna dayanmaktadır. Söz konusu kısa vadeli krediler, Başkan tarafından talep edilen Ekonomik Destek Fonlarının tediye edilmesini takiben tümüyle geri ödenecektir. 

ASKERİ YARDIM 
- ABD Başkanı, terörle küresel savaşın gereklerini yerine getirebilmesini teminen Türk ordusunun modernizasyonu için yapılacak masrafların karşılanabilmesi amacıyla Kongre'den, bir ABD ulusal güvenlik önceliği olarak, Yabancı Askeri Finansman çerçevesinde Türkiye'ye 2 milyar ABD doları hibe yardımı yapılmasını isteyecektir." 

YARIN TERCİHLİ TİCARET DÜZENLEMELERİ 



</TEXT>
</DOC>
