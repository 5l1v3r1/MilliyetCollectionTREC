<DOC>
<DOCNO> 293886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur07.html </URL>
<DATE> 2004/12/01/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Hacıhüsrev'de bir intikam yangını daha .. 
</HEADLINE>
<TEXT>

     Beyoğlu'da, kullanılmayan bir gecekonduda kundaklama sonucu çıktığı sanılan yangın, maddi hasara yol açtı. 
     AA muhabirinin aldığı bilgiye göre, gece saatlerinde, İstiklal Mahallesi Hacıhüsrev İplikçi Fırın Caddesi Darbuka Sokak'taki tek katlı kullanılmayan gecekonduda yangın başladı. 
     Kısa sürede büyüyerek tüm binayı saran yangının söndürülmesi için çağrılan Şişli ve Beyoğlu itfaiyesine ait bazı araçlar, sokakların dar olması yüzünden binaya ulaşamadı. 
     Bir süre sonra, az sayıda itfaiye aracının gecekonduya ulaşması, bazı itfaiye erlerinin de yaya olarak gelmesiyle müdahale edilen yangın söndürüldü. 
     Mahalle sakinlerine korkulu anlar yaşatan yangın sonucu, gecekonduda maddi hasar oluştu. 
     Kundaklama nedeniyle çıktığı sanılan yangında hasar gören gecekondunun bitişiğindeki 2 katlı bir başka binada da 3 gün önce yangın çıktığı öğrenildi. 
     İki katlı binanın tamamen kullanılamaz hale gelmesine yol açan diğer yangının da kundaklama nedeniyle çıkmış olabileceği belirtilmişti. 
     Gecekondu ile 2 katlı binanın 5 gün önce aynı mahallede gerçekleşen ve Özdoğan ailesinden 4 kişinin ölümü, 1 çocuğun da yaralanmasıyla sonuçlanan silahlı saldırı olayına karıştığı öne sürülen Ali T'ye ait olduğu iddia edildi. 
     Geçen hafta bir otomobile düzenlenen silahlı saldırıda Özdoğan ailesinden Nazmi, kardeşi Uğur, annesi Perihan ile amcasının oğlu Barış Özdoğan ölmüş, 7 yaşındaki kızı da yaralanmıştı. 
     Polis ve itfaiye ekiplerinin olaylara ilişkin çalışmaları sürüyor. 
     
</TEXT>
</DOC>
