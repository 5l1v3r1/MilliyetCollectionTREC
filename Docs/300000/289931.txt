<DOC>
<DOCNO> 289931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur35.html </URL>
<DATE> 2004/11/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Deniz, çöpü geri püskürttü 
</HEADLINE>
<TEXT>

     Alanya'da şiddetli yağış ve fırtınanın ardından denizden ve karadan sahile adeta pet şişe ve çöp yağdı. 
     Alanya'da çevreye bilinçsizce atılan pet şişeler ve çöpler, fırtına ve yağışın ardından sahile yığıldı. Denizden ve karadan gelen çöp yığınları ve pet şişeler Alanya plajını adeta çöplüğe çevirdi. 
     Alanya Çevre Derneği Başkanı Zihni Yayla, sahile yığılan çöplerin, yaz sezonunun çıkardığı bir fatura olarak gördüklerini, önlem alınmadığı takdirde, Alanya sahillerinin denize girilemeyecek ölçüde kirlenebileceğini bildirdi. 
     Alanya'da her sonbahar yaşanan bu görüntünün bilinçsiz kişiler tarafından çevreye atılan katı atık maddelerinden kaynaklandığını belirten Yayla, ''Çöpler, yakında bilinçsizce toplatılıp yakılacak. Alanya sahilleri kara dumanlarla kaplanacak. Umarım bunu yapmazlar'' diye konuştu. 
     
</TEXT>
</DOC>
