<DOC>
<DOCNO> 283815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo22.html </URL>
<DATE> 2004/10/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
"Tan Sağtürk olayıyla futbol camiası sanat konuşur hale geldi" 
</HEADLINE>
<TEXT>

     Ünlü balet Tan Sağtürk ile futbol dünyasını karşı karşıya getiren ''Futbol ve Eşcinsellik'' tartışmasının perde arkasındaki isim, tiyatrocu ve pandomim sanatçısı Ulvi Arı, ''Tan Sağtürk olayıyla futbol camiası sanat konuşur hale geldi'' dedi. 
     Ankara'da Tan Sağtürk'ün konuşmacı olarak katıldığı konferansta, ünlü balete, ''Baleyi seçen erkek çocukların homoseksüel olduğu yönünde bir önyargı var. Bu yüzden bazı aileler çocuklarını bale kurslarına göndermeye çekiniyor. Ne düşünüyorsunuz'' sorusunu yönelten Ulvi Arı, ''Bazı ünlü baletlerin eşcinsel olması tamamen tesadüftür. Ayrıca her meslekte eşcinseller olur. Mesela futbolcular arasında da eşcinseller olduğunu biliyorum. Homoseksüellikte futbolcular bizi geçer'' cevabını aldı. 
     
     FUTBOL CAMİASINA DAVET 
     Sağtürk'ün gündeme oturan sözlerinin ardından, ünlü baletin büyük eleştirilere maruz kaldığını vurgulayan Arı, ''Futbol camiasını bir anlık pandomim yapmaya davet ediyorum. Soruyorum, tiyatroda, opera, bale veya görsel sanat gösterisi olan yerlerde herhangi bir kavga çıktığını gördüler mi'' diye konuştu. 
     Arı, Tan Sağtürk'ün futbol otoriteleri tarafından adeta yaylım ateşine tutulurken, sanat camiasının ünlü baleti yalnız bıraktığını vurgulayarak, ''Sanat dünyası da sessiz kaldı, tepki dahi gelmedi'' dedi. 
     
     ''TRİBÜNLER, SANATLA DOLDU'' 
     Arı, maçlarda boş kalan tribünlerin bile sanatsal etkinliklerle doldurulduğuna dikkati çekti. 
     Örnek olarak takımların sezon açılış törenini veren sanatçı, ''Futbol seyircisini tribüne gelmeyi bile sanat öğretiyor. Gençlerbirliği'nin bu sezonki açılış töreninde müzikal gösterilerle birlikte 50 kişilik pandomim ekibi, sezon açılışına katkıda bulundu'' dedi. 
     
     PANDOMİMA DRAMA 
     Ankara Üniversitesi Drama Topluluğu, İzzet Baysal Üniversitesi ve Çağdaş Drama Derneği'nde eğitmenlik yapan Ulvi Arı, Türkiye'nin ilk pandomim kitabını okuyucuya sunmaya hazırlanıyor. 
     ''Pandomima Drama'' isimli kitabın son halini aldığını ve kısa süre sonra sanatseverler ile buluşacağını ifade eden Arı, ''25 yıllık sanatçıyım. Yarısı tiyatro, yarısı pandomim ile geçti. Pandomimle ilgili Türkiye'de tek bir eser yok. Araştırmalarıma göre, dünyada ise sadece 3 adet var. Dördüncüsü Türkiye'de yayınlanacak'' diye konuştu. 
     
</TEXT>
</DOC>
