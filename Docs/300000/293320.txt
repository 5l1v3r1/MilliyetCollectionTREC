<DOC>
<DOCNO> 293320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/yazar/zbirand.html </URL>
<DATE> 2004/11/30/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Garip bir toplumuz vesselam... 
</HEADLINE>
<TEXT>


Bir Felluce edebiyatıdır gidiyor. 
Felluce'deki savaş birden bire şekil değiştirdi. Kimin ne yaptığı birbirine karıştırıldı. Popülizm adına öylesine demeçler veriliyor ve öylesine yazılar yazılıyor ki, şaşırmamak elde değil. 
Herşeyden önce bir noktanın altını çizelim Amerika'nın Irak'ta düştüğü durum, savaşın başından bu yana yaptığı hataları hepimiz görüyoruz. Washington, kendinden beklenmedik şekilde bir bataklığa girdi. Dünyanın gözünde inanırlığını kaybetti.Irak' ta gelinilen noktayı kimsenin alkışlamasına imkan yok. 
Ancak olayın bir de Felluce yönü var ki, çok farklı. 
Türkiye'deki bazı çevrelere bakılacak olursa, Felluce'deki çatışmalar, masum ve kahraman Irak'lı direnişçilerle, gaddar Amerikalılar arasındaki bir savaştır. Sadece vatanlarını savunmak için silahlanmış bazı Irak'lılar şehit olma pahasına Amerikalı canavara başkaldırmışlar, Amerikalı gaddarlar da soykırım yapmaktadırlar . 
Felluce'de yaşananları bu şekilde yorumlamak son derece yanlıştır. Hele bu yorum, İktidar partisinin bazı önemli isimleri tarafından seslendirilince, olay Türkiye' nin dış ilişkilerini etkileyecek bir noktaya varmıştır. 
Felluce'deki direnişçiler, masum Irak vatandaşları değildir. 70 Türk kamyon şöförünü öldüren, sırf para sızdırabilmek için ve İslam'a kara leke düşürme pahasına olaylarla hiç ilgisi olmayan, gerçekten masum rehinelerin kafalarını kesen gruplardır. 
Bu grupların önemli bölümü, din adına hareket ettiklerini söyleyen, paralı askerlerdir. Afganistanda, Çeçenistanda, daha önce de Kosovo'da aynı tip eylemlere katılmışlardır. Uyguladıkları taktik, din adına savaşıyorlarmış izlenimini yaratmak, olayı bir din savaşına dönüştürmek, diğer Sunni devletleri harekete geçirmek ve Irak'ın bir bölümünde Sunni Cumhuriyeti ilan etmektir. Şiilerin sayısal üstünlüğünü engelliyebilmektir. Bundan dolayı camileri cephaneliğe dönüştürmekte ve savaşı ibadet yerlerine sokmaya çalışmaktadırlar. 
Ancak dikkat edecek olursak, bugüne kadar hiçbir Sunni Arap Devletinden Felluce'deki savaş ile ilgili önemli bir tepki çıkmamıştır. Bölgedeki Sunni'ler ayaklanmamış, hatta gösteri dahi yapılmamıştır. 
Irak' ta bile olaya büyük tepki gösterilmemiştir. 
Amerikanın Irak'taki birçok uygulamaları İnsan Hakları açısından eleştirilebilir. Yaklaşımları kınanabilir. Ancak Felluce direnişi ve kafa kesenler savunulamaz. Hele, sayın Elkatmış' ın yaptığı gibi, soykırımdan söz etmek, pandora kutusunu açmaya benzer ki, sonunda altından kimseler kalkamaz. 
Ucuz popülizm yapmak için garip ve tutarsız demeçler ve yorumlarda işin bu yanını da düşünmek gerekmez mi 



KART ALAMAYACAK ADAMA BANKA VERMİŞİZ TMSF Başkanı Ahmet Ertürk, bu ülkenin milyarlarca dolarının kaybolmasına neden olan Bankalar Krizinin nereden ve nasıl çıktığını son derece açık şekilde ortaya koydu. 
Nazik bir insan olduğundan dolayı, kelimelerini dikkatli seçmiş. Aslında söylemek istediğini biz şöyle tercüme edebiliriz 
"Kapıcı dahi yapmayacağınız, kredi kartı vermeyeceğiniz bazı kişilere Devlet Bankacılık lisansı vermiş... Bu bankaları denetlemesi gereken Devlet kurumları görevlerini yapmamışlar...Bankaları iflasa bırakmak yerine Devlet güvencesi verilerek, kötü yönetimi sürdürenleri adeta teşvik etmişler..." 
Ertürk son derece doğru bir saptama yaptı. 
Devlet kendi üstüne düşeni yerine getirmiyor. Sonra şeytan kovalamaya başlıyor. 
Gariplik buradan kaynaklanmıyor mu 



TÜZMEN, NE DEMEK İSTEDİ ACABA Posta'nın başarılı kalemlerinden Hakan Çelik başta olmak üzere birçok yazarın da değindiği gibi, ben de Tüzmen'in Avrupalılar konusunda ne demek istediğini doğrusu anlayamadım. 
Tüzmen ciddi bir insandır. 
Yaptığı açıklama öylesine garip ki, ne bir Devlet adamına, ne de bir Türk siyasetçisine yakışıyor. 
Zaman zaman güvenilen, hatta önemli görevlerde bulunan politikacılarımız, sırf toplumun bazı kesimlerine sempatik görünmek için garip demeçler verirler. 
Söylediklerini adeta kulakları duymaz. 
Biri kızar, ülkemizdeki bazı uygulamaları eleştiren Avrupalı parlamenter kadınlara orospu der, bir diğeri çıkar "Avrupalılar orospu çocuklarıdır " anlamına gelen sözler söyler. 
Bu tip tepkilerin hiçbir şey kazandırmadığını, bir acizliğin işareti olduğunu ve sadece ülkemizi lekelediğinin farkına varmazlar. 
Buna gariplik denmezde ne denir 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
