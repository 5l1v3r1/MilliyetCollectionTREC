<DOC>
<DOCNO> 269397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun34.html </URL>
<DATE> 2004/09/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İspanyol mahkemesinden 17 Ağustos deprem kararı 2 turiste tazminat 
</HEADLINE>
<TEXT>

     Türkiye'de 17 Ağustos 1999 tarihinde büyük depremin meydana geldiği İzmit'ten geçen iki İspanyol turist, mahkeme kararıyla seyahat acentasından tazminat almaya hak kazandı. 
     Madrid İl Mahkemesi'nin açıkladığı kararda, seyahat acentası, turistleri yeterince bilgilendirmemek, depremden dolayı programı değiştirmemek ve turistlerde moral bozukluğuna yol açmakla suçlandı. 
     Karara göre, Royal Vacaciones adlı seyahat acentası, 2 İspanyol turistin Türkiye gezileri boyunca harcadıkları biner euro'yu kendilerine ödeyecek. 
     İzmit depreminin meydana geldiği sırada İstanbul'da bulunan davacı turistlerin programa göre bir gün sonra İzmit üzerinden Ankara'ya gittikleri ve tanık oldukları görüntülerden dolayı ''ıstırap çektikleri, rahatsızlık duydukları ve korktukları'' gerekçesiyle İspanya'ya döndüklerinde seyahat acentası hakkında dava açtıkları belirtildi. 
     Türkiye gezisini düzenleyen seyahat acentasının deprem hakkında yeterli bilgi vermemesinin turistlere moral açıdan zarar verdiğine hükmeden mahkeme, şirketin itirazını kabul etmedi. 
     
</TEXT>
</DOC>
