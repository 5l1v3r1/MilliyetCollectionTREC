<DOC>
<DOCNO> 287437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/soneko34.html </URL>
<DATE> 2004/11/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Toyota, Türkiye'deki 10. yılını kutluyor... 
</HEADLINE>
<TEXT>

     Toyota Avrupa ve Türkiye Yönetim Kurulu Başkanı Shinichi Sasaki, Türkiye'deki üretimin devamında kararlı olduklarını bildirdi. 
     Shinichi Sasaki, Toyota'nın Türkiye'de üretime başlamasının 10. yılı nedeniyle Adapazarı tesislerinde düzenlendiği basın toplantısında, küresel satış ve pazar paylarının sürekli arttığını söyledi. 
     2004 yılı sonu hedeflerinin 740 bin adet üretime ulaşmak olduğunu belirten Sasaki, ''2010 yılında küresel bazda yüzde 15 pazar payına ulaşmayı hedefliyoruz'' dedi. 
     Kütlesel hedefin gerçekleşmesinde Avrupa'nın büyük önem taşıdığını, bu kıtada son 8 yılda üst üste rekor kırdıklarını ifade eden Sasaki, şunları kaydetti 
     ''Satış pazarında da her yıl bir adım daha yükseliyoruz. 2005 yılında Avrupa'da iki tesiste dizel motor üretimine geçiyoruz. Çek Cumhuriyeti'nde Toyota Aygo modelini üreteceğiz. Önümüzdeki yıl Avrupa'da 6 ülkede, 8 farklı tesiste 775 bin adet üretime çıkacağız. Bu yıl Avrupa'da 2 bin 500'üncü aracı ürettik. Bu da Avrupa'da bizim için önemli bir adım olmuştur.'' 
     
     TÜRKİYE'DEKİ PARÇA TEDARİKİ 
     Türkiye'de 700 milyon euroluk yatırıma ulaştıklarını, gelecek yıllarda bunu artırmayı istediklerini ifade eden Sasaki, ''Türkiye'yi diğer fabrikalarımız için yedek parça merkezi olarak görüyoruz. Yedek parça üreticilerinin gelişmelerine katkı vermek istiyoruz'' diye konuştu. 
     Toyota'nın Türkiye'de yatırım yapma kararını 1990'ların başında aldığını anımsatan Sasaki, şöyle konuştu 
     ''Bunun nedeni, Türkiye'nin gelecekteki başarısı ve işgücü kalitesinin görülmesiydi. 15 yıl önce verilen kararın ne kadar doğru olduğunu şu an görebiliyoruz. 
     Türkiye'de geçen 10 yılda 335 bin araç üretildi. Bu yılki hedefimiz ise 140 bin araç. 2004 yılı için ihracat hedefimiz ise 1.6 milyar euroya ulaşmaktır. İhracata, 2002 yılında başlamamıza rağmen iyi bir performans gösteriyoruz. Ekim ayı itibariyle Türkiye'nin en büyük ihracatçılarından biriyiz. Toyota Türkiye, Coralla Verso'nun tek üreticisidir ve bu ihracatımızın artmasında etkili olmuştur. 10 yıllık üretim deneyimimize bakarak itiraf etmek gerekir ki, çok zorluklar da yaşadık. Bu zorluklar Türkiye ekonomisine bağlıydı ama Türkiye'deki üretimin devamında kararlıyız.'' 
     
     TOYOTA TÜRKİYE GENEL MÜDÜRÜ KOBAYASHİ 
     Toyota Türkiye Genel Müdürü Koji Kobayashi de, Türkiye'de geçen 10 yıl içerisinde mükemmel sonuçlar aldıklarını, önemli gelişmeler kaydettiklerini ve topluma sürekli katkı sağladıklarını söyledi. 
     Soruları da yanıtlayan Kobayashi, vergilere ilişkin bir soru üzerine, vergilerinin araç satışlarını etkileyeceğini belirterek, ''Hükümetin bu konuda önleyici tedbirler almasını bekliyoruz. Pazar istikrarı üretici için çok önemlidir'' dedi. Kobayashi, Avrupa Birliği'nin müzakere tarihi vermesinin ihracatı nasıl etkileyeceğine ilişkin soruyu da yolundaki soruyu da şöyle yanıtladı 
     ''Siyasi konularda yorum yapmamız doğru değil. Türkiye bizim hacim artırmamız için güçlü bir aday. Polonya ve Çek Cumhuriyeti'ndeki tedarikçilerle çalışıyoruz, onlar da iyi durumda ama kimin iyi olduğunu söylemek için henüz erken.'' 
     
</TEXT>
</DOC>
