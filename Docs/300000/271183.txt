<DOC>
<DOCNO> 271183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sonspo07.html </URL>
<DATE> 2004/09/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bulak, maçlara taraftarların gelmemesinden yakındı... 
</HEADLINE>
<TEXT>

     Denizlispor Teknik Direktörü Giray Bulak, takımın iyi oynaması ve başarılı sonuçlar almasına rağmen maçlara istenilen ölçüde taraftar gelmediğini belirterek, ''Taraftarın maça ilgisizliği üniversitelerde araştırma konusu olması gerekir'' dedi. 
     Bulak, yaptığı açıklamada, Denizlispor'a sahip çıkan ve ''Denizlisporluyum'' diyen herkesin maçlara gelmesi gerektiğini belirtti. 
     Kentin demografik, sosyal ve ekonomik yapısının futbola ilgiyi azaltmış olabileceğini ifade eden Bulak, şöyle dedi 
     ''Bazen istenmeyen sonuç alınabiliyor, ancak takımım iyi oynuyor. Kentin, tatil beldelerine yakın olması, işsizlik oranının olabildiğince düşük olması maçlara ilgiyi azaltıyor olabilir. Birçok insan maç saatinde çalıştığı için gelemiyor. Hafta sonları yapılan maçlarda ise insanlar tatil beldelerine gidiyor. Bu nedenle maça gelinmiyor olabilir. Ancak bunların hepsi tam olarak neden maça gelinmediğinin cevabını veremiyor. Taraftarın maçlara olan ilgisizliği üniversitelerde araştırma konusu olması gerekir. Bu konu, kentin yapısı ele alınarak incelenmelidir.'' 
     
</TEXT>
</DOC>
