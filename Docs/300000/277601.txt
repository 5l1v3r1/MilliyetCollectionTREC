<DOC>
<DOCNO> 277601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/guncel/agun.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine yargı bağlantısı 
</HEADLINE>
<TEXT>


Avukatları ve 40 adamıyla birlikte gözaltına alınan Sedat Peker'in,Yargıtay ve yerel mahkemelerde görevli h kim ve savcılarla ilişkide olduğu iddia edildi 

ERDAL KILINÇ, MUSA KESLER İstanbul 

İstanbul'da, aralarında 3 avukatın da bulunduğu 40 kişiyle birlikte gözaltına alınan Sedat Peker'in 12 ayrı suçtan sorgulandığı bildirildi. Peker grubunun, bazı h kim ve savcılarla ilişki kurduğu öne sürülürken, polis villada bulduğu kan izlerinin kime ait olduğunu araştırmaya başladı. 
İstanbul Organize Suçlar Şube Müdürlüğü'nce yürütülen soruşturma kapsamında hazırlanan dosyada, Peker ve grubunun Yargıtay ve yerel mahkemelerde görevli bazı h kim ve savcılarla ilişki kurduğu iddia edildi. Dosyanın tehdit, haraç ve ihaleye fesat karıştırma gibi 12 farklı suçtan oluştuğu öne sürüldü. 
Gözaltına alındığı gece, mide ilaçlarının kendisinden önce şubeye getirildiği belirtilen Peker'in, Beykoz'daki villasında yapılan araştırmada da bazı kan izlerine rastlandı. Bunun üzerine araştırma başlatılırken, Peker ve 4 adamı, kan örneklerinin alınması amacıyla dün 14.00 sıralarında Organize Suçlar Şube Müdürlüğü'nden hastaneye götürüldü. Fatih'teki bir sağlık ocağında kan örnekleri alınan ve kontrolden geçirilen zanlılar, daha sonra yeniden şubeye getirilerek sorguya alındı. 

Avukatlar savcılıkta 
Peker ve grubuna yönelik düzenlenen operasyonda gözaltına alınan avukatlar Çağatay Özdemir, Şirin Berk ve Hakkı Kurtuluş, dün sabah Beşiktaş'taki İstanbul Cumhuriyet Savcılığı'na götürüldü. 
Adli Tabiplik'te sağlık kontrolünden geçirilen Özdemir, Berk ve Kurtuluş, daha sonra ifade vermek üzere soruşturmayı yürüten Cumhuriyet Savcısı Süleyman Ersöz'ün odasına alındı. 
Savcı Ersöz, sorgularını tamamladığı 3 avukatı, 4422 sayılı Çıkar Amaçlı Suç Örgütleriyle Mücadele Kanunu'na muhalefet etmek suçundan tutuklanmaları istemiyle Nöbetçi 14. Ağır Ceza Mahkemesi'ne gönderdi. Cumhuriyet Savcısı Ersöz'ün, CMUK'un 143. maddesi gereği hazırlık dosyasına mahkeme aracılığıyla gizlilik kararı koydurduğu, soruşturmanın güvenliği açısından sanık avukatlarının hazırlık evrakını incelemesini engellediği öğrenildi. 
Avukatlar Berk, Özdemir ve Kurtuluş, mahkemece tutuksuz yargılanmak üzere serbest bırakıldı. 


</TEXT>
</DOC>
