<DOC>
<DOCNO> 257440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur37.html </URL>
<DATE> 2004/07/22/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Hızlı tren raydan çıktı, 139 ölü ve 57 yaralı var... 
</HEADLINE>
<TEXT>

     Saat 18.00'de İstanbul'dan Ankara yönüne doğru 234 yolcuyla yola çıkan 11006 sefer sayılı Yakup Kadri Karaosmanoğlu adlı hızlı trenin dört vagonu Bilecik sınırına 2 kilometre mesafede Sakarya'nın Pamukova İlçesi yakınlarında raydan çıktı. 
     Hızlandırılmış tren Eskişehir'den 16 yolcu alacaktı. 
     Kazanın meydana geldiği bölgede, trende hız artırımı olmadığını ifade eden TCDD Genel Müdür Vekili Ali Kemal Ergüleç, ''Bu bölgede eski trenlerin hızı neyse, bu trenin hızı da odur. Kazanın hızdan kaynaklanmış olduğunu sanmıyorum'' dedi. 
     Ergüleç, kaza yapan trenin bütün vagonlarının dolu olma ihtimalinin yüksek olduğunu belirterek, şu anda ölü ya da yaralı sayısı hakkında bilgisi olmadığını kaydetti. 
     Bilecik Valisi Ayhan Çevik, Sakarya Vali Vekili Orhan Alimoğlu ve kurtarma ekipleri olay yerine hareket etti. Yaralıların Pamukova, Sakarya ve Ovacık'taki Devlet Hastanelerine sevk edilmeye başlandığı öğrenildi. 
     Kaza yapan trenin 23.15 sıralarında Ankara'ya varması bekleniyordu. 
     ''50'den fazla kişinin öldüğü kazada sadece Bilecik'e sevk edilen yaralı sayısı 15 civarında'' diyen Çevik, Sakarya ve Bilecik bölgesindeki tüm hastanelerin alarma geçirildiğini kaydetti. 
     
     "70 civarında ölü var" 

     Bilecik Valisi Ayhan Çevik, yaralılara olay yerine sevk edilen sağlık ekiplerince müdahale edilip hastanelere kaldırıldığını belirterek, "70 civarında ölü var. Enkazda yaralı kalmadı, ölüleri çıkarıyoruz.Vahim bir olay. Ölenlere Allah'tan rahmet, ailelerine başsağlığı diliyorum'' dedi. 
     AA muhabirinin aldığı bilgiye göre, İstanbul-Ankara seferini yapan hızlandırılmış trenin lokomotifi, 4 yolcu vagonu ve 1 restoran vagonu Sakarya'nın Pamukova İlçesi yakınlarında raydan çıktı. 
     Kazada, ilk belirlemelere göre 128 kişi öldü, 57'den fazla kişi de yaralandı. Kurtarma ekipleri vagonlardan yaralılara müdahale ederken, ölüler hastane morglarına sevk ediliyor. 
     Bolu'daki 112 Acil Servis'inden 2 ambulans, olay yerine gönderildi.Diğer çevre illerden de olay yerine ambulans gönderileceği belirtildi. 
     Son alınan habere göre Başbakan Erdoğan kaza bölgesine hareket etti.Sakarya'daki tren kazası nedeniyle yarınki Bosna Hersek gezisini iptal ettiğini söyledi. 
     
     VAGONLARDA ÖLÜ YA DA YARALI KALMADI 

     Sakarya'nın Pamukova İlçesi yakınlarında raydan çıkan hızlandırılmış trenin vagonlarında ölü ya da yaralı kalmadığı bildirildi. 
     AA muhabirinin edindiği bilgiye göre, Mekece Köyü'nde raydan çıkan trendeki yaralıların hastaneye taşınması ve cesetlerin götürülmesi işlemi tamamlandı. 
     Olay yerinde bulunan Sakarya Arama Kurtarma Timi, itfaiye, jandarma ve polis ekipleri vagonların çevresinde arama çalışmalarını sürdürüyor. 
     Bu arada, kurtarma çalışmalarının sağlıklı yürütülebilmesi amacıyla, karayolu Bilecik yönünden ulaşıma kapatıldı. 
     Sağlık Bakanlığı Müsteşarı Necdet Ünüvar, tren kazasında toplam 128 kişinin hayatını kaybettiğini açıkladı. 
     
     İSMİ BELİRLENEN YARALILAR 

     Yaralılardan Hüseyin Avni Karabeyoğlu 53 , Hatice Ceylanlar 51 , Uğur Öz 34 , Aysun Arslan'ın 24 Bilecik Devlet Hastanesi'ne kaldırıldığı öğrenildi. 
     Sakarya Devlet Hastanesi Başhekimi, hasteneye 1'i ağır 4 yaralının geldiğini bildirdi. 
     
     MÜRETTEBATIN KİMLİKLERİ 

     Sakarya'da raydan çıkan İstanbul-Ankara seferini yapan hızlandırılmış trenin mürettebatının kimlikleri belli oldu. 
     AA muhabirinin aldığı bilgiye göre, Yakup Kadri Karaosmanoğlu ekspresindeki TCDD görevlilerinin kimlikleri şöyle 
     Kondüktör İhsan Karadağ 
Tren Şefi Köksal Coşkun 
Makinistler Fikret Karabulut ve Recep Sönmez 
Tren Odacısı Ümit Şengüler. 
     Bu görevlilerin yanı sıra yemekli vagonda çalışan özel yemek şirketine bağlı 6 personel bulunduğu öğrenildi. 
     Öte yandan, Ankara seferi için toplam 250 bilet satıldığı, Yakup Kadri Karaosmanoğlu ekspresinin Haydarpaşa Garı'ndan 234 yolcuyla hareket ettiği ve 16 kişinin de Eskişehir'den binecek yolcu olduğu kaydedildi. 
     
</TEXT>
</DOC>
