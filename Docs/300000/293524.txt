<DOC>
<DOCNO> 293524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur03.html </URL>
<DATE> 2004/11/30/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Gözaltındaki yankesicilerden polislere rüşvet teklifi... 
</HEADLINE>
<TEXT>

     İzmir'in Bergama İlçesi'nde pazarda yankesicilik yaparken suçüstü yakalanan 2 genç kız ve bir kadının serbest bırakılmak için polise rüşvet teklif ettikleri gerekçesiyle haklarında işlem yapıldığı bildirildi. 
     Alınan bilgiye göre, S.U. 18 , Leyla U. 22 ve Leyla U. 29 , Bergama Pazarı'nda bir kadının çantasını çaldı. Pazarda devriye görevi yapan ekipler durumu fark ederek, söz konusu 3 kişiyi yakaladı ve içinde 56 milyon lira bulunan çantayı, sahibi Safiye Şahin'e teslim ettiler. 
     Bergama İlçe Emniyet Müdürlüğü yetkililerinden alınan bilgiye göre, gözaltına alınan zanlılardan 29 yaşındaki Leyla U. polislere, kendilerini serbest bırakmaları karşılığında 2.5 milyar lira verme önerisinde bulundu. Karakol amiri tarafından durum Cumhuriyet Savcısı'na bildirildi ve polisler teklifi kabul etmiş gibi davrandı. 
     Daha sonra Leyla U, Manisa'nın Salihli İlçesi'ndeki yakınına telefon ederek 2.5 milyar lirayı havale etmesini istedi. Polisle birlikte Bergama Postanesi'ne giderek, havale edilen parayı alan Leyla U. karakola döndü ve parayı verirken ''suçüstü'' yapıldı. 
     Seri numarası alınan paralar adli emanete teslim edildi. 
     Savcılıkta sorguları süren zanlıların ''yankesicilik ve görevli memura rüşvet teklifi'' suçlamasıyla mahkemeye sevk edilecekleri bildirildi. 
     
</TEXT>
</DOC>
