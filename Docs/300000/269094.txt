<DOC>
<DOCNO> 269094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/ekonomi/aeko.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Babacan Üç yıllık program Avrupa Birliği'ne de sunulacak 
</HEADLINE>
<TEXT>


IMF ile birlikte yürütülecek üç yıllık yeni ekonomik programın 1 Ekim - 31 Kasım arasında AB'ye sunulacağını belirten Bakan Babacan, 'Yeni program, serbest kur merkezli olacak' dedi 

ANKARA Milliyet 

Devlet Bakanı Ali Babacan, çalışmaları devam eden üç yıllık yeni ekonomik programın serbest kur rejimi merkezli olacağını söyledi. 
Programda ağırlıkla yapısal reformların yer alacağını belirten Babacan, "Program 1 Ekim - 31 Kasım tarihleri arasında 61 günlük pencerede Avrupa Birliği'ne AB sunulacak" dedi. IMF'yle birlikte yürütülecek yeni program aynı zamanda Türkiye'nin AB'ye katılım öncesi programı olacak. 
Babacan, Almanya, Hollanda ve İngiltere'yi kapsayan üç günlük gezisini Londra'da tamamladı. Türkiye'deki son gelişmeleri uluslararası yatırımcılara ve kredi derecelendirme kuruluşlarına anlattıklarını kaydeden Babacan, "Türk ekonomisindeki sağlam ve olumlu gelişmeleri yakından takip ediyorlar" dedi. 

'Reformların uygulanması önemli' 
Babacan, AB sürecinde özellikle vergi, sosyal güvenlik ve bankacılık sektöründeki reformların getirdiği uygulamaların büyük önem taşıdığını ifade etti. 
Babacan, AB sürecinin Türkiye için dış çapa görevi yaptığına dikkat çekerek, Türkiye'nin üyeliğine mesafeli bakanların bilgi eksikliğinden böyle davrandıklarını ifade etti. 2005'te Türkiye'nin AB müzakere sürecinin başlamasını beklediklerini ifade eden Babacan, Başbakan Tayyip Erdoğan ve Dışişleri Bakanı Abdullah Gül'ün Avrupa ülkelerinde çok sık temasta bulunmalarının bu açıdan faydalı olduğunu belirtti. 

'En önemli sorun işsizlik' Devlet Bakanı Ali Babacan, Lahey, Frankfurt ve Londra'da yabancı yatırımcıları bilgilendirme turunun sonunda gazetecilerin sorularını yanıtlarken Türkiye'nin en önemli sorununun işsizlik olduğunu söyledi. Babacan, "Bize göre Türkiye'nin en önemli sorunu işsizlik problemidir. Türkiye'nin önünde yeni işgücü oluşturma gibi konular var. Biz şu anda krizden çıkış dönemini yaşıyoruz" diye konuştu. 
Avrupa Birliği'nin işsizlik oranı yüksek bir Türkiye'yi almakta teredddüt edip etmeyeceği yönündeki soruya karşılık da Babacan, AB üyesi Polonya'da işsizlik oranının yüzde 19, AB'nin merkezi olarak bilinen euro bölgesinde ise yüzde 9 olduğuna dikkat çekti. Babacan, Türk insanının kendi ülkesinde güvende olduğunu hissetmesi halinde yaşamak ve çalışmak için kendi ülkesini tercih edeceğini kaydetti. 


</TEXT>
</DOC>
