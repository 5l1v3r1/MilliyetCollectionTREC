<DOC>
<DOCNO> 291106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko33.html </URL>
<DATE> 2004/11/22/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Özince İpotek kredisi için vadeli kaynağa ihtiyaç var 
</HEADLINE>
<TEXT>

     İş Bankası Genel Müdürü Ersin Özince, konutta ipotek kredileri verebilmek için TL cinsinden vadeli kaynağa ihtiyaç bulunduğunu belirterek, bunun için tüketici kredilerinde faizin değiştirilmemesi kıstasının ve yatırım araçları arasındaki vergi avantajlarının kaldırılması gerektiğini söyledi. 
     Özince, İş Bankası'nın 600 milyon dolarlık seküritizasyon varlığa dayalı menkul kıymet ihracı işlemiyle ilgili olarak düzenlenen basın toplantısında, soruları yanıtladı. Özince, sağlanan bu kaynaktan konut kredilerine kaynak ayrılıp ayrılmayacağının sorulması üzerine, konut kredilerinin çok önemli olduğunu, özellikle İstanbul'da ciddi bir konut standardı sorunu bulunduğunu söyledi. 
     Bankacılık sektörünün bunu mutlaka karşılayacağını anlatan Özince, ''Bunu karşılayabilmek için, ipotek kredileri verebilmek için vadeli kaynağa ihtiyaç var. Vadeli kaynağa esasen TL cinsinden ihtiyaç var. Bunun için birincisi tüketici kredilerinde faizin değiştirilmemesi kıstası kaldırılmalıdır. Faiz değiştirilemez kıstası, ne indirilebilir ne çıkarılabilir şeklinde maalesef yasalaşmıştır. Bunun değişmesi lazım'' dedi. 
     İkinci olarak yatırım araçları arasındaki vergi avantajlarının kaldırılmasını isteyen Özince, bunlar sağlanırsa TL seküritizasyon işlemlerine de rastlanmaya başlanabileceğini ve yavaş yavaş TL kaynaklar da olabileceğini söyledi. 
     Geliri TL olan kişilerin konut kredilerinde de TL kredilerle desteklenmesi gerektiğini ifade eden Özince, her tüketiciyi döviz üzerinden borçlandırmayı doğru bulmadıklarını kaydetti. 
     Bir başka soru üzerine Özince, KOBİ'lere 2002 yılında krizin etkileri tam ortadan kalkmadan, sabit faizle kredi işlemini başlattıklarını, bunun Türkiye'de faizlerin düşme eğilimine, büyük özel bankalardan birinin inancını göstermesi açısından etki yaptığını söyledi. Bu uygulamanın faizlerin düşmesinde de çok önemli rol oynadığı ifade eden Özince, bunu birçok bankanın izlediğini kaydetti. 
     Özince, seküritizasyon işlemlerine de işaret ederek, ''Sendikasyon cenderesinden yavaş yavaş kurtuluyoruz'' diye konuştu. 
     İş Bankası Genel Müdür Yardımcısı Aykut Demiray da önümüzdeki dönemde ipotek işlemlerinin yoğunlaşacağına inandığını belirterek, ''Buradan bir miktar kaynağı, buraya ayırabileceğimizi söyleyebilirim'' dedi. 
     
</TEXT>
</DOC>
