<DOC>
<DOCNO> 262689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yazar/heper.html </URL>
<DATE> 2004/08/12/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Çanlar terör için çalıyor 
</HEADLINE>
<TEXT>


Terör hortladı. Son olarak İstanbul'da iki otelle bir dolum tesisine bomba konulması bu izlenimi güçlendiriyor. 
İstanbul'un dışında da, önce Tunceli Valisi'ne suikast girişiminde bulunuldu. Sonra Van Valisi'ne... 
Eski bir milletvekilinin oğlu emniyete silahlı baskın yapılarak kaçırıldı. 
Bu olay nedeniyle bir AKP'li Mikail İlçin Ankara'yı tehdit cüretini gösterdi. 
Bunun tartışması sürerken Van Valisi'ne ikinci bir suikast hazırlığı izlenimi veren, iki teröristin girişimi patlak verdi. 
Bu arada Diyarbakır'da bir karakola saldırı düzenlendi ve bir bekçi şehit edildi. 
Teröristler, "Hevsel Bahçeleri" denen bölgeye sığındı ve onlardan biri çatışmada ölü olarak ele geçirildi. 

Bu olaylar ve benzeri saldırılar, mayın patlamaları terördeki tehlike çanlarının yeniden çalmaya başladığını göstermiyor mu 
Oysa 3 ay önce Güneydoğu'ya yaptığım bir gezide çok umutlanmıştım. Pırıl pırıl şehirlerde batıdan farklı bir durum yoktu. İnsanların yüzü gülüyordu. Turizm çok canlanmıştı. 
Bu manzara herhalde birilerinin hoşuna gitmedi ki, 30 bin yurttaşımızın ölümüne neden olan terör yeniden başlatıldı. 
Bundan kim kazançlı çıkar Herhalde teröristler değil. Son 20 yılda açıkça görüldü ki, Türkiye'yi bölmek imkansız. Öyleyse bölge halkının rahatına, huzuruna zarar vermek niye 

Bu arada önemli ve ilginç olan Diyarbakır Belediye Başkanı Osman Baydemir'in tutumudur. 
Başkan Osman Baydemir ve 4 belde belediye başkanı, terörün yeniden canlandığı bir noktada bekçi vuran ve çatışmada öldürülen teröristin evine taziye ziyaretinde bulundu, başsağlığı diledi. 
Terörü kınamadan, barış çağrılarında bulunmadan yapılan bu ziyaret kardeşliğe, birlik beraberliğe, huzura hizmet sayılabilir mi 
Bu, teröre destek anlamına, teröriste sizin yanınızdayız anlamına gelebilecek yorumlara yol açabilecek bir davranış değil mi 
Hele hele, öldürülen bekçinin ailesine başsağlığı dilemeye gitmemişken "gittim" demesi, Başkan'ın samimiyetinden şüpheye de yol açmaz mı 
Bu şanssız tavır yerel yönetimlerde yetki artırımını da güçleştirecektir. 

Bu olaylar yumağında AKP'nin tutumu da olağanüstü dikkat çekici. 
AKP sanki CHP'nin bu konudaki çıkışlarını Güneydoğu ve Doğu'da kendi oy tabanını genişletmek için bir fırsat olarak görüyor. Sessiz kalıyor. 
Başbakan Tayyip Erdoğan'ın, Diyarbakır Belediye Başkanı Baydemir'i bizzat uyarmaması da bunu gösteriyor. 

GELİR YOK, GİDER ÇOK Türkiye'nin sorunu, ürettiğinden fazla tüketmek. 7 aylık bütçe gerçekleşmesine bakın gider 76.5 katrilyon, gelir 60.6 katrilyon. 
Bazı zenginler banka soyuyor, hortumluyor. Bazı fakirler, elektrik, doğalgaz çalıyor, kredi kartı borcunu takıyor. 
Peki devlet ne yapıyor 
O da IMF'ye el açıyor. 

SÜREYYA Yargı ve infaz 
Acele hüküm vermeye bayılıyoruz. Süreyya Ayhan olayında da bazıları öyle davrandı. Süreyya Ayhan daha ilk günden "tu kaka" ilan edildi. 
Oysa yapılacak olan "suçludur" veya "masumdur" kararını titiz bir incelemeden sonra vermenin gereğini kabul etmek, ona göre davranmaktı. 
Türkiye zor kazandığı kıymetleri kolay kaybetmemeli. 
Bu açıdan, Bakan M. Ali Şahin'in tutumu ilginçti. Bakan, soruşturmanın sonucu beklenmeden kesin hüküm vermekten kaçındı. "Yanlış anlama olabilir, önce Ayhan savunma versin. İnşallah bir cezalandırma olmadan sorun çözümlenir..." 
Ben iddialar, şüphe halinde kaldıkça, bunun Süreyya Ayhan'ın lehinde kullanılmasından yanayım... 

AÇIKLANMALI Hırsızlar, yüzsüzler 
Türkiye Elektrik Dağıtım A.Ş. TEDAŞ Genel Müdürü Haşim Keklik'in sözleri ilginç. İlginç olduğu kadar da hayret verici idi. 
Genel Müdür "Birçok büyük şirket kaçak elektrik kullanıyor... Bu hırsızlıktır... Gerekirse artık bu isimleri kamuoyuna açıklayacağız..." diyor. 
"Gerekirse açıklayacağız" ne demek 
Madem yapılan hırsızlıktır. Madem hırsızı saptadınız, isimlerini açıklamak için ne bekliyorsunuz Bu demeç verileli günler geçti, hala tüm isimleri merakla bekliyoruz. 
Maliye Bakanlığı da ilk kararından caymazsa vergi yüzsüzlerinin isimlerini 16 Ağustos Pazartesi'den itibaren ilan edecek. 
İbret verici olacağı, caydırıcı nitelik taşıyacağı için açıklamanın yararı tartışılamaz.. 

ACI İNTİKAM Pek de içilmeyen, 4 çeşit sigara dışındaki tüm sigaralara yeni vergiler geldi. Tabii bu fiyatları artıracak. Böylece hükümet, bir süre önce fiyat düşüren firmalardan intikamını almış oldu. Vergi artırımının inandırıcılıktan uzak gerekçesini hazırlayan zam mimarlarını kutlarım. 

KİMLİĞİNİ BULDU Büyükşehir Belediyesi, Eminönü'ndeki istilacıları püskürttü. Eminönü Meydanı tarihi, turistik kimliğine kavuştu. Artık eskiye dönülemez. Ama işportacılara da yeni yer göstermek gerekir. Üstelik, İstanbul'da işportanın çoğalmasını önleyecek etkin tedbirleri de alarak... 



</TEXT>
</DOC>
