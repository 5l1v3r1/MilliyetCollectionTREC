<DOC>
<DOCNO> 296923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/guncel/gun03.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, 'Modern Sanat'la kucaklaştı 
</HEADLINE>
<TEXT>


8 bin metrekarelik dev müze dün sanatseverlere 'merhaba' dedi. Şehirdeki önemli bir boşluğu dolduracak müzenin hedefi, yılda 1 milyon ziyaretçi... 

SEMA ASLAN, ŞAKİR AYDIN İstanbul 

İstanbul Modern Sanat Müzesi İstanbul Modern 5 bin kişinin katıldığı görkemli bir törenle dün akşam ziyarete açıldı. İstanbul Kültür ve Sanat Vakfı İKSV çatısı altında kurulan İstanbul Modern, Karaköy Rıhtımı'nda 8 bin metrekarelik bir alana yayılan 4 numaralı Antrepo'da projelendirildi. "Toplumla iç içe, yaşayan bir müze" sloganıyla bir kültür ve eğitim kurumu olmayı amaçlayan İstanbul Modern, yılda 1 milyon ziyaretçi ağırlamayı hedefliyor. 
Başbakan Recep Tayyip Erdoğan, Kültür ve Turizm Bakanı Erkan Mumcu, sanatçılar ve galeri sahiplerinin katıldığı törende Fransa Cumhurbaşkanı Chirac, Almanya Başbakanı Gerhard Schröder ve İngiltere Başbakanı Tony Blair'in tebrik mesajları da okundu. 
İstanbul Modern Yönetim Kurulu Başkanı Oya Eczacıbaşı yaptığı konuşmada, müzeye yapılacak en büyük desteğin ziyaret edilmesi olacağını söyledi. Başbakan Erdoğan da konuşmasına, Oya Eczacıbaşı'nın heyecanını paylaştığını belirterek başladı. Erdoğan, şunları söyledi 

'Yollar kopuk' 
"Türkiye'de siyasetle, kültür ve sanat dünyasının yolları nedense pek kesişmemiştir. Bu kopukluktan, daha çok siyasetin zararlı çıktığı kanaatindeyim. Ülkemizin yıllar boyunca yaşadığı sıkıntılar siyasetin toplumsal faaliyetlerle ve insan kavramıyla ilişkisini yeterince kuramamasından, sürekli kılamamasından kaynaklanıyor. Bu dünyanın geneli için de geçerli bu durum." 

'Bu bir başlangıç' 
Marmara Üniversitesi Güzel Sanatlar Fakültesi Dekanı ve İstanbul Modern Danışma Kurulu Üyesi Hüsamettin Koçan da İstanbul'da bir sanat müzesi için geç kalındığını anlattı. 
Koçan, "Bugünü bir bitiş ve başlangıç olarak algılamak lazım dağınıklığın, sahipsizliğin olduğu dönem bitiyor, her şeyin derli toplu kavranabileceği yeni bir dönem başlıyor. Bence bizim temel sorunlarımızdan biri, çağdaş kültürümüzle yüz yüze gelemememiz. Müze, bir ayna tutacak diye düşünüyorum" diye konuştu. İstanbul Modern, pazartesi hariç her gün 10.00 - 18.00 arasında açık olacak. Perşembe günleri ziyaret saati 20.00'ye dek sürecek. 

Bakan'dan yeni müze müjdesi 

Kültür Bakanı Erkan Mumcu açılışta, yeni bir müzenin daha müjdesini verdi. Konuşmasında İstanbul'un dünya kentleri arasındaki konumuna dikkat çeken Mumcu, "İstanbul New York, Londra, Paris gibi dünya kentleri ailesinin önemli, saygın üyelerinden biridir. Eksik olan bir şey vardı, o da bir sanat müzesiydi. Düşlemekle düşüncenin gerçekleşmesi arasındaki ilişkiyi keşfetmek, galiba bu müzeyle çok daha mümkün olacak" dedi. Mumcu, Feshane'de, Anadolu yakasında Tekel Binası'nın olduğu yerde, Topkapı surları içinde açılacak müzelerle İstanbul'un bambaşka bir güzellik kazanacağını da sözlerine ekledi. 


</TEXT>
</DOC>
