<DOC>
<DOCNO> 280222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/siyaset/siy02.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den '2 kaçak' itirazı 
</HEADLINE>
<TEXT>


TCK'daki çevre cezalarının 2 yıl ertelenmesi ve ruhsatsız binalara, şantiyelere elektrik, su bağlanmasına dava açılmamasını öngören maddelerin iptali istendi 

ANKARA Milliyet 


CHP, yeni TCK'da çevre suçu cezalarının 2 yıl ertelenmesini öngören tartışmalı düzenlemeyle, kaçak yapılaşmaya af getiren düzenlemelerin iptali ve karar verilinceye kadar yürütmenin durdurulması istemiyle Anayasa Mahkemesi'ne başvurdu. CHP Grup Başkan Vekili Ali Topuz, dilekçeyi dün Anayasa Mahkemesi Sekreterliği'ne verdi. İlk davalarını AKP iktidara geldikten 6 ay sonra açtıklarını anımsatan Topuz, "243 kanun çıkarıldı. Bunların 39'unun kısmen iptali istemiyle Anayasa Mahkemesi'ne dava açtık. Bir Meclis'in çıkardığı yasaların yüzde 15'inden fazlası tartışmalı oluyorsa, bu performansı ve yasa yapma kalitesi açısından çok düşündürücüdür" dedi. Topuz, ruhsatsız veya ruhsata aykırı bina yapmak, yaptırmak, izin almadan kurulan şantiyelere elektrik, su ve telefon bağlantısı yapılmasına izin vermek suçlarından dava açılmamasını, açılmış olanların düşmesini ve mahk miyetlerin bütün sonuçlarıyla ortadan kaldırılmasını öngören 184. maddenin 5. fıkrasının iptalini istediklerini söyledi. Düzenlemenin af niteliği taşıdığını savunan Topuz, bu nedenle kabulü için TBMM üye tamsayısının 5'te 3'ünün oyunun gerektiğini kaydetti. 


</TEXT>
</DOC>
