<DOC>
<DOCNO> 271716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy25.html </URL>
<DATE> 2004/09/14/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
TCK tasarısı... Gül "Her iki parti de konuya samimi yaklaşıyor" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AK Parti ve CHP gruplarının Türk Ceza Kanunu TCK Tasarısı'na samimi yaklaştıklarını ve bir çok konuda mutabakata vardıklarını belirterek, bu işbirliğinin diğer yasalarda da süreceğini söyledi. 
     TBMM'de CHP Genel Başkanı Deniz Baykal ile bir araya gelen Gül, görüşmenin ardından gazetecilere yaptığı açıklamada, Meclis'ten bir reform yasası geçireceklerini belirtti. 
     Adalet Bakanı Cemil Çiçek'in konuyla ilgili çok yoğun bir çalışma yaptığını vurgulayan Gül, TCK Tasarısı'nı ''reform niteliğinde yasa'' olarak tanımladı. 
     Çağdaş ve özgürlükçülüğü ilke edinen, bireyin hak ve özgürlüklerini öne çıkaran yeni bir Ceza Kanunu çıkardıklarını anlatan Gül, temel yasaları çıkarırken Meclis'te bir uzlaşma, iktidar ve muhalefet arasında yakın istişare olması ve temel yasaları birlikte çıkarmanın her zaman öncelikleri olduğunu vurguladı. 
     TCK Tasarısı üzerinde de böyle bir çalışma içinde olduklarını dile getiren Gül, şunları kaydetti 
     ''Arkadaşlarımız bir çok konuda mutabakata vardılar. Şüphesiz ki iyileştirme sürecektir. Bu konulara her iki grup da gayet samimi olarak yaklaşmaktadır. Bunlar tartışılacaktır. Bu süreç içinde ne gerekiyorsa yapılacaktır. Bütün amacımız, Türkiye'ye, Türk halkına, milletimize daha özgür, daha çağdaş, bireyin hak ve özgürlüklerini daha çok öne çıkartan bir ceza yasasını getirmektir. Bu konuda iktidar ve muhalefet arasındaki işbirliği eminim ki halkımız tarafından da büyük bir mutlulukla karşılanacaktır. Çalışmalarımız bu yönde devam edecektir.'' Gül, konuya gösterdiği duyarlılık ve her iki grubun birlikte çalışmasına verdikleri önemden dolayı CHP Lideri Baykal'a teşekkür ederek, bu istişarenin devam edeceğini, diğer temel yasalarda da bu işbirliğinin süreceğini söyledi. 
     
     ''TÜRKİYE'NİN ARZU ETTİĞİ TABLO...'' 
     Adalet Bakanı Cemil Çiçek, bir gazetecinin zina ile ilgili sorusuna, ''Alışkanlıklarımızdan vazgeçsek çok iyi olur. Biz çok önemli bir konuyu konuşuyoruz. Parlamento'nun eseri olan bir temel yasayı, çok samimi, çok ciddi, çok büyük gayret sonucu belli bir noktaya getirdik'' dedi. 
     İki siyasi parti grubunun da daha özgürlükçü bir yasayı meydana getirmeyi amaçladığını anlatan Çiçek, toplumun ihtiyacı ve beklentisi olan, hak ve özgürlükleri teminat altına alan yasayı ortaya koymak istediklerini vurguladı. 
     ''Yasanın birinci maddesinin birinci cümlesi de kişi hak ve özgürlükleri diye başlar. Bu noktada bir mutabakatımız var'' diyen Çiçek, böylesi bir temel yasada gözden kaçan, ''şöyle olsa daha iyi olurdu'' denilen bazı hususlar olduğunu, bunların ortak çalışması sonucu belli noktaya getirildiğini, ortak önergelerle Genel Kurul'da tasarı metnine dercedileceğini bildirdi. Çiçek, ''şöyle olsaydı daha iyi olurdu'' denilenleri de değerlendireceklerini bildirdi. 
     Yanında Baykal ve Gül olan Çiçek, ''Şu tablo, Türkiye'nin arzu ettiği tablodur. Bu tablonunu kalıcı olmasına gelin siz de yardımcı olun. Başka türlü sorularla veya konuyu başka çerçeveye çekerek bu güzel görüntüyü ortadan kaldırmayın'' dedi. 
     Baykal, Gül ve Çiçek, gazetecilerin zina ile ilgili ısrarlı sorularını ise yanıtsız bıraktı. 
     
</TEXT>
</DOC>
