<DOC>
<DOCNO> 278279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/spor/spo15.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Süreyya'ya 

2005 müjdesi 
ATLETİZM Federasyonu Başkanı Mehmet Yurdadön, Süreyya Ayhan'ın, Olimpiyat Oyunları öncesinde doping kontrolleri sırasında kural hatası yaptığını ve bu nedenle cezadan kurtulmasının mümkün olmadığını belirtti. Yurdadön, "Ancak Süreyya Ayhan, 2005 yılının Ağustos ayında yapılacak Dünya Şampiyonası'na kesinlikle katılacak" dedi. 

Taner Sağır reklam yıldızı 

ATİNA'DA yapılan Olimpiyat Oyunları'nda 77 kiloda altın madalya kazanan milli halterci Taner Sağır, reklam yıldızı oldu. Sağır, Wilkinson Sword firmasının piyasaya yeni sürdüğü 4 bıçaklı tıraş sistemi Quattro'nun tanıtımına katıldı. Milli halterci Çırağan Sarayı'nda firma yetkilileriyle birlikte basının karşısına çıktı. 

Ringde üç finalist 

İTALYA'DA yapılan Avrupa Bayanlar Boks Şampiyonası'nda, üç sporcumuz finale yükseldi. Yarı final maçlarında rakiplerini yenen 46'da Derya Aktop, 52'de Sümeyra Kaya ve 60'ta Gülsüm Tatar altın madalya için mücadeleye hak kazandı. Rakiplerine mağlup olan 48'de Beyhan Karabicioğlu, 50'de Hasibe Özer ve 75'te Emine Özkan ise bronz madalyada kaldı. 

Halı sahada antrenman 

İSTANBUL'DA etkili olan sağanak yağmur, İstanbulspor'u da vurdu. Sarı - Siyahlı kulübün Ataköy'deki antrenman tesislerini su bastı. Tesislerin hemen yanındaki derenin, yağış nedeniyle yükselmesi neticesinde tesislerdeki 2 çim saha ve soyunma odaları sular altında kaldı. Antrenman Yeşilköy'de bir halı sahaya alındı. 

Alba Berlin'e Türk kaptan 

ALMANYA'NIN Alba Berlin Basketbol Takımı'nda oynayan Mithat Demirel, takım kaptanlığına getirildi. Berlin'de doğan ve Alba Berlin ile 5 şampiyonluk kazanan Demirel, "Takım kaptanlığı görevi benim için büyük onur" dedi. Alba Berlin, 8-10 Ekim tarihleri arasında Berlin'de düzenlenecek olan ve Efes Pilsen'in de katılacağı özel turnuvada yer alacak. 

FIFA zam yaptı 

FIFA, 2006 Dünya Kupası finallerinde mücadele edecek 32 takıma vereceği katılım payını artırdı. Zürih'te düzenlenen toplantıda alınan kararla, katılım payına bir önceki finallere göre yüzde 38 zam yapıldı, rakam 8.21 milyon dolara çıkarıldı. Gelecek yılki toplantının ise 50. kuruluş yılı nedeniyle Fas'ta organize edilmesi kararlaştırıldı. 

Sofuoğlu'na olimpik ödeme 

AVRUPA Motosiklet Pist Şampiyonası'nda Türkiye'ye tarihindeki ilk bronz madalyayı kazandıran Kenan Sofuoğlu'na "olimpik" kategorisinde ödül verilmesi gündeme geldi. Sofuoğlu'nun Türkiye'nin tanıtımına katkısından dolayı genel müdürün takdir yetkisini kullanarak 50 yerine 200 cumhuriyet altını alabilmesi için girişimlere başlandı. 

Cim-Bom zoru başardı 

YENİ sezona hazırlanan Galatasaray Basketbol Takımı, Rus Unics Kazan ile oynadığı özel maçı 65 - 61 kazandı. Sarı - Kırmızılı ekip, Florya Metin Oktay Tesisleri'nde yapılan müsabakada, rakibi karşısında bir ara 19 sayı geriye düşmesine rağmen son dakikalardaki başarılı oyunuyla sahadan galip ayrılmasını bildi. 


</TEXT>
</DOC>
