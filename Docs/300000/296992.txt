<DOC>
<DOCNO> 296992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun14.html </URL>
<DATE> 2004/12/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
En fakir ülkenin kralı 750 milyarlık otomobil ısmarladı 
</HEADLINE>
<TEXT>

     Dünyanın en fakir ülkelerinden Swaziland'ın Kralı III. Mswati, 500 bin dolarlık yaklaşık 750 milyar lira Maybach marka otomobil ısmarladığı bildirildi. 
     Mbabane'de yayınlanan Times gazetesinin pazar sayısındaki haberde, Afrika'nın son mutlak monarşisinin liderinin, kendisi için dünyanın en pahalı ve en lüks otomobillerinden biri olan Maybach ısmarladığı belirtildi. 
     Daimler-Chrysler Güney Afrika sözcüsü Fanyana Shiburi, gazeteye yaptığı açıklamada, bu otomobile Afrika kıtasında 3 kişinin daha sahip olduğunu ifade ederek, ''Müşterilerimiz sıra dışı şahsiyetler, yani krallar, kraliçeler, petrol milyarderleri ve lotoda kazananlar'' dedi. Mercedes'in sınırlı sayıda üretilen ultra lüks aracında televizyon, DVD oynatıcı, buzdolabı, kablosuz telefon, elektronik kontrollü klima, golf çantası ve gümüş şampanya kovası gibi lüks detaylar bulunuyor. 
     Fakirliğin had safhada olduğu Swaziland'ın 36 yaşındaki kralı çılgın harcamalarıyla tanınıyor. III. Mswati geçen nisan ayında kendisi ve 11 karısı için 10 tane BMW marka otomobil satın almıştı. III. Mswati, ayrıca toplam 17 milyon dolar harcayarak her karısı için ayrı bir saray yaptırmıştı. 
     Swaziland'ın bütçe açığı 2002 yılında 800 milyon dolardı. 
     
</TEXT>
</DOC>
