<DOC>
<DOCNO> 285175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo44.html </URL>
<DATE> 2004/11/01/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Galatasaray'da, Diyarbakırspor maçı hazırlıkları... 
</HEADLINE>
<TEXT>

     Galatasaray, ligde Diyarbakırspor ile yapacağı maçın hazırlıklarına, ara vermeden başladı. 
     Teknik direktör Gheorghe Hagi yönetiminde, Florya Metin Oktay Tesisleri'nde gerçekleştirilen yaklaşık 1 saatlik antrenman öncesinde, Rumen çalıştırıcı futbolcularıyla yaklaşık 25 dakika süren toplantı yaptı. 
     Sarı-kırmızılı takımda, Akçaabat Sebatspor maçında ilk 11'de yer alan futbolcular koşu yaptıktan sonra çalışmayı bırakırken, diğer futbolcular çift kale maç oynadı. 
     Kasığında çekme bulunan Ergün ile dünkü maçta belinden sakatlanan Hakan Ünsal'ın katılmadığı antrenmanda, futbolcular hayli neşeli ve istekli göründüler. Sarı-kırmızılı futbolcuların, idman boyunca Beşiktaşlı Emre Aşık'ın, Fenerbahçeli Nobre'ye yaptığı hareketi konuşmaları dikkat çekti. 
     Galatasaray, Diyarbakırspor maçının hazırlıklarını yarın akşam yapacağı antrenmanla sürdürecek. 
     Bu arada, Galatasaray Futbol Şube Sorumlusu Ergun Gürsoy, antrenman sonrası basın mensuplarına Florya Tesisleri'nin içindeki TİKE Restaurant'ta iftar yemeği verdi. 
     Futbolculardan Ümit Karan da antrenmandan sonra takım arkadaşlarına Ritz Carlton Otel Mirror Restaurant'ta yemek verdi. 
     
</TEXT>
</DOC>
