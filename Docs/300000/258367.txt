<DOC>
<DOCNO> 258367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonyas18.html </URL>
<DATE> 2004/07/26/ </DATE>
<TIME> 23.38 </TIME>
<AUTHOR>  </AUTHOR>
<HEADLINE>
''Avanak Avni'', babasını kaybetti... 
</HEADLINE>
<TEXT>

     Karikatirüst Oğuz Aral 68 , Bodrum'da vefat etti. 
     A.A muhabirinin Özel Bodrum Hastanesi Başhekimi Dr. Erkan İnal'dan aldığı bilgiye göre, dün akşam saatlerinde hastaneye getirilen Oğuz Aral, bu akşam saat 19.30 sıralarında hayatını kaybetti. 
     Dr. İnal, Oğuz Aral'ın ''multiorgan yetmezliği'' nedeniyle hayatını kaybettiğini belirterek, şöyle dedi 
     ''Oğuz Aral, dün akşam saatlerinde arka cidar bölgesindeki yaygın enfarktüs nedeniyle hastanemize getirildi. Kendisine hemen müdahale edildi. Ancak, gündüz saatlerinde böbrek yetmezliği ortaya çıktı. Günde üç paket sigara tükettiği için de beyin küçülmesi olmuş. Diyalize sokmak istendi, ancak her şey bir anda kötüye gitmiş. Bu akşam saat 19.30 sıralarında multiorgan yetmezliği nedeniyle vefat etti.'' 
     
     OĞUZ ARAL'IN ÖZGEÇMİŞİ 

     Bodrum'da akşam saatlerinde hayatını kaybeden ünlü karikatürist Oğuz Aral, İstanbul Silivri'de 1936 yılında doğdu. 
     Aral, İstanbul Devlet Güzel Sanatlar Akademisi'nin üçüncü sınıfından ayrılarak, 1950'den sonra çeşitli dergi ve gazetelerde karikatür çizmeye başladı. 
     ''Güncel, halkın anlayabileceği basite indirgenmiş'' bir karikatür anlayışına önem veren Aral, kendi mizahi görüşü ve doğrultusunda birçok karikatürcü yetiştirip, kamuoyuna tanıttı. 
     GIRGIR mizah dergisinin kurucusu ve yönetmeni olan Aral, daha sonra AVNİ dergisini çıkardı. Aral, GIRGIR dergisinin tirajını 300 bin adedin üzerine çıkararak, Avrupa'nın üçüncü büyük güldürü dergisi durumuna getirdi. 
     ''Avanak Avni'' tiplemesinin yaratıcısı Oğuz Aral, ''Hayk Hmmer, Köstebek Hüsnü, Utanmaz Adam ve Vites Mahmut'' gibi tiplemeleriyle de tanınıyordu. 
     Karikatürleri halen Hürriyet gazetesinde yayınlanan Aral'ın, tiyatro, müzik ve sinema konularında da çalışmaları bulunuyor. 
     Anadolu'nun çeşitli yerlerinde pandomim gösterileri sergileyen Aral, Koca Yusuf 1966 , Direkler Arası 1967 , Bu Şehri İstanbul 1968 , Ağustos Böceği ile Karınca 1971 adında çizgi filmleriyle de Türk çizgi film sektöründe önemli bir yere sahip. 
     Oğuz Aral, Yazar İnci Aral ve karikatürist Tekin Aral'ın ağabeyi. 
     
     CENAZESİ, YARIN İSTANBUL'A GÖNDERİLECEK 

     Bodrum'da vefat eden ünlü karikatürist Oğuz Aral'ın cenazesinin yarın İstanbul'a gönderileceği bildirildi. 
     A.A muhabirinin Özel Bodrum Hastanesi yetkililerinden aldığı bilgiye göre, Oğuz Aral'ın yakınları hastaneye gelerek, cenazeyi yarın İstanbul'a götürmek için işlemlere başladı. 
     Cenazenin yarın 16.45 uçağı ile İstanbul'a götürüleceği öğrenildi. 
     Oğuz Aral'ın Bodrum Havaalanı yolu üzerinde Kervansaray Otel'de tek başına tatil yaptığı, dün akşam fenalaştığı ve otel doktorunun ilk müdahalesinden sonra Özel Bodrum Hastanesi'ne kaldırıldığı öğrenildi. 
     
</TEXT>
</DOC>
