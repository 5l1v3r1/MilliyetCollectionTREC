<DOC>
<DOCNO> 267204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sontur26.html </URL>
<DATE> 2004/08/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Fidye için yanlış çocuk kaçırdı... 
</HEADLINE>
<TEXT>

     Tekirdağ'ın Çerkezköy İlçesi'nde fidye için yanlış çocuğu kaçıran kişi, 37 gün sonra çocuğu kaçırdığı yere bırakarak kaçtı. 
     AA muhabirinin ilçe Jandarma Komutanlığı'ndan edindiği bilgiye göre, 20 Temmuz'da hayvan otlatırken kaçırılan Z. Çelik 11 sabaha karşı gözü bağlı olarak, kaçırıldığı yere bırakıldı. 
     Evine ve ailesini kavuşmanın mutluluğunu yaşayan küçük Z. Çelik, AA muhabirine yaptığı açıklamada, ''Annemi, babamı, kardeşlerimi ve evimi çok özledim'' dedi. 37 gün boyunca kendisine iyi bakıldığını ve her gün düzenli yemek verildiğini ifade eden Z. Çelik, ''Çok korktum. Hala şoktayım. Arabaya bindirilerek, gözlerim kapalı kaçırılmıştım, yine aynı şekilde arabaya bindirilerek evimin yakınına bırakıldım'' dedi. 
     Z. Çelik'in anne-babası da sevinçlerinden ağlayarak, ''Evladımıza sağ salim kavuştuğumuz için çok mutluyuz. Biz, sağ bulacağımızdan ümit kesmiştik'' dediler. 
     Jandarmanın yaptığı çalışmalar sonucu Z. Çelik'i kaçıran kişinin Süleyman Ş. olduğu belirlendi. Zanlının bulunması için fotoğrafları çeşitli yerlere asıldı. Olayla ilgili soruşturma sürüyor. 
     
     İŞ KURMAK İÇİN 30 BİN DOLAR VERDİ 
     Alınan bilgiye göre, olay şöyle gelişti 
     Süleyman Ş, 1972-2000 yılları arasında cezaevinde tanıştığı Ragıp Çelik'e, cezaevi çıkışında, iş kurmak amacıyla 30 bin dolar verdi. Süleyman Ş, cezaevinden çıktıktan sonra Çelik'in kaldığı Van'ın Çaldıran İlçesi'ne bağlı Yukarıyanıktaş Köyü'ne giderek, verdiği paranın akıbetini araştırdı. 
     Çelik ailesinin aşiret mensubu olduğunu öğrenen Süleyman Ş, paraları tüm çabalarına rağmen alamadı. Bunun üzerine Süleyman Ş, parayı tahsil etmek için, Ragıp Çelik'in Çerkezköy'de oturan kardeşi Sülhattin Çelik'in çocuğunu kaçırmaya karar verdi. Ancak yanlışlıkla Sebahattin Çelik'in oğlu Z. Çelik'i 11 kaçırdı. 
     Sebahattin Çelik'i 1 hafta sonra telefonla arayarak, Senin kardeşin, benim 30 bin dolarımı alarak dolandırdı. Karşılık olarak 70 milyar lira istiyorum diyen Süleyman Ş, yanlış çocuğu kaçırdığını anladı. 
     Jandarma ekipleri, telefon konuşmasından yola çıkarak yaptığı istihbarat çalışmalarıyla, çocuğu kaçıran kişinin Süleyman Ş. olduğunu belirleyerek, Çerkezköy, Diyarbakır, Van ve Lüleburgaz'da çalışma başlattı. 
     Jandarma tarafından arandığını anlayan Süleyman Ş, çocuğu 37 gün sonra kaçırdığı yere getirerek bıraktı. 
     
</TEXT>
</DOC>
