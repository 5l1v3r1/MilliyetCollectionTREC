<DOC>
<DOCNO> 273241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/siyaset/siy01.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Komünist parti lideri Mehmet Akif'in torunu 
</HEADLINE>
<TEXT>


Mehmet Akif Ersoy'un çocuğunun torunu TKP lideri Aydemir Güler İnsanın ailesini seçme hakkı olmuyor 

ANKARA Milliyet 


Türkiye Komünist Partisi TKP Genel Başkanı Aydemir Güler'in, İstiklal Marşı'nın yazarı Mehmet Akif Ersoy'un çocuğunun torunu olduğu ortaya çıktı. Güler "İnsanın ailesini seçme hakkı olmuyor. Ersoy'un, İstiklal Marşı'nı yazması bana hiçbir şey hissettirmiyor" dedi. 
Dünden Bugüne Tercüman gazetesinde dün yer alan röportajda Güler, 15 yaşında komünistliği seçtiğini söyledi. 

Ailede TKP'ye oy çok 
Güler, İslami söyleme sahip bir dedenin torunu olarak, taban tabana zıt bir görüşü savunmanın nasıl bir duygu olduğunun sorulması üzerine şu yanıtı verdi 
"Mehmet Akif'in ailesinin İslamla çok ilgili olduğu söylenemez. Ben komünistliği seçtim, çünkü yaşadığımız düzenden memnun değildim. Ailem için ilk zamanlar biraz problem oldu. Ancak şimdi bizim ailede TKP'nin oyu oldukça fazla. Ersoy'un İstiklal Marşı'nı yazması da bana bir şey hisettirmiyor. Ne gurur duymak, ne de duymamak." 
Röportaj boyunca Güler'in, annesinin dedesi Mehmet Akif Ersoy'a "dede" demekten kaçındığı da gazetede yer aldı. Ersoy'un ismini kullanarak iyi yerlere gelmeyi düşünmediğini dile getiren Güler, "Bu benim savunduğum ilkelere de ters düşüyor" dedi. 


</TEXT>
</DOC>
