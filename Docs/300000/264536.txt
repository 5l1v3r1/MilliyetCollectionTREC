<DOC>
<DOCNO> 264536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonyas09.html </URL>
<DATE> 2004/08/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yarın Regaip kandili... 
</HEADLINE>
<TEXT>

     ''Üç Aylar'' olarak bilinen Recep, Şaban ve Ramazan aylarının başlangıcı olan Recep ayının ilk perşembe gününü cumaya bağlayan yarın akşam, Regaib Kandili kutlanacak. 
     Diyanet İşleri Başkanı Ali Bardakoğlu, Regaib Kandili dolayısıyla mesaj yayınlayarak, tüm milletin ve İslam aleminin birlik ve beraberliğine, barış ve huzura vesile olması dileğinde bulunarak, vatandaşların kandilini kutladı. 
     Bardakoğlu, mesajında, ''Manevi iklimi fırsat bilerek aramızdaki çekişmeleri, kin ve kırgınlıkları bertaraf etmeli, elimizi ve gönlümüzü uzanabileceğimiz herkese açmalı, yüce dinimizin bizden istediği sevgi ve gönül huzuru ortamının kurulmasına, kardeşlik ve beraberliğimizin güçlenmesine, insani ve ahlaki meziyetlerin yeniden yeşermesine gayret göstermeliyiz'' çağrısında bulundu. 
     Dini duyguların yoğunluk kazandığı, merhamet, şefkat, yardımlaşma ve dayanışma hislerinin doruk noktaya ulaştığı, hayır ve iyiliklerin arttığı bir zaman dilimi olan üç ayların, Türk-İslam geleneğinde bereketli ''mübarek'' aylar olarak görüldüğünü ve adlandırıldığını belirten Ali Bardakoğlu, şunları kaydetti 
     ''Ancak burada, sırf bu zaman dilimine girmekle kendiliğinden ulaşabileceğimiz bir kazançtan ziyade ibadetlerle, iyi ve doğru davranışlarla elde edebileceğimiz bir sevap, çabayla hak edilecek bir bereket ve verimlilik söz konusudur. 
     İnsanların geçmiş muhasebesini yaparak geleceğe azim ve enerji dolu bir şevkle atılma fırsatı bulacakları bu dönem, hatalardan ve günahlardan temizlenme, hayırlı ve yararlı işler yapma, iyilikte yarışma zamanıdır.'' Üç ayların, dini hayata pozitif anlamda yeni bir heyecan, canlılık ve ivme kazandırdığını, bu aylar içinde yer alan kandillerin yaradılış gayesinin yeniden düşünülmesi açısından son derece önemli olduğunu vurgulayan Bardakoğlu, ''Kandil olarak adlandırılan bu geceler, gönül evlerimizi aydınlatan ışıklardır'' dedi. 
     Bardakoğlu, şöyle devam etti 
     ''Regaib Kandili, Yüce Allah'ın af ve mağfiretinin istendiği , umut, huzur ve ilahi müjdelerle dolu bir gecedir. Bu nedenle, bu mübarek gece ve onu izleyen günler, yaratıcımıza, ailemize, çocuklarımıza, milletimize ve tüm insanlığa karşı görev ve sorumluluklarımızın olduğunu bir kez daha hatırlamaya ve hatırlatmaya, yanlış ve kusurlarımızdan dönmeye vesile olmalıdır.'' 

     
</TEXT>
</DOC>
