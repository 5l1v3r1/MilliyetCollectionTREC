<DOC>
<DOCNO> 288251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/spor/spo05.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MHK tek başına 
</HEADLINE>
<TEXT>


Federasyon Başkanı Levent Bıçakcı, hakem atamalarına kesinlikle karışmadıklarını söyledi, "Bütün kararlar onlara ait. Maaşlarını bile kendileri belirliyor" dedi. Şike olaylarını da sonuna kadar takip edeceklerini kaydetti 

HAKAN CAN 


Üç aylık icraatları 
FUTBOL Federasyonu Başkanı Levent Bıçakcı, Milliyet'in sorularını yanıtladı, ilk üç ayını masaya yatırdı. Bıçakcı, "Öncelikli olarak yeniden yapılanmayı, yeniden kurumsallaşmayı istiyordum. Onları gerçekleştirdim. Her program kendi içinde darmadağındı, tam olarak çalışmıyordu. Bir eğitim departmanı oluşturduk, Tesisler departmanı kurduk. Kulüplere yardım konusunda, tesisler konusunda çok hızlı adımlar attık" diye konuştu. 

'Dosya yeniden açılamaz' 
ŞİKE olaylarına da değinen Bıçakcı, Milliyet Gazetesi'nde "Şike Sohbetleri" adı altında yayınlanan haberde ismi geçenlerden sadece Samsunsporlu Serkan ve Göksel'den ifade istenmesini "Mesela Beşiktaşlı Sergen Yalçın'ın ifadeleri var. 3 maç için 'Şike Tahkik Kurulu' kurulmuş önceden, onlar ifadeleri almışlar, raporları vermişler. Yani elimizde onlarla ilgili kesin bir karar var. Bu dosyalar hukuki olarak tekrar açılamaz" sözleriyle açıkladı. 

'Ukrayna'yı yeneceğiz' 
HAMZA Mısır ve Mutlu Çelik'e maç verilmemesi ile ilgili hiçbir baskılarının bulunmadığına dikkat çeken Levent Bıçakcı, "Bu konu tamamen MHK'nin sorunu. Bütün kararlar da onların kararı. Atamalara ilişkin şunu söyleyebilirim hiç karışmıyoruz. Maaşlara bile" dedi. Bıçakcı, Ukrayna maçı için de "Bizim hayatımızda olumsuzluğa göre hareket etmek yok. Biz, Ukrayna maçını da, tüm maçları da alacağız diye bakıyoruz. Kaybedersek, o gece düşünürüz" yorumunu yaptı. 

Yeni sponsor Petrol Ofisi 

İki yıllık sözleşme 
FUTBOL Federasyonu dün Petrol Ofisi ile iki yıllık sponsorluk anlaşması imzaladı. Polat Otel'de gerçekleşen imza törenine Başkan Levent Bıçakcı ile Petrol Ofisi Genel Müdürü Ertuğrul Tuncer, Teknik Direktör Ersun Yanal ve Ay - Yıldızlı futbolcular katıldı. Petrol Ofisi'nin A Milli Takım sponsorluğu ile ilgili logo tanıtımı için çekilen ve Ay - Yıldızlı ekibin kalecisi Rüştü Rençber'in yer aldığı reklam filmi de ilk kez gösterildi. 

'Hedefimiz büyük' 
TÖRENDE konuşan Federasyon Başkanı Levent Bıçakcı, A Milli Takımı'nı hak ettiği platforma taşımak için her türlü çalışmayı yaptıklarına işaret etti, "Bu anlamda sponsor desteği büyük önem taşıyor. Hedefimiz büyük. Bu hedefi yakalamak da destekten geçer. Başarıda sponsorların da müthiş katkısı var" dedi. Petrol Ofisi Genel Müdürü Ertuğrul Tuncer ise sponsorluk desteklerinin federasyon ve milli takıma hayırlı olmasını diledi. 


</TEXT>
</DOC>
