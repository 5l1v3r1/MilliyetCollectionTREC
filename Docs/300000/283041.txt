<DOC>
<DOCNO> 283041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/spor/axspo03.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom havaya girdi 
</HEADLINE>
<TEXT>


Trabzonspor galibiyetinin ardından "Şampiyonluk" şarkıları söylenmeye başlanan Galatasaray'da, Teknik Direktör Hagi baş tacı edildi. Sarı-Kırmızılılar, Fenerbahçeli iki eski futbolcu Tomas ile Baliç'in istikrarından da son derece memnun kaldı 

HALİL ÖZER 


1996 ruhu döndü 
GALATASARAY'DA Trabzonspor galibiyeti, camiada büyük sevinç yaşattı. Sarı - Kırmızılı yöneticiler, Fatih Terimli 1996-2000 dönemindeki "Cim - Bom ruhu"nun yeniden yakalandığını belirtti. Sarı - Kırmızılılar, eski günlerdeki gibi artık her maça takımlarına güvenerek çıktıklarını ifade etti. Ayrıca Fenerbahçeli iki eski futbolcu Tomas ile Baliç'in istikrarından memnun kalan yöneticiler, "İyi ki almışız" diye konuşuyor. Hagi de camianın baş tacı oldu. 

Junior olmayınca 
TOMAS'I tranfser etmek için günlerce beklettiklerini belirten Futbol Şubesi Sorumlusu Fatih Gökşen, "Biz o dönem Roque Junior'u almak istiyorduk. O yüzden Tomas'a beklemesini söyledik. O da bekledi. Sonunda aldık. Juniors gelseydi, onu almayacaktık" dedi. "Baliç'in böyle bir gole ihtiyacı vardı" diyen Gökşen, "Fenerbahçe'den sonra bir türlü eski günlerine dönemiyordu. Bizim 13 milyon dolarlık futbolcularımız yok. Ama biz bir takımız" ifadesini kullandı. 

Gökşen'in endişesi 
LİGDE henüz 10. hafta bitmesine rağmen, Trabzonspor karşısında alınan galibiyet, Galatasaray'ı şampiyonluk havasına soktu. Karadeniz deplasmanı dönüşünde taraftar Sarı - Kırmızılılar'ı "Şampiyon" tezahüratıyla karşıladı. Maçları kazanmadan şampiyon olunmadığını vurgulayan Fatih Gökşen, "Şimdi önümüzde çok tehlikeli Malatya maçı var. Orada, Hagi'nin gönderdiği isimler var. Kendilerini bize karşı kanıtlamak için oynayacaklar" diye konuştu. 

Bu eser Hagi'nin 

Baliç'in çıkışı 
TRABZONSPOR maçının kahramanı Elvir Baliç'in bugünlere gelmesinde en büyük destekçisi, Teknik Direktör Hagi oldu. Ameliyatının ardından "Futbol hayatı bitti" denen, Fatih Terim döneminde de bir türlü isteneni veremeyen Boşnak oyuncu, Rumen çalıştırıcının elinde adeta başka bir kimliğe büründü. Takım olarak iyi mücadele edip, kazandıklarını söyleyen Baliç, "Bugün ben atarım, yarın Necati" diye konuştu. 

'Kalitesi belli' 
ESKİ döneminde forvete daha yakın bir bölgede görev yaptığını, bu nedenle daha fazla pozisyon yakaladığını vurgulayan Galatasaraylı yıldız, şimdi sol çizgiye daha yakın oynadığı için gol pası vermek için uğraştığını belirtti. Baliç'in kalitesini tüm Türkiye'nin bildiğini söyleyen Teknik Direktör Hagi ise şöyle konuştu "Baliç, zaman vermem gereken bir oyuncuydu. Onu çok kötü bir pozisyonda aldım, bu duruma getirdim." 

Prim çifte katlandı 

Kesenin ağzı açıldı 
GALATASARAY Yönetimi, Trabzonspor galibiyetinin ardından coştu, üç puanın primini ikiye katladı. Arka arkaya gelen başarılı sonuçların ardından önce prim sisteminde yeniden düzenleme yapan Sarı - Kırmızılılar, maç başına primi geri döndürmüş, Karadeniz yolculuğu öncesinde de primin 4'er bin dolar olduğu açıklanmıştı. 

8 bin dolara çıktı 
AVNİ Aker'den zaferle ayrılan oyuncuların bu başarısı, Özhan Canaydın ve yönetimini de heveslendirdi. Kesenin ağzını açan yönetim, primi ikiye katlayarak 8'er bin dolar dağıtacağını açıkladı. Bu jest, futbolcuları mutlu ederken, Galatasaray'da şampiyonluk durumunda verilecek prim miktarının da devre arasında belirleneceği öğrenildi. 

Fitili ateşleyen söylev 

Psikolojik destek 
GALATASARAY Teknik Direktörü Hagi, Trabzonspor maçında, sadece teknik bilgisi değil, psikolojik desteğiyle de takımı ateşleyen isim oldu. Karşılaşmanın devre arasında soyunma odasına giren Rumen çalıştırıcı, oyuncuların büyük bir sessizlik içinde çöküntü yaşadığını gördü. 

'Bu panik niye' 
BAŞI öne eğik duran oyuncularına kızan Galatasaray çalıştırıcısı, yaptığı konuşmayla futbolcularını bir anda kendine getirdi. "Ne diye panik yapıyorsunuz " diye çıkışan Hagi, şöyle devam etti "Bırakın onlar panik yapsın. Bu maçı kazanacağız. İkinci yarıda gol atacağız. Hadi kendinize gelin." 

Trabzonsporlu Ergun Gürsoy 

YILLARINI Galatasaray'a harcayan 2. Başkan Ergun Gürsoy, hiçbir zaman Trabzonlu olduğunu inkar etmedi. Üstelik onun bulunduğu dönemlerde de iki kulüp arasındaki ilişkiler sürekli sıcak oldu. Geçen hafta da Sarı - Kırmızılı yönetici sıfatıyla memleketine giden Gürsoy, Bordo - Mavililer'in montunu giymekten de çekinmedi. Maç sonrasında küfür eden birkaç kişinin Trabzonlu olamayacağını söyleyen Gürsoy, "Zaten bana Trabzon'da küfür edilmez, edilemez" dedi. 

Yıldız takipte 

HAGİ'NİN yardımcısı Antrenör Metin Yıldız, gelecek sezona yönelik çalışmalara başladı. Transfer listesinde yer alan genç oyuncuları takip etmek amacıyla Trabzon deplasmanına gitmeyen Yıldız, önceki gün Karşıyaka - Çanakkale Dardanelspor maçını, dün de Göztepe - Çorluspor müsabakasını takip etti. 


</TEXT>
</DOC>
