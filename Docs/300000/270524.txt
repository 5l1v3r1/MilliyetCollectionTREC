<DOC>
<DOCNO> 270524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/ekonomi/eko06.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile 12 milyar dolar pazarlığı 
</HEADLINE>
<TEXT>


EKONOMİ SERVİSİ 

Şubat 2005'te sona erecek stand - by sonrasında yapılacak yeni anlaşma için program hazırlayan ekonomi yönetiminde IMF ile 12 milyar dolarlık taze kaynak için masaya oturulacağı belirtiliyor. 
Önümüzdeki yıl başta IMF'ye olmak üzere başlayacak yüklü dış borç ödemelerini çevirmek için ihtiyaç duyulan bu kaynak dışında kesin olmasa da programın temel büyüklüklerine ilişkin rakamlar da belirleniyor. Bu yıl yüzde 5 hedefini fazlasıyla aşması beklenen büyümenin 2005 yılında yüzde 5 düzeyinde tutulması sonraki yıllarda ise yüzde 5.5 - 6 arasında devam ettirilmesi hedefleniyor. 
Yeni programda, enflasyonun gelecek yıl yüzde 8'e, sonraki yıl ise yüzde 5'e çekilmesi hedeflendiği belirtilirken bir süre önce tartışma konusu olan faiz dışı fazlanın milli gelire oranının son iki yılda olduğu gibi 2005'te de yüzde 6.5'te tutulması yönünde plan yapıldığı konuşuluyor. Faiz dışı fazlanın milli gelire oranının seçime yaklaşıldıkça yüzde 5'e çekilmesine ilişkin çalışma yapıldığı öğrenildi. 


</TEXT>
</DOC>
