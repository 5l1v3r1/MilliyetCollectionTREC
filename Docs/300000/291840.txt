<DOC>
<DOCNO> 291840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur38.html </URL>
<DATE> 2004/11/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kalıcı konutların geri ödemeleri tartışma yarattı 
</HEADLINE>
<TEXT>

     Düzce'de 17 Ağustos ve 12 Kasım'da meydana gelen depremlerin ardından Bayındırlık ve İskan Bakanlığı tarafından yaptırılan 7 bin kalıcı konutun geri ödemelerinin başlaması, kentte tartışmaya neden oldu. 
     Düzce Kalıcı Konut Derneği KALDER Başkanı İlhan Özsoy, düzenlediği basın toplantısında, Düzce'de bulunan 7 bin kalıcı konutun tapularının geçen ay teslim edildiğini, ancak söz konusu konutların dünden itibaren geri ödemelerinin başladığını söyledi. 
     Hak sahiplerinden geri ödemeler için 850 milyon lira istendiğini belirten Özsoy, bu rakamın çok fazla olduğunu savundu. Özsoy, ayrıca konutların geri ödemelerinin 14 ay erken başladığını iddia ederek, bu durumun ''haksızlık ve yanlışlık'' olduğunu savundu. Özsoy, ileri sürdüğü yanlışlığın düzeltilmesi için hukuki yollara başvuracaklarını kaydetti. 
     Derneğin Hukuk Kurulu Başkanı Avukat Hidayet Can, geri ödemelerde yapılan uygulamanın Afet Yasası'na aykırı olduğunu ileri sürdü. İpotekli borçlandırmalarda geri ödemelerin ipotek tescil tarihinden itibaren 2 yıl sonra başladığını belirten Can, geri ödemelerin Ocak 2006'da başlaması gerektiğini iddia etti. Can, hak sahipleriyle birlikte 2 ay içinde toplu olarak mahkemeye başvuracaklarını bildirdi. 
     Hak sahipleri de 850 milyon lira olan geri ödeme rakamını fazla bulduklarını belirterek, bu parayı ödeyecek güçleri olmadığını söylediler. 
     
     BAYINDIRLIK İL MÜDÜRLÜĞÜ'NÜN GÖRÜŞÜ... 
     Düzce Bayındırlık İl Müdürü Necati Alkan da dün başlayan geri ödemeler için Ziraat Bankası'na şu ana kadar 40 kişinin başvurduğunu söyledi. 
     Hak sahiplerine konutların anahtarlarını 2001 yılında teslim ettiklerini anımsatan Alkan, şöyle konuştu 
     ''Yasada 'anahtar teslim tarihi' baz alınıyor. Hak sahipleri ortalama 14-15 milyar lira ödeyecekleri parayı 2 yıl ödemesiz 18 yılda ödeyecekler. Hak sahipleri daireleri alalı 3 yıl olmuş. Bakanlığımız, Ziraat Bankası kanalıyla son 1 yılın 850 milyon liraya tekabül eden taksit kısmının ödenmesi ve tapuların bu şekilde verilmesi kararını almıştır. Tapu dağıtımına başlanalı 15 gün oldu.'' Hak sahiplerinin tapu ipotek tarihini baz aldıkları için yanıldıklarını ileri süren Alkan, ''Bakanlığımızın aldığı karar gereği son 1 yılın taksiti olan 850 milyon lirayı ödemeyenlere 2 aylık bir süre tanınacak. İki aylık süre zarfında ödeme yapmayan vatandaşların hak sahiplikleri sonlandırılacak. Bundan başka yapabilecek bir şey yok'' dedi. 
     
</TEXT>
</DOC>
