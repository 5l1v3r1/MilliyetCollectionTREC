<DOC>
<DOCNO> 293567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur47.html </URL>
<DATE> 2004/11/30/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Pendik'te trafik kazası 11 yaralı 
</HEADLINE>
<TEXT>

     D-100 Karayolu'nun Pendik Mevkii'nde meydana gelen trafik kazasında, 1'i çocuk 11 kişi yaralandı. 
     AA muhabirinin edindiği bilgiye göre, Ankara yönüne gitmekte olan Gebze-Harem hattında yolcu taşıyan Kader Kütük'ün kullandığı 34 M 5674 plakalı minibüs, Serpil Çelik yönetimindeki 34 HF 992 plakalı otomobile arkadan çarptı. 
     Minibüs, çarpmanın etkisiyle sürücüsünün direksiyon hakimiyetini kaybetmesi sonucu devrilerek sürüklendi. Yaklaşık 15 metre sürüklenen minibüs, Başkent Caddesi girişinde park halinde olan 34 GID 78 plakalı minibüs ve bariyerlere çarparak durdu. 
     Çevreden yetişen vatandaşlar ve olay yerine gelen itfaiye ekipleri, minibüsün bagaj kapısını açarak yaralı yolcuları çıkardı. 
     Ambulanslar ve vatandaşların araçlarıyla Dr. Lütfi Kırdar Kartal Eğitim ve Araştırma Hastanesi ile Pendik Devlet Hastanesi'ne kaldırılan yaralılar sürücü Kader Kütük, yolcular Emine Dayı, Ela Fidan Güngör, Nazmiye Eryılmaz, Yaşar Türkyaşar, Emine Yıldız, Pembe Yalçın, Mehmet Yalçın, Rıfat Kutluca, Şengül Akkuş ve 5 yaşındaki Yusufcan Akkuş, tedavi altına alındılar. 
     
</TEXT>
</DOC>
