<DOC>
<DOCNO> 277725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko08.html </URL>
<DATE> 2004/10/06/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Eczacıbaşı, Ecrox ürününü geri çekiyor... 
</HEADLINE>
<TEXT>

     Eczacıbaşı İlaç Sanayi ve Ticaret A.Ş, Ecrox adlı ürünü geri çekme işlemlerini başlattı. 
     Eczacıbaşı İlaç'tan Borsa'ya yapılan açıklamada, Sağlık Bakanlığı İlaç ve Eczacılık Genel Müdürlüğü'nden kendilerine ulaşan yazıda, ruhsatına sahip oldukları Ecrox Tablet 12.5 mg. ve 25 mg. adlı ürünlerin tüm serilerinin ''Farmasötik ve Tıbbi Müstahzar, Madde, Malzeme ve Terkipleri ile Bitkisel Prepatların Geri Çekilmesi ve Toplatılması Hakkında Yönetmelik'' uyarınca geri çekilmesi gerektiği belirtilerek, geri çekme işlemine başlanması ve kendilerine en kısa sürede bilgi verilmesi istendiği kaydedildi. 
     Yazı uyarınca ürünleri geri çekme işlemlerinin başlatıldığı bildirilen açıklamada, Sağlık Bakanlığı'nın bu ürünlerle ilgili kesin kararının beklendiği belirtildi. 
     Açıklamada, söz konusu ürünlerin 30 Haziran 2004 tarihi itibarıyla şirketin net satışları içindeki payının yüzde 3, konsolide mali tablolardaki net satışlarda da yüzde 1.4'ü oluşturduğu kaydedildi. 
     
</TEXT>
</DOC>
