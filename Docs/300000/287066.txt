<DOC>
<DOCNO> 287066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun40.html </URL>
<DATE> 2004/11/08/ </DATE>
<TIME> 19.01 </TIME>
<AUTHOR>  </AUTHOR>
<HEADLINE>
Atlantic Montly dergisine göre "Erdoğan ılımlı ve reformcu" 
</HEADLINE>
<TEXT>

     ABD'de yayımlanan Atlantic Montly dergisi, Başbakan Recep Tayyip Erdoğan'ın ''ılımlı, reformcu İslam'' yaklaşımının, Fas'tan Endonezya'ya Müslümanları 21. yüzyıl sosyal ve siyasi realitelerle uzlaştıracak tek umut olduğunu yazdı. 
     Dergide Robert Kaplan imzasıyla yayımlanan yorumda, ABD Başkanı George W. Bush yönetiminin Türkiye'nin bu konumunu geç anladığı savunuldu. Bu nedenle Mart 2003'te Irak Savaşı için Türkiye'den cephe açılması yönündeki tezkerenin kabul edilmemesi durumunun yaşandığı görüşünün dile getirildiği yorumda, ''Türkiye'nin konumunu Avrupa anlayabilecek mi '' sorusu da yöneltildi. 
     Yorumda, Aralık ayında Avrupa Birliği'nin Türkiye ile müzakereleri başlatıp başlatmayacağına karar vereceği hatırlatıldı ve AB'nin kararsızlığının meşru ve meşru olmayan temellerinin bulunduğu savunuldu. 
     Robert Kaplan, Türkiye'nin nüfusu ve refah durumu nedeniyle AB'nin meşru kaygıları olduğunu, ancak Türklerin Müslüman olmasını bahane göstermenin meşru bir kaygı olamayacağını, Avrupa'nın da önemli ölçüde bir Müslüman nüfusa sahip olduğunu yazdı. 
     Ekonomik olarak da Türkiye'nin Avrupa'ya yakın olduğunu belirten Kaplan, Irak başta olmak üzere bölgedeki istikrarsızlıktan en çok Avrupa'nın etkileneceğini kaydederek, ''Bölgede istikrar yaratmanın en kesin yolu Türkiye'yi Avrupa'nın parçası yapmaktır'' görüşünü savundu. 
     Kaplan, ''Başbakan Recep Tayyip Erdoğan'ın ılımlı, reformcu İslam yaklaşımının, Fas'tan Endonezya'ya Müslümanları 21. yüzyıl sosyal ve siyasi realitelerle uzlaştıracak tek umut olduğunu'' yazdı. 
     
</TEXT>
</DOC>
