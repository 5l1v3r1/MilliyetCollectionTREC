<DOC>
<DOCNO> 297066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonspo26.html </URL>
<DATE> 2004/12/12/ </DATE>
<TIME> 23.58 </TIME>
<AUTHOR>  </AUTHOR>
<HEADLINE>
Real Madrid-Real Sociedad maçına bomba ihbarı 
</HEADLINE>
<TEXT>

     İspanya'nın başkenti Madrid'deki Santiago Bernabeu Stadı, Real Madrid-Real Sociedad maçının bitimine birkaç dakika kala bomba ihbarı üzerine boşaltıldı. 
     ETA örgütünün bağımsızlığı için savaştığı Bask bölgesinde yayımlanan Gara gazetesinin, telefonla bomba ihbarı aldığı belirtildi. 
     İhbarın, stadda TSİ 22.00'de patlamak üzere konulmuş bomba bulunduğu yönünde olduğu kaydedildi. 
     Maçı yayımlayan televizyon, oyuncuların ve taraftarların stadı boşaltışını ekranlara yansıttı. 
     
     SANTİAGO BERNABEU STADININ BOŞALTILMASI... 

     İspanyol Real Madrid futbol kulübünün başkanı Florentino Perez, Real Sociedad ile oynanan maç sırasında yapılan bomba ihbarı üzerine boşaltılan Santiago Bernabeu Stadı'nda şu ana kadar bomba bulunamadığını söyledi. 
     Perez, TeleMadrid televizyonuna yaptığı açıklamada, eğitimli köpeklerin arama yapmasından sonra oyuncular ve yetkililerin soyunma odalarına girişine izin verildiğini belirterek, ''Umarım yanlış alarmdır. Bildiğim kadarıyla şu ana kadar hiçbir şey bulunmadı'' dedi. 
     Real Madrid-Real Sociedad lig maçı 1-1 devam ederken 88. dakikada hakem Lizondo Cortes maçı durdurmuş, oyunculardan soyunma odalarının bulunduğu tünellere doğru gitmelerini isterken, hoparlörlerden izleyicilerin düzenli bir şekilde stadı terk etmesi istenmişti. 
     ETA örgütünün bağımsızlığı için savaştığı Bask bölgesinde yayımlanan Gara gazetesini örgüt adına arayan bir kişi, telefonla bomba ihbarında bulunmuştu. 
     İhbarın, stadda TSİ 22.00'de patlamak üzere konulmuş bomba bulunduğu yönünde olduğu kaydedilmişti. 
     70 bin dolayında taraftarın, oyunun durdurulmasından sonra 15 dakikadan kısa sürede stadı boşalttığı belirtildi. 
     Tahliyeden sonra bazı seyircilerin sinir bozukluğundan göz yaşları içinde kaldığı görülürken, acil durum görevlileri buna karşın hiç kimsenin tahliye sırasında yaralanmadığını söylediler. 
     ETA örgütü, Mayıs 2002'de Barnebeu Stadı'nı hedef almıştı. Avrupa Şampiyonlar Ligi yarı final maçından birkaç saat önce bomba yüklü bir araç stadın yakınında infilak etmiş, 17 kişi hafif yaralanmıştı. 
     
</TEXT>
</DOC>
