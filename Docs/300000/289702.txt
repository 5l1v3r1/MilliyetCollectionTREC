<DOC>
<DOCNO> 289702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/spor/spo03.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cihan'a talih kuşu 
</HEADLINE>
<TEXT>


Galatasaray'ın sağ kanat oyuncusu, Sampdoria, Udinese ve Parma tarafından yakın takibe alındı. İtalyan kulübünün yöneticileri, Sarı-Kırmızılı futbolcu için dün İstanbul'a geldi 

HALİL ÖZER 


Yıldızı parladı 
SARI - Kırmızılı takımda, sezon başında kadro darlığı nedeniyle sağ kanada çekilen ve ilk haftalarda yoğun eleştiri alan Cihan Haspolat'ın yıldızı parladı. Genç futbolcu, bocalama devresinden sonra formunu yakalayıp, A Milli takıma kadar yükselirken, İtalyan kulüplerinin dikkatini çekti ve yakın takibe alındı. İtalyan menajer ve yöneticiler dün İstanbul'a gelerek, Cihan'ın oynaması umuduyla Türkiye - Ukrayna sınavını izlediler. 

"Dayanıklı oyuncu" 
SAMPDORİA, Udinese ve Parma kulübünün temsilcilerinin, Galatasaray - Malatya ile cumartesi günü oynayacağı karşılaşmayı da izleyecekleri ve Cihan'ı mercek altına alacakları bildirildi. İtalyanlar'ın, Sarı - Kırmızılı oyuncunun ilk olarak dayanıklılığından etkilendikleri ve performansındaki yükselişi bu özelliğine bağladıkları ifade edildi. İtalya'nın üç büyük kulübünün, Cihan'ı sezon sonuna kadar izlemeye devam edecekleri de belirtildi. 

Cim-Bom'a büyük fırsat 

MEHMET ÇİFTÇİ 

AVRUPA'NIN en gelişmiş kulüplerinin oluşturduğu G - 14'e Galatasaray'ın da davet edilmesi istenecek. Barcelona Başkanı Joan Laporta, Brüksel'deki toplantıya gitmeden önce İspanyol basınına verdiği demeçte, 14 olan üye sayısını 18'e çıkaracaklarını, Avrupa'daki futbolun şekillenmesinde söz sahibi olma hakkını elinde bulunduran Galatasaray'ın, 4 yeni üyeden biri olması gerektiğini söyledi. G - 14'e ayrıca İngiltere'den Chelsea, Yunanistan'dan AEK, İskoçya'dan ise Celtic'in alınması da bekleniyor. 

Yoğun mesai 

GALATASARAY, Malatyaspor ile İstanbul'da oynayacağı maçın hazırlıklarını dün yaptığı tek antrenmanla sürdürdü. Milli Takımlar'a giden futbolcuların katılmadığı idmanda Sarı - Kırmızılılar, taktiksel çift kale maç yaptı. Teknik Direktör Hagi, özellikle son vuruş çalışmasına ağırlık verirken, oyuncularını da sık sık uyardı. Rumen teknik adam, "Topu ayağınızda tutmayın. Sık sık paslaşın" ifadelerini kullandı. 

Pinto eriyor 

MEMETCAN DEMİRAY 

FATİH Terim'in 2002'de Felipe ile birlikte Galatasaray'a getirdiği Fabio Pinto, Almanya'nın yerel liginde bile forma şansı bulmakta güçlük çekiyor. Sarı - Kırmızılı takım, Brezilyalı oyuncuyu geçen yıl Suudi Arabistan'ın Al - İttihad takımına gönderilmişti. Bu sezon ise Almanya'nın yerel kuzey liginde Chemnitzer FC forması giyen Pinto, küme düşme hattında yer alan takımında 17 maçta 9 kez kadroya girdi, sadece bir kez 90 dakika sahada kaldı. 25 yaşındaki oyuncu, tek golünü Arminia Bielefeld karşısında kaydetti. 


</TEXT>
</DOC>
