<DOC>
<DOCNO> 289348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur52.html </URL>
<DATE> 2004/11/16/ </DATE>
<TIME> 20.13 </TIME>
<AUTHOR>  </AUTHOR>
<HEADLINE>
Uzanların çiftiliğindeki eşyalar İstanbul'a gönderildi... 
</HEADLINE>
<TEXT>

     Sakarya'nın Pamukova İlçesi'nde bulunan ve Tasarruf Mevduatı Sigorta Fonu TMSF tarafından el konulan Uzan Grubu'na ait çiftlikteki eşyalar, toplanarak İstanbul'a gönderildi. 
     AA muhabirinin aldığı bilgiye göre, Bakacak Köyü'nde bin 600 dönüm arazide kurulu çiftlikte, Cem Uzan ve kardeşi Hakan Uzan'ın kaldığı villalar ile konukların kalması için yapılan 4 ayrı VIP evindeki eşyalar kamyonlara yüklenerek İstanbul'a gönderildi. 
     TMSF çalışanı 30 kişilik ekip tarafından yapılan yükleme sırasında geniş güvenlik önlemi alındı. Çiftliğe giren gazeteciler başta olmak üzere kamyon sürücüleri ve diğer görevliler kimlik tespitleri yapıldıktan sonra içeriye alındı. Yine önlemler çerçevesinde, eşyaların yükleme işi tamamlandıktan sonra 10 kamyon aynı anda çıkış yaptı. 
     TMSF Satış Komisyonu Başkanı Fethi Çalık, villada rahat arama yapabilmek için mobilya ile elektronik eşyaların zarar görmemesi amacıyla eşyaları kamyona yükleyerek konvoy halinde jandarma nezaretinde İstanbul Şişli'de bulunan TMSF'na ait depoya gönderdiklerini söyledi. 
     Çalık, villadaki aramaların devam edeceğini de kaydetti. 
     
</TEXT>
</DOC>
