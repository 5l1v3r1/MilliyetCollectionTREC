<DOC>
<DOCNO> 294527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo38.html </URL>
<DATE> 2004/12/03/ </DATE>
<TIME> 20.57 </TIME>
<AUTHOR>  </AUTHOR>
<HEADLINE>
Fenerbahçe, Ankaragücü maçı öncesi notlar... 
</HEADLINE>
<TEXT>

     Fenerbahçe, Ankaragücü karşısına, geçen hafta Diyarbakırspor maçının 11'inden farklı olarak 2 oyuncu değişikliğiyle çıktı. 
     Diyarbakırspor maçında gördüğü sarı kartla bu sezon 4. kartını gören Brezilyalı futbolcu Luciano, Ankaragücü maç kadrosunda yer almazken, teknik direktör Christoph Daum, bu futbolcunun yerine Serkan'ı 11 kişilik kadroya dahil etti. 
     Daum, geçen hafta kart cezası nedeniyle forma giyemeyen Nobre'yi takıma alırken, Diyarbakırspor karşısında bu futbolcunun yerine forvette görev yapan Serhat, bu hafta yedekler arasında yer buldu. 
     Fenerbahçe'de 2 maçlık cezası sona eren kaleci Volkan, 18 kişilik kadroya girdi ve sakatlıkları bulunan Van Hooijdonk ile Deniz, kadroda yer almadı. 
     
     KEMAL 11'E ABONE 

     Sakatlığı geçen ve fizik kondisyon düzeyi yavaş yavaş takımın seviyesine ulaşan Kemal, 3 haftadır Daum'un sahaya sürdüğü 11 kişilik kadroların vazgeçilmez ismi oldu. 
     Ligin 13. haftasındaki Trabzonspor maçında, 11'de sahaya çıkıp sadece ilk yarıda görev yapan, geçen hafta Diyarbakırspor maçında da 11'de yer alan Kemal, bu hafta da kadroya alındı. 
     
     AURELIO RİSKİ 

     Hafta başından bu yana, 3 sarı kartı olduğu için 16. haftadaki Galatasaray maçı düşünülerek bu akşam kadroya alınıp alınmayacağı medyada tartışılan Aurelio, 11 kişilik kadroda sahaya çıktı. 
     Brezilyalı oyuncu, bu akşamki maçta da sarı kart görürse önümüzdeki hafta derbi maçta cezalı duruma düşecek. 
     
     GÜVENLİK TOPLANTISI YAPILDI 

     Maçla ilgili güvenlik toplantısı, Futbol Federasyonu, iki kulüp yetkilileri ve emniyet birimlerinin katılımıyla, bugün Fenerbahçe Şükrü Saracoğlu Stadı'nda yapıldı. 
     Toplantıda, maç öncesinde, maç sırasında ve maç sonrasında uygulanacak hareket tarzları görüşüldü. Karşılaşma için bin 400 polisin görev yaptığı, stadın içinde ve dışında 30 kadar güvenlik kamerasının görüntü aldığı bildirildi. 
     Yeni uygulamalar çerçevesinde herkesin, biletinin üzerinde yazan numaralı koltuğa oturması için maç öncesi anonslar yapıldı. Tribünlerdeki merdivenlerin boş bırakılmaması durumunda maçın başlatılmayacağı belirtildi. 
     Stat kapılarını sürekli kontrol altında tutan stat müdürü Mürşit Tarhan, bir ara, numaralı tribünde bedensel engelli taraftarların giriş çıkış yaptığı 7 numaralı kapının, amacı dışında kullanıldığını anons ederek görevlilere sert çıktı. Tarhan, stat dışından da duyulan anonsunda, 7 numaralı kapı görevlilerine bu yetkiyi nereden aldıklarını sorarak duruma müdahale etti. 
     
     
     ''KADINA KARŞI ŞİDDETE SON'' 

     İki takım futbolcuları da ısınmak için sahaya çıktıklarında eşofmanlarının üzerinde, önünde ''Kadına karşı şiddete son'' yazılı tişörtlerle çıktılar. Oyuncular ısınmalarını bu tişörtlerle tamamladılar. 
     İki takım futbolcuları da sahaya aynı sloganın yer aldığı pankartı taşıyarak çıktı. 
     Bu arada Fenerbahçe ve Ankaragücü PAF takımları arasında Dereağzı Tesisleri'nde yapılan maçı, Ankaragücü 2-1 kazandı. 
     Öte yandan, Almanya Antrenörler Derneği'nin organizasyonu ile Türkiye'ye gelen 24 antrenör adayı, bugün, Fenerbahçe Şükrü Saracoğlu Stadı'nı gezdi. Stat ve içindeki birimler hakkında bilgi edinen antrenör adaylarına, stat müdürü Mürşit Tarhan eşlik etti. 
     Geçen hafta boş kalan tribünler bu hafta neredeyse eskiye dönüşü yaşadı. Yönetim kurulunun bilet fiyatlarında belli oranda indirime gitmesi de taraftarı tribüne çekti. Geçen hafta özellikle kale arkası tribünlerindeki oluşan büyük boşlukların azaldığı dikkat çekti. 
     Bu arada, az sayıda Ankaragücü taraftarı da kendilerine ayrılan tribünden maçı izledi. 
     
</TEXT>
</DOC>
