<DOC>
<DOCNO> 285240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonyas17.html </URL>
<DATE> 2004/11/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Amasra'ya turist ilgisi... 
</HEADLINE>
<TEXT>

     Bartın'ın tarihi ve turistik ilçesi Amasra'da, 29 Ekim Cumhuriyet Bayramı tatilinin hafta sonu öncesine gelmesi dolayısıyla otel ve pansiyonların tamamı doldu. 
     Amasra Belediye Başkanı Ali Yıldırım, AA muhabirine yaptığı açıklamada, yılda 250 bin turistin geldiği ilçelerinin, 28 Ekim Perşembe günü öğleden sonra tatil olması dolayısıyla turistlerin akınına uğradığını söyledi. 
     Amasra'nın nüfusunun, hafta sonunda, günübirlik turistlerle 7 binden 25 bine çıktığını kaydeden Yıldırım, şöyle konuştu 
     ''İlçemizde 1500 civarında yatak kapasitesine sahip otel ve pansiyonların tamamı hafta sonu doldu. Tarihi zenginlikleri ve doğa güzelliklerinin yanı sıra kendine özgü mutfak kültürüyle çok önemli turizm potansiyeline sahip Amasra, özellikle havaların sıcak olduğu dönemlerde çok sayıda turistin gözde mekanları arasında yer alıyor. İlçemizde kongre ve yat turizmini geliştirerek yılda 1 milyon turist ağırlamak hedefindeyiz. Çünkü, bizim için en önemli unsurlardan biri, ilçedeki esnafın para kazanmasıdır. Turizmde hedefimize kısa zamanda ulaşacağımıza inanıyorum.'' 
     
</TEXT>
</DOC>
