<DOC>
<DOCNO> 253795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun29.html </URL>
<DATE> 2004/07/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İsrail, gerilen ilişkileri düzltmek için Ankara'ya temsilci gönderiyor 
</HEADLINE>
<TEXT>

     İsrail'de yayınlanan Haaretz gazetesi, İsrail Başbakan Kıdemli Yardımcısı ve Sanayi, Ticaret, Çalışma ve İletişim Bakanı Ehud Olmert'in Türkiye ile İsrail arasında son zamanlarda gerilen ilişkileri düzeltmek için gelecek hafta Ankara'ya gideceğini yazdı. 
     Olmert'in Ankara temaslarının değerlendirildiği habere göre, Başbakan Recep Tayyip Erdoğan ile görüşecek olan Olmert, İsrail Başbakanı Ariel Şaron'un mesajını iletecek ve Erdoğan'a, İsrail'e yönelik tutumunu soracak. 
     Erdoğan'ın İsrail'e yönelik eleştirilerinin ardından yapılacak ilk üst düzey temas olması açısından önem taşıdığı belirtilen ziyaret sırasında, Olmert'in, iki ülke arasında gerilen ilişkileri düzeltmeye çalışacağı kaydedildi. 
     Haberde, Türkiye'nin İsrail ile ilişkileri bozmak istemediği, İsrail'in de Erdoğan hükümetiyle bağlarını kuvvetlendirmek istediği belirtildi. 
     İsrail'de, Erdoğan'ın, bu ülkede olanlara ilişkin yeterli bilgisinin olmadığı yönünde bir görüş olduğu ifade edilen haberde, Erdoğan'ın Şaron ile henüz bir araya gelmediğine de işaret edildi. 
     
     İSRAİL'İN 3 MESAJI 
     Habere göre, İsrail, Türkiye ile bir kriz yaşanmasından çekiniyor ve mesajlarını Washington üzerinden yönetim, kongre ve Yahudi toplumu gönderiyor. 
     Bu çerçevede İsrail'in üç mesajının bulunduğu, bunların da ''Erdoğan'ın İsrail'e yönelik eleştirilerine son vermesi, Şaron'un çekilme planına destek verilmesi ve Dışişleri Bakanı ve Başbakan Yardımcısı Abdullah Gül'ün İsrail'e bir gezi düzenlemesi'' olduğu kaydedildi. 
     Haberde, Washington'un bu mesajları Ankara'ya ilettiği, ABD Başkanı George Bush'un da Türkiye ziyareti sırasında İsrail'le ilişkilerin önemine işaret ettiği belirtildi. 
     Türkiye'ye işadamı heyetiyle birlikte gidecek olan Olmert'in, ekonomik işbirliğine ilişkin bir protokol imzalayacağı ve 6 İsrail firmasının dahil olduğu GAP bölgesindeki su geliştirme projesinde ilerleme kaydetmeye çalışacağı ifade edildi. 
     Olmert, 13-15 Temmuz arasında Ankara'ya yapacağı ziyaret kapsamında, ilki 2000'de düzenlenen Türkiye-İsrail Karma Ekonomik Komisyonu KEK toplantısına katılacak. 
     
</TEXT>
</DOC>
