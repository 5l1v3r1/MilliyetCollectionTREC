<DOC>
<DOCNO> 281784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun05.html </URL>
<DATE> 2004/10/20/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
ABD'ye göre Bin Ladin'in El Kaide üzerinde kontrolü zayıfladı... 
</HEADLINE>
<TEXT>

     ABD'nin Afganistan'daki komutanı Korgeneral David Barno, terörist Usame bin Ladin'in El Kaide üzerinde kontrolünün zayıfladığını söyledi. 
     ABD Savunma Bakanlığı Pentagon'da konuşan Barno, Bin Ladin'in daha önce olduğu gibi El Kaide üzerinde veya Afganistan ve Pakistan'da faaliyet gösteren kendilerine bağlı terörist gruplar üzerinde günlük komuta ve kontrol sahibi olduğuna yönelik hiçbir işaret görmediğini söyledi. 
     Bin Ladin'in nerede bulunduğu, sağlık durumu ve El Kaide üzerindeki kontrolüne ilişkin ellerinde yeterli kanıt bulunmadığını da kaydeden Barno, Bin Ladin'in hayatta olduğuna inanıldığını söyledi. 
     El Kaide liderinin yıl sonuna doğru ele geçirileceği tahminini bu yılın başında dile getiren Barno, ''Kristal küremi rafa kaldırdım. Artık bu konularda tahminde bulunmuyorum'' dedi. 
     Afganistan'da 9 Ekim'de düzenlenen seçimleri ''çok başarılı'' olarak niteleyen Barno, isyancıların roket saldırısı ve yoğun kara rağmen Afganların oy kullandığını anlattı. 
     
</TEXT>
</DOC>
