<DOC>
<DOCNO> 282165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/soneko19.html </URL>
<DATE> 2004/10/21/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
MÜSİAD Dolaylı vergilerin artırılması olumsuz etkileyebilir 
</HEADLINE>
<TEXT>

     Müstakil Sanayici ve İşadamları Derneği MÜSİAD , 2005 bütçe hedefleri kapsamında vergi gelirlerinin yüzde 18'in üzerinde artması veya dolaylı vergilerin artırılmasının, reel ekonomi açısından son derece olumsuz etkilere yol açabileceğini bildirdi. 
     MÜSİAD'dan yapılan yazılı açıklamada, Genel Başkan Ömer Bolat başkanlığındaki Danışma Kurulu tarafından yapılan değerlendirmeye yer verildi. 
     Açıklamada, faiz dışı fazla hedefinin sabit bir değer şeklinde belirlenmesinden vazgeçilmesi, temel hedef olan net kamu borcunun milli gelire oranının düşürülmesini sağlayacak şekilde esnek faiz dışı fazla politikasının belirlenmesinin büyük önem taşıdığı vurgulandı. 
     2004 yılı için yüzde 12 olarak belirlenmiş olan TÜFE enflasyonunun yüzde 8-9 civarında gerçekleşeceği, büyümenin ise yüzde 5 olan hedefin iki katına çıkacağı ve yüzde 10 civarında gerçekleşeceğinin anlaşıldığına işaret edilen açıklamada, ''Reel büyümenin artması, enflasyonun düşmesi son derece olumlu. Bununla birlikte makro ekonomik hedefler kendi içlerinde bir bütünlük arzettiklerinden dolayı enflasyon hedefinde yüzde 30, büyüme hedefinde de yüzde 100 sapma olması dikkat çekicidir. Bu durum ekonomi politikası karar mercilerinin makro büyüklükleri yeterince kontrol edemedikleri gibi bir görüntü doğurmaktadır'' denildi. 
     Ortaya çıkan tablonun başarılı olmakla birlikte, henüz kat edilmesi gereken önemli aşamalar bulunduğuna dikkat çekilen açıklamada, KDV ve ÖTV'deki artışın reel ekonomi üzerideki vergi yükünün daha da artacağını gösterdiği kaydedildi. 
     Açıklamada, şöyle denildi 
     ''2005 yılında vergi gelirlerinde yüzde 18,38 ile toplam bütçe gelir ve harcamalarındakinin üzerinde bir artış öngörülmüştür. Enflasyon yüzde 8 ve büyüme hızı yüzde 5 iken vergi gelirlerinin yüzde 18'in üzerinde artması veya KDV, ÖTV gibi dolaylı vergilerin artırılması, reel ekonomi açısından son derece olumsuz etkilere yol açabilir.'' 
     
     ''ŞİMDİ SIRA KAPSAMLI RESTORASYON PROGRAMINDA'' 
     Gelir dağılımının düzeltilemediği, işsizlik başta olmak üzere sosyal sorunların hala çözülemediği ifade edilen açıklamada, gelinen bu noktada istikrarın sağlanmasının da yeterli olmadığı savunuldu. 
     Açıklamada, şunlar kaydedildi 
     ''Hükümet Türkiye'yi içine sürüklendiği girdaptan, gömülmekte olan bataklıktan çekip çıkarmayı başarmıştır. Şimdi sıra, sağlanan başarının da verdiği ivmeyle sosyal ve ekonomik barışı hakkaniyet çerçevesinde tesis edecek daha kapsamlı bir restorasyon programını yürürlüğe koymaktır. 
     Başta IMF olmak üzere kreditörler ve onların temsilcileri doğal olarak ekonomik programın sosyal unsurlar içermemesini ve sulandırılmamasını talep etmektedirler. Öte yandan umutlarını AK Parti iktidarına bağlayan geniş toplum kesimlerinin talepleri ise tam tersine sosyal ağırlığın artması yönündedir. 
     Hükümete düşen, başarılı bir talep yönetimi ile bu kesimler arasında bir denge sağlamaktır. Talepler sadece tek taraflı olarak dikkate alınırsa, istikrarın en temel bileşeni olan hükümete duyulan güven aşınabilir.'' 
     
</TEXT>
</DOC>
