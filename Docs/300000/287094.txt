<DOC>
<DOCNO> 287094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko17.html </URL>
<DATE> 2004/11/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Coca-Cola'nın halka arzı ertelendi... 
</HEADLINE>
<TEXT>

     Coca-Cola İçecek A.Ş.'den yapılan açıklamada, Sermaye Piyasası'ndan alınan onay ile başlatılan halka arz çalışmalarında talep toplama sürecinin 5 Kasım tarihinde sona erdiği anımsatıldı. 
     Yurt içi ve yurt dışından gelen toplam talebin, halka arzı karşılayacak düzeyde gerçekleştiği kaydedilen açıklamada, ''Ancak, toplanan talep miktarının halka arzdan sonra Borsa'da fiyat istikrarını sağlayacak düzeyde olmadığı öngörülerek, özellikle küçük yatırımcıyı korumak amacıyla halka arzın ertelenmesine karar verilmiştir'' denildi. 
     Yurt içinde toplanan talep karşılıklarının, faiziyle birlikte iade edileceği bildirilen açıklamada, Coca-Cola İçecek A.Ş. hisselerini satın almak üzere talepte bulunan 26 bini aşkın değerli yatırımcıya, şirkete gösterdikleri ilgi ve güven için teşekkür edildi. 
     Bu arada, Coca-Cola İçecek A.Ş. Yönetim Kurulu Üyeleri, bugün İstanbul'da bir basın toplantısı düzenleyerek konuyla ilgili bilgi verecekler. 

     
</TEXT>
</DOC>
