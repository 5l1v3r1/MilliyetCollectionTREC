<DOC>
<DOCNO> 299172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonsiy11.html </URL>
<DATE> 2004/12/20/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Arınç Şimdi daha zorlu bir dönem başlıyor 
</HEADLINE>
<TEXT>

     TBMM Başkanı Bülent Arınç, AB üyeliği için müzakere tarihi alan Türkiye için daha zorlu bir dönemin başladığını söyledi. 
     TBMM Genel Kurulu'nda bütçe görüşmelerini yöneten Arınç, Türkiye'nin 41 yıldır uğraştığı AB üyeliği için müzakere tarihi aldığını hatırlattı. Arınç, ''Bu büyük başarının halkımıza, memleketimize ve insanlığa hayırlı olmasını diliyorum. Bu başarıda yıllardır özveride bulunan, üyelik hedefimiz için fedakarlık yapan, desteğini esirgemeyen milletimizin payı büyüktür. Bu yüzden Yüce Meclisimiz adına milletimize bu özverisinden dolayı minnettarlığımızı ve saygımızı iletiyorum'' dedi. 
     Arınç, TBMM Genel Kurulu'nda sabahlara kadar uykusuz çalışan, ülkenin geleceği için her türlü gayreti gösteren muhalefet ve iktidar milletvekillerini ve Türkiye'yi Avrupa'da temsil eden Hükümeti de başarısından ötürü kutladı. ''Şimdi daha zorlu bir dönem başlıyor'' diyen Arınç, daha çok çalışma, daha çok kenetlenme dönemi başladığını kaydetti. 
     Arınç, sözlerini, ''Allah yardımcımız olsun'' diyerek tamamladı. 
     
</TEXT>
</DOC>
