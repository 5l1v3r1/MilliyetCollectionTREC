<DOC>
<DOCNO> 253998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/guncel/gun11.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK tasarısı tamam 
</HEADLINE>
<TEXT>


ANKARA Milliyet 

TBMM Adalet Komisyonu'nda 348 maddeden oluşan Türk Ceza Kanunu TCK tasarısının görüşmeleri tamamlandı. Dün kabul edilen maddelere göre suçtan kaynaklanan kara parasını, yurtdışına çıkaran veya bunların gayri meşru kaynağını gizlemek ve meşru bir yolla elde edildiği kanaatini uyandırmak amacıyla çeşitli işlemlere tabi tutarak aklamaya çalışan kişi 2 - 5 yıl hapis yatacak. Suç örgütlü olarak işlenirse, ceza bir kat artacak. 
Tasarıdaki düzenlemeler şöyle 
Cumhurbaşkanı'na hakaret eden kişi, 1-4 yıl hapis cezasına çarptırılacak. Türk bayrağını yırtarak, yakarak veya başka şekilde alenen aşağılayan, 1 - 3 yıl hapis yatacak. İstiklal Marşı'nı alenen aşağılayan kişi, 6 aydan 2 yıla kadar hapisle cezalandırılacak.Türklüğü, Cumhuriyeti veya TBMM'yi alenen aşağılayan kişi, 1 - 3 yıl hapis yatacak. Hükümeti, yargı organlarını, askeri veya emniyet teşkilatını alenen aşağılayan kişi, 6 aydan 2 yıla kadar hapisle cezalandırılacak.Devletin topraklarının tamamını veya bir kısmını yabancı bir devletin egemenliği altına koymak, devletin birliğini bozmak, devletin egemenliğinde bulunan topraklardan bir kısmını devletin idaresinden ayırmak, devletin bağımsızlığını zayıflatmak amacına yönelik elverişli bir fiil işleyen kimseye ağırlaştırılmış müebbet hapis cezası verilecek.Temel milli yararlara karşı fiillerde bulunmak maksadıyla, yabancı kişi ve kuruluşlardan kendisi veya başkası için yarar sağlayan vatandaşa, 3 - 10 yıl hapis cezası verilecek. 


</TEXT>
</DOC>
