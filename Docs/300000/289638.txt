<DOC>
<DOCNO> 289638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonyas14.html </URL>
<DATE> 2004/11/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kadınların korkulu rüyası İdrar kaçırma 
</HEADLINE>
<TEXT>

     Erciyes Üniversitesi Tıp Fakültesi Kadın Hastalıkları ve Doğum Anabilim Dalı Öğretim Üyesi Doç. Dr. Ercan Aygen, 45 yaşın üzerindeki kadınların yüzde 50'sinde idrar kaçırma sorunu olduğunu söyledi. 
     Doç. Dr. Aygen, AA muhabirine yaptığı açıklamada, fazla ve zor doğumlar, şişmanlık ile menopoz sonrası hormon eksikliğinin kadınlarda idrar kaçırmaya neden olduğunu kaydetti. 
     Hastalığın tedavi edilmediğinde ilerleyebileceğini belirten Doç. Dr. Aygen, şu bilgileri verdi 
     ''45 yaşın üzerindeki kadınların yüzde 50'sinde idrar kaçırma sorunu var. Ancak kadınların birçoğu, utandıkları ve bu sorunu yaşlılığın bir gereği olarak kabul ettikleri için doktora başvurmuyorlar. Sonuçta hastalık ilerleyebiliyor ve öksürüldüğünde ya da cinsel ilişki sırasında idrar kaçırmaya da neden olabiliyor. Hastalığın her aşamasında gerek ilaç gerekse ameliyatla tedavi mümkün. Ama bu sorun hastaların yaşam kalitesini de etkilediği için tedavide geç kalınmaması gerekiyor.'' Bu konuda yaklaşık 4 yıldır üroloji uzmanlarıyla ortak çalışmalar yaptıklarını bildiren Doç. Dr. Aygen, Gevher Nesibe Hastanesi'nde her perşembe günü iki anabilim dalından uzmanların hastalara poliklinik hizmeti sunduğunu ve sorunlarına çözüm aradığını belirtti. 
     Doç. Dr. Aygen, hasta sayılarının her geçen gün arttığına işaret ederek, hiçbir hastalığın utanılacak bir yanı olmadığını, bu nedenle kadınların çekinmeden kendilerine başvurabileceklerini söyledi. 
     
</TEXT>
</DOC>
