<DOC>
<DOCNO> 291102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko29.html </URL>
<DATE> 2004/11/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
AB komiseri Döviz piyasasındaki hızlı hareketleri hoş karşılamayız 
</HEADLINE>
<TEXT>

     Avrupa Komisyonu'nun ekonomi ve mali işlerden sorumlu üyesi Joaquin Almunia, euro dolar paritesinde kaydedilen son yükselişlerin ''doğru yönde bir hareket olmadığını'' söyleyerek, hızlı değerlenmenin euro bölgesinde ihracatı olumsuz etkileyebileceğini kaydetti. 
     Paris'te gazetecilerin sorularını cevaplandıran Almunia, euronun dolar karşısında mevcut seviyesinde Avrupa'nın rekabet gücünü hala koruyabildiğinin ortaya çıktığını belirterek, ''Fakat düzensiz hareketlerin olmaması gerekiyor. Döviz piyasasında hızlı hareketleri hoş karşılamayız'' diye konuştu. 
     Almunia, petrol fiyatlarının rekor seviyesinden biraz gerilemesinin ekonomide iyimserliği artırdığını, fakat aynı şeyin döviz hareketleri için söylenemeyeceğini bildirerek, ''Euronun değerlenme seyri sürerse, dış talepte sorunlar oluşturabilir'' uyarısında bulundu. 
     Avrupa döviz piyasalarında 1.3040 dolardan satılan euro, geçen hafta perşembe günü gördüğü rekor seviye olan 1.3074'e yakın seyrediyor. 
     
</TEXT>
</DOC>
