<DOC>
<DOCNO> 265209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/spor/yture.html </URL>
<DATE> 2004/08/21/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Kabuk değişimi 
</HEADLINE>
<TEXT>



Sırp çalıştırıcı Tanjevic'in gençleştirme operasyonu ve 12 oyuncuya dayalı oyun sistemiyle yepyeni bir oluşuma yelken açan A Milli Basketbol Takımımız, dün Letonya karşısında bu "kabuk değişiminin" sıkıntılarını yaşadı. 
Artık Dünya basketbolunun benimsediği 12 adama dayalı, hareketli, yardımlaşmalı, kısacası paylaşımı ön planda tutan bu oyun tarzı, Tanjevic gelene kadar altı adamda tıkanmış kalmış, zaman zaman yedi kişiye çıkmış tarza alışkın oyuncularımızı alışana kadar zorlayacakmış görüntüsü verdi. Tabii, Tanjevic de Devler'in de bu tarihi değişime adapte olmalarının zaman alacağını hesap etmiş olsa gerek, oyuncularını sıkmadan, onları bunaltmadan bu evreyi aşmak için alışılmışın aksine agresif kimliğini gizliyor. 
Dünkü karşılaşmada, denizaşırı rakipleri Yeni Zelanda ve ABD ile yaptığı iki maçın ardından yeni coachu ve oyun anlayışıyla Avrupalı rakiplerinin karşısına çıkan Milli Takımımız, ikinci çeyrek dışında olumlu bir görüntü sergiledi. Ancak bu çeyrekte rakibinin agresif savunmasına karşı yedi dakikada iki sayı bulabilen Milli Takımımız'ın, skor sıkıntısına Letonya gibi bize göre vasat bir takım karşısında çare üretememesi düşündürücüydü. İbrahim, Hidayet, Mehmet, Serkan gibi oyuncuların bu süreçte devreye sokulamaması, biraz da henüz yabancı olduğumuz 'oyun içinde 12 kişiye dayalı' sirkülasyondan kaynaklandı. Ancak şu da bir gerçek ki, Avrupa Şampiyonluğu hedefi taşımak, artık 12 kişilik oyunlardan geçiyor. Çünkü artık oyuncuların, iki misli süre aldığı maçlar yerine, iki misli oyuncunun sahada her şeyini verdiği mücadeleler sonucu tayin edecek... 


</TEXT>
</DOC>
