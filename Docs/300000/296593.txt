<DOC>
<DOCNO> 296593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonsiy13.html </URL>
<DATE> 2004/12/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
"İsveç, Türkiye'nin üyeliğini hararetle destekliyor" 
</HEADLINE>
<TEXT>

     İsveç'in İstanbul Başkonsolosu Ingmar Karlsson, ''ülkesinin Türkiye'nin Avrupa Birliği AB üyeliğini hararetle desteklediğini'' bildirdi. 
     Türkiye Ekonomik ve Sosyal Etüdler Vakfı TESEV Demokratik Değişim Gönüllüleri tarafından İsveç'in İstanbul Başkonsolosluğu'nda düzenlenen ''İnsan Haklarında Gri Alanlar'' konulu toplantının açılışında konuşan Karlsson, ''İsveç'in, AB üyeliği konusunda Türkiye'nin karşısında olan ülkeler arasında gösterildiğine'' dikkat çekerek, şunları söyledi 
     ''İsveç, Türkiye'nin AB üyeliğini hararetle destekliyor. Müzakerelerin ucunun açık olmamasını destekliyor. Kıbrıs sorununu, Kopenhag Kriterleri arasında saymıyor. Türk işçilerin serbest dolaşımını destekliyor.'' Karlsson, ''azınlıklar konusu Kopenhag Kriterleri arasında bulunduğundan, bu konuda çalışmalar yaptıklarını'' dile getirerek, ''Bu çerçevede Süryani dilinde uluslararası toplantı düzenlediklerini, ayrıca Zaza ve Kırmanca dilinde çocuk kitapları basılması konusunda da finans desteği verdiklerini'' sözlerine ekledi. 
     TESEV Yönetim Kurulu Üyesi Osman Kavala da, ''farklı inanç gruplarına mensup kişilerin ibadetlerini serbestçe yapabilmelerinin demokrasinin gereği olduğunu'' vurguladı. 
     
     DİNİ CEMAAT TEMSİLCİLERİNİN KONUŞMALARI... 
     Toplantıda Keldani Cemaati adına konuşan Erol Dora da, dünyada Keldani Katolik Kilisesi'ne mensup yaklaşık 1 milyon kişi bulunduğunu ve Türkiye'de de 1000 civarında Keldani yaşadığını anlatarak, çoğunlukla Diyarbakır, Mersin, Hakkari, Şırnak ve İstanbul'da yaşayan Keldaniler'in de ''gayrimüslim bir cemaat'' olduğunu söyledi. 
     Dora, ''Keldaniler'in, Lozan Anlaşması'na göre 'azınlık' olmasına rağmen, fiili olarak bu haklardan yararlanamadığını'' iddia ederek, ''En büyük sorunumuz din adamlarının Türkiye'de yetişememesi. Dışarıdan din görevlisi de getirilemiyor. Türkiye'de şu anda 1 tane din görevlimiz var'' dedi. 
     ''Dini cemaat vakıflarının mallarının iade edilmesi gerektiğini'' de kaydeden Dora, ''Temennimiz, Lozan'ın kapsadığı tüm azınlıklara haklarının uygulanması'' diye konuştu. 
     Türk Dünyası Presbiteryen Kiliseleri Ruhani Kurul Başkanı Başpastör Turgay Üçal da, ''Türkiye'deki Presbiteryen kiliselerinin ve genel olarak protestanlığın tam olarak bilinmediğini'', ''Siz misyonerlik faaliyeti yapıyorsunuz'' diye görüldüğünü öne sürerek, ''laik sistemde bir dini inanca bağlı tek kişi bile olsa haklarını kullanabilmesi gerektiğini'' söyledi. 
     Üçal, ''Türkiye'deki Presbiteryenler'in ibadet edecekleri mekanlar konusunda sıkıntı olduğunu'' kaydetti. 
     Türkiye Caferileri Temsilcisi Selahattin Özgündüz de, ''Türkiye'de Müslümanlar'ın genelde Sünni ve Şia grubunda olduğunu, Şia'ların da genelde 'Alevi' olarak tanımlandığını'' belirterek, ''Caferiler'in de Şia'nın dallarından olduğunu'' bildirdi. 
     ''Türkiye'de herkes şikayetçi. Sünniler de şikayetçi. 'En mazlum biziz' diyorlar. Sünnisi, Alevisi, gayrimüslimi herkes mazlumsa, bu devlet kimin '' diyen Özgündüz, ''Türkiye Cumhuriyeti, hepimizin devleti. Toplumların mutluluğunun sacayağı, tam işleyen bir demokrasidir'' dedi. 
     
</TEXT>
</DOC>
