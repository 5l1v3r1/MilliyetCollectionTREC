<DOC>
<DOCNO> 268714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sondun27.html </URL>
<DATE> 2004/09/03/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Saldırganların talepleri ve kimliği 
</HEADLINE>
<TEXT>

     Kuzey Osetya Başkanı Alexander Dzasokhov, rehin alma eylemini gerçekleştiren saldırganların, Rus askerlerinin Çeçenistan'dan çekilmesini talep ettiğini açıkladı. 
     Dzasokhov'un bugünkü açıklaması, saldırı ile Çeçen sorunu arasında bağlantı olduğuna ilişkin ilk resmi söylem oldu. Kriz boyunca saldırganların kimliği konusunda çok net bilgi verilmemiş, taleplerinin ise açık olmadığı ifade edilmişti. 
     Saldırganlar, ilk gün İnguş Cumhuriyeti'nde Haziran ayında tutuklanan bazı kişilerin bırakılmasını ve müzakereler için üst düzey yetkilileri istemişti. 
     Bu arada, Çeçen lider Aslan Mashadov, rehin alma eylemini kınamıştı. 
     Rus basını, yeni öğretim yılının açılış törenlerinin yapıldığı gün silahlı saldırganlarca basılan Beslan'daki okulda 860 çocuğun kayıtlı olduğunu belirtiyor. Yetkililer, 500 civarında çocuk ve yetişkinin rehin tutulduğunu açıklarken, serbest kalan rehineler içeridekilerin sayısının 1000'i aştığını belirtiyordu. 
     
     OKUL BİNASINDA YANGIN ÇIKTI 
     Kuzey Osetya'nın Beslan kentindeki okul binasında rehinelerin kurtarılmasından sonra yangın çıktı. 
     Ria Novosti ajansının haberine göre, Kuzey Osetya İçişleri Bakanlığı, binada yangın çıkmasına rağmen, itfaiyecilerin, yakında çatışmaların sürmesi nedeniyle binaya yaklaşamadıklarını belirtti. 
     Okul binasında yangın çıkmasının ardından yeni bir patlama duyulduğu da haber veriliyor. 
     İtar-Tass'ın haberine göre de okula yerleştirilen patlayıcıları temizlemekle yükümlü askeri patlayıcı uzmanları, bu işlemin ''çok uzun'' süreceğini belirttiler. 
     Askeri yetkililer, binanın patlayıcıyla dolu olduğunu bildirdiler. 
     İçişleri bakanlığı özel ekipleri, okulun spor salonuna hapsedilen rehinelerin yanlarına yerleştirilen mayınları temizlemeye başladı. 
     Albay Vyaçeslav Sedov, İtar Tass'a açıklamasında, mayınların teröristlerce vida ve çivilerle desteklenerek, daha yaralayıcı olmalarının hedeflendiğini belirtti ve bunların 58. ordu mayın temizleme-istihkam birliğince temizlendiğini bildirdi. 
     
</TEXT>
</DOC>
