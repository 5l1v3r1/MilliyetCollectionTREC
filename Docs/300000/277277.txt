<DOC>
<DOCNO> 277277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonyas02.html </URL>
<DATE> 2004/10/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Altın Portakal'da yaşam boyu onur ödülü Soygazi ve Şen'e... 
</HEADLINE>
<TEXT>

     41. Antalya Altın Portakal Film Festivali'nin galasında, ''Yaşam Boyu Onur Ödülleri'' ile ''Yıldırım Önal Anı Ödülü'' düzenlenen törenle sahiplerine verildi. 
     Festivalin açılış galası ve ödül töreni, Cam Piramit Sabancı Kongre ve Fuar Merkezi'nde yapıldı. 
     Geceye katılan sanatçılar ve davetliler, tören alanına, 200 metre uzunluğunda kırmızı halıda yürüyerek geldi. Törene, İçişleri Bakanı Abdülkadir Aksu, eşi Emine Aksu ile katıldı. 
     Törenden önce Antalya Devlet Opera ve Balesi sanatçıları, Türk ve dünya sinemasından bazı film müziklerini yorumladıkları bir konser verdi. 
     Aksu, törende yaptığı konuşmada, küreselleşen dünyada insanların birbirine ve kültürlerine daha da yakınlaştığını, bunun da yeni pazarlar yarattığını söyledi. 
     ''Marka'' yapılmaya çalışılan Antalya'nın, uluslararası arenaya taşınması planlanan Altın Portakal Film Festivali'nin önemi ve tanıtımının daha da artacağını belirten Aksu, festivalin uluslararası kimliğiyle sinemanın ve sahip olduğu turizm potansiyelinin dünyayla buluşacağını kaydetti. 
     Hükümetin, Altın Portakal Film Festivali'nin uluslararası hale gelmesi için destek verdiğini anlatan Aksu, ''Sanata ve sanatçıya verilen değer küreselleşen dünyada ayakta kalmanın ön şartıdır'' dedi. 
     Sanatçılar adına konuşan ödüllü tiyatro ve sinema oyuncusu Gülser Tuncer de Altın Portakal Film Festivali ve sinemaya verilen değerden dolayı Antalya'da ''baba evinde'' bulunduklarını, festivalin, her sinemacının kimlik kartı olduğunu söyledi. Tuncer, ''Biz Altın Portakal Film Festivali'ni yüksek atlama olarak gördük. Yeşilçam ve Altın Portakal ayrılmaz bir ikilidir'' diye konuştu. 
     Antalya Valisi Alaaddin Yüksel de törene katılan sanatçılara, ''Sizler birer sanat abidesisiniz, sinemada kilometre taşlarısınız'' diye seslendi. Vali Yüksel, Altın Portakal Film Festivali'ni uluslararası arenaya taşımanın önemini vurguladı. 
     -BABASININ ÖDÜLÜNÜ ALDI- Konuşmalardan sonra ödül töreni yapıldı. Her yıl bir sanatçıya emanet edilen ''Yıldırım Önal Anı Ödülü''nün verildiği sırada duygusal anlar yaşandı. 
     ''Yıldırım Önal Anı Ödülü''ne layık görülen, ancak geçen günlerde vefat eden ünlü sanatçı Haluk Kurdoğlu'nun adına ödül oyuncu Işık Yenersu tarafından oğlu Cem Kurdoğlu'na verildi. Cem Kurdoğlu, bir haftadır kendilerine taziyelerde bulunan başta Cumhurbaşkanı Ahmet Necdet Sezer olmak üzere tüm ilgililere teşekkür ederek, kaybettiği babası adına böyle bir ödülü almanın hayatta yapmak isteyeceği son şey olduğunu söyledi. Kurdoğlu, ''Böyle bir babam olduğu için gurur duyuyorum'' dedi. 
     Gecede, Yaşam Boyu Onur Ödülü'nü almaya hak kazanan Türk sinemasının ünlü oyuncusu Hale Soygazi, ödülünü İçişleri Bakanı Aksu'nun elinden aldı. Soygazi, mutluluğunu dile getirerek, ödülün gelecekte yapacağı çalışmalara ışık tutacağını söyledi. 
     Yaşam Boyu Onur Ödülü'ne layık görülen sanatçı Şener Şen'e de ödülünü Büyükşehir Belediye Başkanı Menderes Türel verdi. Şen, 1970'li yıllarda başladığı sinemada birçok film çektiğini ve bu filmleri izleyicinin yarattığı sorumluluk duygusu içerisinde yapmaya çalıştığını belirterek, herkese teşekkür etti. 
     Ödül töreninin ardından Fahir Atakoğlu bir konser verdi. 
     
</TEXT>
</DOC>
