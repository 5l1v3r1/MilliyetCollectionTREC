<DOC>
<DOCNO> 264432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/soneko45.html </URL>
<DATE> 2004/08/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Petrol 47.20 doları gördü... 
</HEADLINE>
<TEXT>

     New York Ticaret Borsası'nda hız kesmeden yükselişini sürdüren hafif tür ham petrolün varil fiyatı 47.20 dolara ulaştı. 
     Yükseliş diğer önemli petrol borsası Londra'da da devam etti. Burada işlem gören Brent türü ham petrolün varil fiyatı 43.25 doları test etti. 
     Irak'ın saldırılar sonucu 9 Ağustos'ta kapattığı güneyindeki ihraç terminallerini besleyen 48 inç genişliğindeki ana petrol boru hattını hala hizmete sokamaması ve direnişçilerin ülkenin petrol altyapısına yeni saldırılarda bulunma tehdidi, fiyatların bu denli yükselmesinde önemli rol oynadı. 
     Global ekonomideki canlanma nedeniyle özellikle Asya'dan kaynaklanan petrole olan talep ise gücünü korumayı sürdürüyor. En önemli petrol ithalatçısı ABD'de yıl içinde petrole olan talep yüzde 3.5 artarken 2'nci büyük petrol tüketicisi Çin'in 2004'ün ilk 7 ayındaki talep artışı, geçen yılın aynı dönemine göre yüzde 40 yükseldi. 
     
</TEXT>
</DOC>
