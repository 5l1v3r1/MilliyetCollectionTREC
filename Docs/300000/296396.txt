<DOC>
<DOCNO> 296396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/dunya/dun03.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da Yunan atağı 
</HEADLINE>
<TEXT>


CENK BAŞLAMIŞ 


Rusya ile Yunanistan ekonomiden enerjiye, terörle mücadeleden silah satışına her alanda işbirliğini derinleştirme kararı aldı. 
Rusya Devlet Başkanı Vladimir Putin, Ankara ziyaretinden 3 gün sonra Yunanistan Başbakanı Konstantin Karamanlis'le Kremlin'de görüştü. Putin, Yunanistan'dan "Avrupa'daki en yakın ortaklarımızdan biri" diye söz ederken, Karamanlis, işbirliğinin en üst düzeyde bulunduğunu belirtti. Görüşmeler sonunda ilişkilerin daha da güçlendirilmesine yönelik bir deklarasyon imzalandı. 
Putin'le Karamanlis, iki ülkeyi ilgilendiren konuların yanı sıra Türk - Yunan ilişkileri ve Kıbrıs'la ilgili gelişmeleri de konuştu. Putin, Kıbrıs sorununun Birleşmiş Milletler BM Güvenlik Konseyi kararları, Genel Sekreter Kofi Annan'ın hazırladığı plan ve iki toplumun görüşleri temelinde çözülmesi gerektiğini söyledi. Karamanlis de, Ada'da çözümün Annan Planı'na dayanmasını istediklerini bildirdi. İmzalanan deklarasyonda taraflar, Burgaz - Aleksandropolis Petrol Boru Hattı'nın yapımı konusunda kararlı olduklarını vurguladı. 


</TEXT>
</DOC>
