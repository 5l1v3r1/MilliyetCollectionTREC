<DOC>
<DOCNO> 279126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/soneko44.html </URL>
<DATE> 2004/10/11/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Burger King'den "Sucuk Burger" 
</HEADLINE>
<TEXT>

     Merkezi ABD olan ve Türkiye'de 101 şubesi bulunan fastfood restoranlar zinciri Burger King, Ramazan ayında sucuk burger adlı yeni bir ürünü satışa sunacak. 
     Burger King Türkiye Genel Müdürü Caner Dikici, AA muhabirine yaptığı açıklamada, ''1954 yılında kurulan Burger King, 50 yıllık tarihinde ilk kez klasik hamburger ürününün dışına çıkarak müşterisine yeni bir ürün sunuyor'' dedi. 
     Burger King'in hamburgerlerini üreten Alanya Et Entegre Tesisleri AL-ET Yönetim Kurulu Başkanı Hasan Hacıince'nin önerisi üzerine böyle bir karar aldıklarını anlatan Dikici, şunları söyledi 
     ''Bir süredir ürünlerimiz AL-ET tesislerinde üretiliyor. Tesis sahibi sayın Hacıince, bize değişik tatta ve tamamen doğal ürünlerden yapılan, insan sağlığına zararlı olmayan bir sucuk ürettiğini, istememiz halinde bunu burger olarak üreterek Burger King restoranlarında satılmasını sağlayabileceğini söyledi. Bu teklifi genel merkezimize götürdük. Ürün gerekli testlerden geçirildi. Sucuk burgeri, Ramazan ayında Türkiye'deki tüm restoranlarımızda satışa sunmaya karar verdik.'' Dikici, 3 bin 500 ton sucuk burgerin, satın alınarak tüm Burger King restoranlarına gönderildiğini, Ramazan ayının ilk gününden itibaren satışa sunulacağını kaydetti. 
     AL-ET Yönetim Kurulu Başkanı Hasan Hacıince de yaptığı açıklamada, söz konusu sucuk burgerin formülünün tamamen kendisine ait olduğunu belirterek, sucuk burgerin içinde kullandığı tüm malzemenin doğal olduğunu, bu nedenle diğer sucuklardan farklı bir tat içerdiğini, ayrıca ürünün de son derece sağlıklı olduğunu söyledi. 
     Hacıince, ''Ürünün içinde kullanılan sarmısak, baharatlar hepsi tamamen doğaldır. Toz ya da konsantre gibi ürünler kesinlikle yok'' dedi. 
     
</TEXT>
</DOC>
