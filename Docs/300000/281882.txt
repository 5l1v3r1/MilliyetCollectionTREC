<DOC>
<DOCNO> 281882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy17.html </URL>
<DATE> 2004/10/20/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Gül ''Demokrasimizi Avrupa değerleri temelinde derinleştireceğiz'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin demokrasisini Avrupa değerleri temelinde uygulayarak derinleştirmeye devam edeceğini belirterek, ''Bu değerler, esasen evrensel nitelikte olup, halkımızın adalet, hakkaniyet, merhamet, hoşgörü ve insancıllığını esas alan geleneksel ve manevi değerleriyle örtüşmektedir'' dedi. 
     Gül, Avrupa Parlamentosu AP Yeşiller EFA Avrupa Özgürlükler İttifakı Grubu'nun İstanbul'da düzenlediği, ''AB'deki Türkiye Ortak Bir Gelecek'' konulu konferansta yaptığı konuşmada, aylık grup toplantısını istisnai olarak İstanbul'da yapan AP Yeşiller Grubu'nun üyelerini Türkiye'de görmekten büyük memnuniyet duyduğunu dile getirdi. 
     Avrupa'nın siyasi tarihinde bazı siyasi hareketlerin, Avrupa'nın ekonomik ve sosyal ilerlemesinde belirleyici katkıları olduğunu, bu katkıların, kimi zaman evrensel siyaseti de olumlu yönde etkilediğini belirten Gül, şunları kaydetti 
     ''Yeşil Partileri de günümüz Avrupası'nın ve dünya siyasetinin en dinamik siyasi güçlerinden biri olarak görüyorum. Sizlerin, Avrupa'nın gerçek değerlerini canlı tutan, ileriye götüren ve derinleştiren bir yeteneğe ve azme sahip olması bana heyecan veriyor. Avrupa'nın 'çeşitlilik içinde birlik' hedefini en iyi biçimde ve samimi olarak hayata geçirmeye gayret etmenizi takdirle karşılıyorum. Eşitlik, özgürlük ve dayanışma ilkelerine yeni boyutlar katma ve bunları pekiştirme çabalarınızı da aynı şekilde takdir ediyorum. Saflarınızda, ülkemiz kökenli Avrupalıların geniş biçimde yer almakta olması hepimiz için ortak bir gurur vesilesidir.'' 
     
     KARŞILIKLI ANLAYIŞ VE GÜVEN 

     Avrupa Özgürlükler İttifakı üyelerinin Türkiye ile ilişkilerinin çok ilginç bir hikayesi olduğunu da ifade eden Gül, geçmiş yıllarda zaman zaman anlaşmazlıkların veya yanlış anlamaların, gerilim veya tartışmaların hakim olduğu bu ilişkinin, son dönemde karşılıklı anlayış, güven ve işbirliğine dönüştüğünü vurguladı. 
     Böyle bir dönüşümün Türkiye ve Avrupa'nın ortak geleceği ve çıkarları bakımından gerekli ve yararlı olduğunu düşündüğünü de anlatan Gül, şunları söyledi 
     ''Bu dönüşümde, özellikle hükümetimin ve iktidar partisi olan AK Parti'nin sizlerin tavsiye, uyarı ve telkinlerini dostane yaklaşımlar olarak değerlendirmesi ve dikkate alması önemli rol oynamıştır. 
     Sizlerin de, Türkiye'yi daha sık ziyaret ederek, ülkemizin koşullarını daha iyi anlamanız, halkımız ve hükümetlerimiz ile daha iyi bir diyalog kurmanıza yol açmış ve olumlu sonuç vermiştir. 
     Bu seneki kurultayınız için İstanbul'u seçmiş olmanız ve Avrupa ile bütünleşme sürecinde Türkiye'ye açık ve kuvvetli destek vermeniz ilişkilerimizi taçlandırmıştır.'' 
     
     EKONOMİK VE SİYASİ REFORMLAR 

     AK Parti'nin iktidarda bulunduğu 2 yıldan az bir sürede gerçekleştirdiği ekonomik ve siyasi reformlara da işaret eden Gül, siyasi-ekonomik reformlara barışçı bir dış politikanın refakat ettiğini söyledi. 
     Türkiye'nin Irak'ta savaşı önleme girişimleri, Azerbaycan ile Ermenistan'ı uzlaştırma çabaları, Filistin meselesinin acil çözümüne verilen önceliğe de dikkat çeken Abdullah Gül, Kıbrıs meselesinin çözümü için gösterilen cesareti de herkesin bildiğini anlattı. 
     Gül, konuşmasına şöyle devam etti 
     ''Demokrasinin bir mükemmelleşme süreci olduğunun bilincindeyiz. Avrupa demokrasileri sürekli bir uygulama, düzeltme, iyileşme ve mükemmelleşme gayretiyle yeni tehditlere ve sorunlara karşı kendilerini daha iyi koruyabilmektedirler. Türkiye de demokrasisini Avrupa değerleri temelinde uygulayarak derinleştirmeye devam edecektir. Bu değerler, esasen evrensel nitelikte olup, halkımızın adalet, hakkaniyet, merhamet, hoşgörü ve insancıllığını esas alan geleneksel ve manevi değerleriyle örtüşmektedir. Nitekim, reformlarımızın günlük hayata derhal nüfuz etmesi ve halkımızca hızla benimsenmekte olması bunun kanıtıdır.'' Abdullah Gül, Türkiye'nin son dönemdeki performansının gerek Asya-Afrika ülkeleri gerek Avrupa ve Amerika'da ilgiyle izlenmesinin de dikkate değer olduğunu kaydetti. 
     Gül, Türkiye-Avrupa bütünleşme sürecinin, tam üyelik hedefine doğru istikrarlı bir biçimde, ancak gecikme olmaksızın ilerlemesi gerektiğini bildirdi. 
     Gül, Avrupa Parlamentosu AP Yeşiller EFA Avrupa Özgürlükler İttifakı Grubu'nun İstanbul'da düzenlediği, ''AB'deki Türkiye Ortak Bir Gelecek'' konulu konferansta ''Türkiye ile Katılım Müzakereleri Kararı ve Komisyonun Raporu'' konulu oturumunda yaptığı konuşmada, ''talihsiz bir tartışmayla gölgelenen'' Türk Ceza Yasası'nın gerçek niteliğine bir kez daha dikkati çekmek istediğini söyledi. 
     Tek başına dev bir reform özelliği taşıyan bu yasanın, fikir özgürlüğüne en geniş imkanları tanıdığını anlatan Gül, kadınları, çocukları ve çevreyi suçlardan koruma alanlarında ve ırkçılık ile soykırım gibi insanlığa karşı suçlara karşı en etkili mekanizmaları öngördüğünü söyledi. Gül, hükümetin, bugünlerde kadına karşı şiddete karşı Avrupa programlarına katılmaya ilgi gösterdiğini de ifade etti. 
     Reformlar bakımından çok taze bir örnek daha vermek istediğini belirten Gül, Avrupa İşkenceyi ve Küçültücü Kötü Muameleyi Önleme Komisyonu Başkanı Silvia Casale'nin, 13 Ekim'de Avrupa Konseyi'nde yaptığı sunuştan ''...işkence ve diğer kötü muamele şekilleriyle etkili mücadele için gerekli yasal ve idari çerçeve bakımından, Türkiye'den daha ileri hükümlere sahip başka bir Avrupa Konseyi ülkesi bulmak güçtür. Tabii ki Türkiye'nin bunları tam olarak uygulaması gerekmektedir. Ancak, her şey iyi yönde gitmekte olup, bazılarının söylediği gibi Türkiye'de sistematik işkence olduğunu ileri sürmek kesinlikle doğru değildir'' şeklinde alıntı yaptı. 
     Bu süreçte yapıcı tavsiye, telkin ve uyarıları da dikkate almaya devam edeceklerini dile getiren Dışişleri Bakanı Gül, Türkiye'ye ve Yeşiller-Avrupa Özgür İttifakı'na artık yeni bir sorumluluk düştüğünü söyledi. 
     Gül, ''Bu da şudur reform süreci ve bunun ekonomik-siyasi temelleri en iyi biçimde korunmalıdır. Türkiye-Avrupa bütünleşme süreci, tam üyelik hedefine doğru, istikrarlı bir biçimde, ancak gecikme olmaksızın ilerlemelidir. Bu noktada, 17 Aralık'ta yapılacak olan Avrupa Birliği Zirvesi'nde, Türkiye'nin AB ile bütünleşme sürecinin rotasının net biçimde teyit edilmesi büyük önem taşımaktadır'' diye konuştu. 
     AB Komisyonu'nun, 6 Ekim'de yayınladığı Türkiye İlerleme Raporu, Etki Değerlendirmesi ve Tavsiye Kararı ile bu hususta Avrupalı liderlere bir yol gösterdiğini kaydeden Gül, şöyle dedi 
     ''Komisyon, Türkiye'nin 2002 yılında Kopenhag Zirvesi'nde alınmış olan kararın uygulanması için gerekli koşulları, yani Kopenhag siyasi kriterlerini yerine getirdiğini açıkça tespit etmiştir. Komisyon, bu tespite dayanarak AB'nin Türkiye ile tam üyelik müzakerelerine, Kopenhag'taki mutabakata uygun biçimde gecikmeksizin başlamasını tavsiye etmiştir.'' AB Komisyonu'nun Türkiye'nin tam üyelik perspektifinin ekonomi, maliye, ticaret, istihdam ve strateji bakımından, Avrupa'ya etkisini de ayrı bir raporla ortaya koyduğunu hatırlatan Gül, söz konusu Etki Değerlendirmesi Raporu'nun, Türkiye-AB ilişkisinin gerçek bir karşılıklı kazanç ilişkisi olduğunu ve daha önemlisi, gelecekte bunun daha da belirginleşeceğini açıkça kanıtladığını vurguladı. Gül, komisyonun belgelerinde yer verilen bazı sorun ve tereddütlerin ise yersiz olduğunun, yine aynı belgelerde ispatlandığını ifade etti. 
     
     AVRUPA ÜLKELERİNDEKİ CANLI TARTIŞMALAR 

     Bakan Gül, 17 Aralık'ta bu yönde alınmasını bekledikleri karar öncesinde, birçok Avrupa ülkesinde çok canlı bir tartışmanın sürdüğünü gördüklerini kaydederek, bu tartışmalarda ortaya konulan görüşleri saygıyla karşıladıklarını kaydetti. 
     Gül, ''Türkiye'nin Avrupa ile entegrasyonu konusunda ifade edilen haklı veya haksız her tereddüt ve itiraza, aralarında siz değerli dostlarımızın da bulunduğu Avrupalı seçkin devlet adamı, politikacı, işadamı ve entelektüellerce ve çok güçlü argümanlarla derhal cevap verildiğini görüyorum. Bu tartışmanın Türkiye'nin ve Avrupa'nın ortak çıkarlarına en uygun biçimde ve uzamaksızın sonuçlanması önem taşımaktadır'' şeklinde konuştu. 
     Konunun, sadece Türkiye'nin geleceğiyle ilgili değil, Avrupa'nın uzun vadeli küresel kimliği ve stratejik çıkarları ile de yakın bağlantılı olduğunu unutmamak gerektiğini anlatan Gül, dolayısıyla, konuya kısa vadeli, güncel unsurlara dayalı değerlendirmeler yerine, uzak görüşlü bir perspektiften bakılmasının elzem olduğuna işaret etti. Gül, ayrıca, bu konunun iç politika ihtilaflarına karıştırılmaya hiçbir şekilde uygun olmadığına inandığını da belirtti. 
     
     ''TÜRKİYE AVRUPA PASTASINI BÜYÜTECEK''... 

     ''Avrupa, Türkiye ile ilişkilerinde kendine güvenmelidir'' diyen Gül, ''Türkiye-Avrupa bütünleşmesi, altyapısı hazır olan, test edilmiş, uygulanabilir ve yaratıcı bir projedir. İki taraf da bu projeyi birlikte hayata geçirmeye her bakımdan muktedir bulunmaktadır. Ayrıca, bu bütünleşme dünyaya barış ve refahın yaygınlaşması şeklinde yansıyacaktır'' diye konuştu. 
     Türkiye-Avrupa bağlarının 40 yıllık ahdi ilişki ve 10 yıla yaklaşan Gümrük Birliği ile hayata geçtiğini hatırlatan Gül, bu sürecin, iki taraf için de siyasi, ekonomik ve ticari yararları bulunduğunu söyledi. Söz konusu yararların katılım müzakereleri döneminde artacağının da anlaşıldığını belirten Gül, şunları söyledi 
     ''Türkiye'nin Avrupa pastasından pay alma peşinde olduğuna dair değerlendirmeler yanlış ve yüzeyseldir. Bunun aksine, AB Komisyonu Etki Değerlendirme Raporu dahil, ciddi teknisyenlerce hazırlanan raporlarda ve yapılan projeksiyonlarda Türkiye'nin Avrupa'nın pastasını büyüteceği kanıtlanmaktadır.'' Türkiye-Avrupa ilişkilerinin sağlıklı seyri için karşılıklı güvenin sürmesi ve pekişmesinin gerekli olduğunu vurgulayan Gül, bu duygunun sarsılmaması, ortak hedef ve çıkarlarda tereddüt yaratılmaması gerektiğini ifade etti. 
     Gül, ''Ortak kriterlerden ve hedeflerden sapılması, 50 yıllık ortak bir emek ve çabayı zedeleyebilir. Bu ilişkinin doğasını, yapısını ve hedefini korumak hepimizin görevidir'' dedi. 
     Türkiye'nin özellikle büyüklüğü nedeniyle, müzakere sürecinde diğer büyük ülkelere de uygulanan bazı geçici mekanizmaların, Türkiye için de gerekirse uygulanmasının tezekkür edilmesinin hatıra getirilmesinin anlaşılabilir bir husus olduğunu belirten Gül, ''Ancak, bunun AB'nin temel ilkelerine, Helsinki ve Kopenhag Zirveleri'nde teyit edilmiş olan ortak hedefe ters düşen bir egzersize dönüşmesini kabul etmek mümkün değildir. Bu tür yaklaşımlara AB içinden itiraz edilmekte olmasından memnuniyet duyuyorum ve bu itirazların kuvvetle devamını diliyorum'' şeklinde konuştu. 
     
</TEXT>
</DOC>
