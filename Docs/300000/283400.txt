<DOC>
<DOCNO> 283400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun45.html </URL>
<DATE> 2004/10/26/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Türk diplomat Washington'da soykırımı müzesinde anıldı 
</HEADLINE>
<TEXT>

     Nazi döneminde bir kısmı Türk vatandaşı olan 42 Yahudiyi toplama kampına gitmekten kurtaran Türk diplomat Selahattin Ülkümen, Washington'daki Soykırım Müzesi'nde anıldı. 
     İstanbul'da 89 yaşında ölen Ülkümen için Washington Soykırım Müzesi'nde düzenlenen anma törenine, Türkiye'nin Washington Büyükelçisi Faruk Loğoğlu ile Ülkümen'in oğlu Mehmet ve torunu Altuğ Ülkümen'in yanı sıra Washington'daki Musevi ve Türk toplumu üyeleri katıldı. 
     Selahattin Ülkümen'in 30 yaşında bir diplomat olduğu dönemde Rodos adasından kurtardığı Musevi ailelerden birinin oğlu olan 69 yaşındaki Bernard Turiel de anma töreninde bir konuşma yaptı. Turiel, toplama kampına götürmek üzere adada bulunan Musevileri toplayan Alman generale karşı duran Ülkümen'in, Türk vatandaşı Musevilerin götürülmesinin diplomatik skandal yaratacağı uyarısı üzerine 42 Musevinin kurtarıldığını anlattı. 
     Anma töreni için New Jersey'den gelen Turiel, Ülkümen'in belge düzenleyerek 1944 yılında kurtardığı Museviler arasında sadece Türk vatandaşlarının değil İtalyan ve Yunanlı Musevilerin de bulunduğunu kaydetti. Turiel, Rodos'tan alınıp toplama kampına götürülen 1700 Museviden sadece 151'inin hayatta kaldığını da anlattı ve Ülkümen'in cesaretini övdü. 
     Töreninde konuşan Selahattin Ülkümen'in oğlu Mehmet Ülkümen de, babasının 42 Museviyi kurtarmasının ardından Alman uçaklarının Türk konsolosluğunu bombaladığını ve doğum yapmasına çok az kala bu saldırıda yaralanan annesinin bir hafta sonra intihar ettiğini anlattı. Mehmet Ülkümen, babasına ödediği büyük bedelden ötürü pişmanlık duyup duymadığını sorduğunu ve Selahattin Ülkümen'in ise ''Yine olsa yine aynı şeyi yapardım'' yanıtını verdiğini aktardı. 
     Washington Büyükelçisi Faruk Loğoğlu da, Türk diplomat Ülkümen'in cesaretli davranışıyla gurur duyduğunu söyledi. 
     Anma töreninine katılanlar daha sonra, soykırım kurbanları için mum yaktılar. Törenin ardından Türkiye Büyükelçiliği'nde bir anma resepsiyonu düzenlendi. 
     
</TEXT>
</DOC>
