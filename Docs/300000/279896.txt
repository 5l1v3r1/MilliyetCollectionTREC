<DOC>
<DOCNO> 279896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/ekonomi/eko02.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro'dan 300 milyon euroluk yatırım 
</HEADLINE>
<TEXT>


AB sürecinin Türkiye'deki yatırım isteğini artırdığını belirten Alman Metro Group Başkanı Körber, 300 milyon dolarlık yatırıma hazırlandıklarını açıkladı 

EKONOMİ SERVİSİ 

Türkiye'de ilk mağazasını 1990'da açan Alman Metro Group'un Başkanı ve CEO'su Dr. Hans - Joachim Körber Türkiye'deki reform sürecinin yatırım isteklerini artırdığını söyledi. 
Türkiye'ye 550 milyon euro yatırımla 24 mağaza açtıklarını belirten Körber, önümüzdeki yıllarda 300 milyon euro tutarında yatırım yapmayı planladıklarını açıkladı. Metro Group, 2005'te Türkiye'de dört yeni mağaza açacak. İstanbul'da iki Real hipermarket, Antalya'da bir Metro Cash Carry mağazası ve Praktiker Yapı Marketleri açılacak. Dört mağazayla 600 kişiye yeni iş imk nı sağlanacak. Körber, yatırım kararlarını açıkladığı basın toplantısında, Türkiye'nin son iki yılda Kopenhag kriterlerine uyumda çok başarılı olduğuna, enflasyonun tek haneye indiğine, ekonomide büyümenin başladığına, faizlerin düştüğüne dikkat çekerek, "Türkiye sakin sulara ulaştı" dedi. 

'Türkiye bizi şaşırttı' 
Reformlar sayesinde yabancı sermaye akışı olduğunu dile getiren Körber, "Türkiye, yabancı ülkeler için ciddi bir pazar oluşturuyor. Metro Group için de çok cazip bir pazar" dedi. Körber, Başbakan Tayyip Erdoğan ile görüşmesinde neler konuştuklarının sorulması üzerine de şunları söyledi "Herkesin Türkiye'nin gerçekleştirdiği reformlarla gurur duyuyor olması gerekiyor. Son krizden önce kimse Türkiye'nin Kopenhag kriterlerini karşılayacağına inanmıyordu. Türkiye bunu yaptı. Başbakan bu reformları sürdürmekte kararlı. Biz Almanlar olarak şöyle düşünüyoruz, bu reformlar çok hızlı oldu. Türkiye'de son iki yılda çok büyük değişiklikler oldu ve buna şaşırmış durumdayız." Körber, "Daha önce Başbakanın bana sorduğu gibi, Türkiye'nin AB'ye girişi sürecinde arada bazı elçilik düzeyinde kişiler görev yapabilir diye düşünüyorum" dedi. 


</TEXT>
</DOC>
