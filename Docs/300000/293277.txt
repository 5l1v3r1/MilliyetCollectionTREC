<DOC>
<DOCNO> 293277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/spor/spo02.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı sürprizi Daum 
</HEADLINE>
<TEXT>


Fenerbahçe'nin, Christoph Daum ile sözleşmesinin beş yıl daha uzatılması konusunda anlaşmaya vardığı ortaya çıktı. Yönetimin, aralık sonunda yeni yıl müjdesi olarak bunu açıklayacağı öğrenildi 

CÜNEYT KARAKAYA 


Şifre çözüldü 
SPARTA Prag maçının ardından yaptığı açıklamalarla sözleşme konusundaki rahatsızlığını dile getiren Teknik Direktör Christoph Daum'un mesajı yerine buldu. Fenerbahçe Yönetimi'nin, Alman hoca ile masaya oturarak, mukavelesinin beş yıl daha uzatılması konusunda uzlaşmaya vardığı bildirildi. Yönetimin 22 - 26 Aralık tarihleri arasında uygun bir günde yapılacak basın toplantısıyla bu müjdeyi taraftarına duyuracağı ifade edildi. 

Rapor verdi 
DAUM'UN anlaşmanın sağlanmasının ardından rahat bir nefes aldığı, yönetimin ise taraftara yılbaşı hediyesi olarak sunmak amacıyla açıklamayı aralık ayının sonuna ertelediği kaydedildi. Toplantıda ayrıca Daum'dan, devre arasında gönderilecek oyuncular konusunda da ayrıntılı rapor alındı. Önümüzdeki sezonun transfer çalışmalarını da şimdiden gözden geçiren Fenerbahçe, bu konuda teknik heyetle irtibat halinde bulunacak. 

Biletlere damping 

FENERBAHÇE Yönetimi, Ankaragücü ve M. United maçları öncesi tribün desteğini eski seviyesine çekmek için kolları sıvadı. Sarı - Lacivertliler, yeniden taraftarın tribünleri doldurması için biletlerde yüzde 30 indirime gitmeyi planlıyor. Bu arada yönetimin belirlediği iki ismin vereceği rapor doğrultusunda kale arkasının kombine olarak satılıp satılmamasına da karar verilecek. 

Geri sayıma geçildi 

ŞÜKRÜ Saracoğlu Stadı'nın numaralı tribünündeki yıkım çalışmalarının ocak ayında başlanacağı bildirildi. Yönetim, önce Migros tarafındaki bölümü yıkacak, ardından Telsim ile basın ve protokol tribününe el atacak. Sarı - Lacivertliler, ikinci yarıdaki Beşiktaş derbisinden önce stat ile ilgili çalışmalara nokta koymayı hedefliyorlar. 

Nobre coştu 

CEZASI nedeniyle Diyarbakırspor maçında forma giyemeyen Marcio Nobre, taraftarlara çarpıcı mesajlar gönderdi. Sambacı, "Fenerbahçe'ye ve taraftarına aşığım. Ankaragücü maçında gollerimle geri döneceğim. Bu yıl hem Türkiye Kupası, hem şampiyonluk, hem de UEFA Kupası'na talibiz. İkinci yarıda Türkiye ve Avrupa'yı ayağa kaldırırız" dedi. 

İlk randevu mağazada 

LİGDE iki hafta sonra karşı karşıya gelecek Fenerbahçe ile Galatasaraylı futbolcular Beyazıt'ta spor ürünleri satacak olan Football Park Mağazası'nın açılışında buluştu. Sarı - Lacivertliler'den Tuncay, Aurelio, Luciano, Fabiano, Mehmet ve Serkan ile Galatasaraylı Bülent, Hasan, Volkan, Ergün, Sabri ve Orhan'ın yanı sıra Milli Takım'ın eski hocası Şenol Güneş de açılışta yer aldı. 


</TEXT>
</DOC>
