<DOC>
<DOCNO> 255437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonspo20.html </URL>
<DATE> 2004/07/14/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Emre, Bologna'ya doğru... 
</HEADLINE>
<TEXT>

     Lütfullah Göktaş bildiriyor 
İtalya'nın Birinci Lig Serie A takımlarından FC İnter, Bolzano'ya bağlı Riscone di Brunico'da kamp çalışmalarını sürdürürken, İtalyan spor gazetelerinde Emre Belözoğlu'nun satılma ihtimaline ilişkin söylentiler de devam ediyor. 
     Türkiye'deki haberlerde Beşiktaş'ın da Emre ile ilgilendiği iddia edilmesine karşın, İtalyan basınındaki haberlerde ise mevcut ihtimaller arasında FC Bologna ön plana çıkarılıyor. La Gazzetta dello Sport, söz konusu olguyu bugünkü nüshasında, ''Emre Bologna'ya doğru'' başlığıyla vurguladı. 
     Tuttosport gazetesi, ''Kallon, Emre, Ventola, Pasquale, Sorondo ve Choutos her ne kadar İnter'in kamp çalışmasına katılıyor olsalar da, başka takımlara satılmaları muhtemel'' diye yazdı. 
     Corriere dello Sport, Emre'nin AC Fiorentina'ya gitme ihtimalinin zayıfladığına işaret ederek, ''Emre ile Lucescu'nun Shakhtar'ının yanı sıra Bologna da ilgileniyor. Bücür Türk'e Fiorentina da bir ara büyük ilgi göstermekteydi. Kallon ile birlikte Emre'yi de alabilmeyi düşlüyorlardı. Ama en azından Emre açısından pazarlığı olumlu neticelendirmeleri zor'' dedi. 
     La Gazzetta dello Sport ise ''Emre Bologna'ya doğru'' başlıklı haberinde, FC Bologna'nın AC Parma'dan Hide Nakata için olumlu haber alamadığına işaret ederek, şunları yazdı 
     ''Bu nedenledir ki Gazzoni'nin adamları alternatif arayışındalar. İnter'den Emre'yi kiralayabilmek için olumlu sinyaller aldıkları söyleniyor.'' Öte yandan, Emre'nin Riscone di Brunico'daki kampta Cambiasso ve Ventola ile birlikte ayrı olarak çalıştığı belirtildi. FC İnter yetkilileri söz konusu oyuncuların sakatlık sorunları ciddi olmamakla birlikte, ihtiyaten şimdilik hafif idmanlarla yetindirildiklerini belirttiler. 

     
</TEXT>
</DOC>
