<DOC>
<DOCNO> 250987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/guncel/axgun02.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakat bacağı yok artık .. 
</HEADLINE>
<TEXT>


Terör otobüsünde bulunan Kızıltaş, bebekken beşikten düşerek sakatlanan bacağının dizden aşağısını patlamayla kaybetti 

ŞÜKRAN ÖZÇAKMAK İstanul 

Sivas'ın Yıldızeli ilçesinde doğan İzzettin Kızıltaş bebekken beşikten düşerek sakatlan bacağını, İstanbul Çapa'da otobüste patlayan bombayla kaybetti. Olay günü, kalp krizi geçirdiği için Samatya'daki SSK İstanbul Hastanesi'nde yatan amcasının oğlunu ziyarete gittiğini anlatan Kızıltaş, refakatçi olarak kalmak istediğini ama doktorlar izin vermeyince beraberindeki akrabalarıyla birlikte Beyazıt'a kardeşinin lokantasına gittiğini söyledi. Eve dönmek için Soğanlık otobüsüne bindiklerini anlatan Kızıltaş, yaşadıklarını şöyle anlattı 
"Şoförün arkasında oturuyorduk. Otobüs Çapa'ya geldiğinde, patlama duyduk. Sağ bacağımın ayağımda sallandığını farkettim. Akrabam Songül'e 'Ayağıma bak nasıl olmuş' dediğimi hatırlıyorum. Sonra bayılmışım. Kendime geldiğimde beni ambulansa bindiren doktorların kanı durdurmak için ayağımı boğarak sıktığını sallanan kısmı da neşterle kestiğini gördüm." 

Bombacı soru soruyordu 
Şoförün tam arkasında oturduğunu ve bombacıdan şüphelendiklerini belirten Kızıltaş şöyle devam etti "Bizimle birlikte otobüse genç bir kadın bindi. Birilerine 'Ben buranın yabancısıyım' diyerek adres soruyordu. Şüpheli ve garip davranışları vardı. Daha sonra patlamada ölen ve aynı mahallede oturduğumuz Kemal Polat'ın yanına oturdu. Polat'a da sorular sormuştu" dedi. 

'Hayatım hep zordu' 

Sağ ayağı zayıf olduğu için hayatının hep zor geçtiğini belirten Kızıltaş, "Köyde çobanlık, İstanbul'a gelince de bulduğum her işi yaptım. Sonra emekli olup, çok şükür diyeceğim noktada bebekken kurtardığım sağ ayağımın dizden aşağısını kaybettim" dedi. 


</TEXT>
</DOC>
