<DOC>
<DOCNO> 279135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonsiy06.html </URL>
<DATE> 2004/10/11/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
"Avrupa'dan futbol" Meclis gündeminde... 
</HEADLINE>
<TEXT>

     CHP Antalya Milletvekili Feridun Baloğlu, TRT'nin Almanya ve İspanya futbol liglerinin canlı yayın hakkını satın almasına karşın maçların banttan yayınlanması nedeniyle kurumun uğradığı zararı sordu. 
     Baloğlu, Devlet Bakanı Beşir Atalay tarafından yanıtlanması istemiyle TBMM Başkanlığı'na sunduğu soru önergesinde, maçların canlı yayınlanmasına Alman Ligini yayın hakkına sahip şirketin itirazı üzerine son verildiği ve ardından da maçların banttan yayınlanmak zorunda kalındığı iddialarını gündeme getirdi. 
     Alman ligi maçlarının şifreli bir kanal tarafından yayınlandığı ve TRT yayınlarının Almanya'dan izlenebildiğinin bilinmesine karşın böyle bir anlaşma yapılmasının nedeninin açıklanmasını isteyen Baloğlu, ''Canlı yayın hakkı satın alındığı halde maçların banttan yayınlanması nedeniyle kurum ne kadar zarara uğramıştır '' diye sordu. Buna neden olanlar hakkında ne gibi işlemler yapıldığını da soran Baloğlu, bu anlaşmaya TRT adına imza atanların açıklanmasını istedi. 
     
</TEXT>
</DOC>
