<DOC>
<DOCNO> 268767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/soneko46.html </URL>
<DATE> 2004/09/03/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Türk bankacılık sisteminin toplam aktifleri 275 katrilyon lira oldu... 
</HEADLINE>
<TEXT>

     Türk bankacılık sisteminin toplam aktifleri, Haziran sonu itibariyle 275 katrilyon lira 186 milyar dolar oldu. 
     Türkiye Bankalar Birliği tarafından hazırlanan ''Türk Bankacılık Sistemi-Haziran 2004'' raporuna göre, bankacılık sisteminde toplam aktifler, bir önceki yılın aynı dönemine oranla yüzde 30, Aralık 2003'e oranla yüzde 10 arttı. 
     Haziran 2003 itibariyle yüzde 76 olan toplam aktiflerin milli gelire oranı, 2003 yılı sonunda yüzde 67, Mart 2004 itibariyle yüzde 69 olarak gerçekleşti. Haziran 2004 itibariyle bu oranın yüzde 70 düzeyinde olduğunun tahmin edildiği belirtilen raporda, ''Ekonomideki canlanma ve TL'ye olan talep, bilanço büyüklüğü üzerinde olumlu bir etki yapmıştır'' denildi. 
     Rapora göre, toplam aktifler ticaret bankalarında yüzde 30, mevduat kabul etmeyen bankalarda ise yüzde 19 oranında arttı. 
     Kamusal sermayeli ticaret bankalarının toplam aktifler içindeki payının, bir önceki yılın aynı dönemine göre 2 puan azalarak yüzde 33'e, mevduat payının 1 puan artarak yüzde 38'e, kredilerdeki payının ise 2 puan artarak yüzde 20'ye yükseldiği vurgulanan raporda, özel sermayeli ticaret bankalarının toplam aktifler içindeki payının 2 puan artarak yüzde 57'ye, mevduat payının 1 puan azalarak yüzde 56'ya ve krediler içinde payının 1 puan artarak yüzde 67'ye yükseldiği kaydedildi. 
     Aktif büyüklüğüne göre ilk beş bankanın aktif ve mevduat payı artarken, kredi payının azaldığına işaret edilen raporda, ilk on bankanın ise kredi payı artarken, mevduat payının azaldığı, aktif payının değişmediği, genel olarak sektörde yoğunlaşma eğiliminin devam ettiği belirlendi. 
     Rapora göre, hem aktif, hem de pasif tarafta Türk Lirası kalemler, yabancı para kalemlerin üzerinde bir artış gösterdi. Haziran 2003 dönemine oranla, Türk Lirası aktiflerin toplam aktifler içindeki payı yüzde 60'tan yüzde 62'ye, Türk Lirası kaynakların toplam pasifler içindeki payı ise yüzde 56'dan yüzde 59'a yükseldi. 
     Özkaynaklar bir yıl öncesine göre yüzde 18 oranında büyüdü, serbest özkaynaklardaki iyileşme devam etti. Net ücret ve komisyon gelirleri yükseldi. 
     Kar hacmindeki iyileşme ise 2004'ün ikinci çeyreğinde durdu. Bunun nedeni, kambiyo işlemlerinden gelen karın zarara dönmesi ve sermaye piyasası işlemleri karının azalması olarak gösterildi. 
     
     TL KREDİLERDE HIZLI ARTIŞ 

     Yabancı para aktif ile yabancı para pasif farkı, Haziran 2003 dönemindeki 6,8 milyar dolardan, Haziran 2004 döneminde 6 milyar dolar düzeyine geriledi. 
     2004'ün ikinci yarısında TL'nin başlıca yabancı paralar karşısında değer kaybetmesi, yabancı para aktif ve yabancı para pasif arasındaki farkın dolar cinsinden küçülmesine yol açtı. 
     Toplam aktifler içinde likit aktiflerin payı 1 puan azalarak yüzde 13'e geriledi. Kredilerin payı yüzde 27'den yüzde 33'e yükseldi. Özellikle Türk Lirası kredilerdeki hızlı artış devam etti. Türk Lirası kredilerin payı 5 puan artarak yüzde 19'a yükseldi. 
     Yabancı para kredilerin yüzde 14 olan payı ise değişmedi. Menkul değerler cüzdanının payı 2 puan azalarak yüzde 42'ye geriledi. Bu gerilemede, önemli ölçüde gerileyen Hazine bonosu stoğu önemli rol oynadı. 
     Karşılık öncesi takipteki kredilerin bilanço içindeki payı 2 puan azalarak, yüzde 2 düzeyine geriledi. 
     Raporda, ekonomik faaliyetteki iyileşme yanında, yürütülmekte olan ''Finansal Yeniden Yapılandırma Programı'' çerçevesinde yapılandırılan kredilerin bu statüden çıkmış olmasının, takipteki kredilerdeki azalmada etkili olduğu, buna bağlı olarak takipteki kredilerin karşılık öncesinde toplam kredilere oranının yüzde 16'dan yüzde 7'ye gerilediği kaydedildi. 
     Özel karşılıklar düşüldükten sonra takipteki kredilerin toplam krediler içindeki payının ise yüzde 5'den yüzde 1 düzeyine gerilediği, takipteki kredilerin yüzde 87'si için özel karşılık ayrılmadığı belirtildi. 
     
     MEVDUATTA ARTIŞ 

     Haziran 2004 itibariyle yıllık bazda toplam mevduatın yüzde 29, Türk Lirası mevduatın ise yüzde 48 oranında arttığına yer verilen raporda, 30 Haziran 2004 tarihindeki satın alma gücü esas alındığında yabancı para mevduatın 79,7 katrilyon lira ,8 milyar dolar , Türk Lirası mevduatın ise 97,8 katrilyon lira 66 milyar dolar düzeyinde olduğu bildirildi. 
     Rapora göre, toplam kaynakların yüzde 17'sini oluşturan mevduat dışı kaynaklar, Haziran 2004 itibariyle bir önceki yılın aynı dönemine göre yüzde 50 oranında arttı. Mevduat dışı kaynaklardaki artış yurtdışından sağlanan kredilerdeki artıştan kaynaklandı. 
     Sektör özkaynakları da yüzde 18 oranında artarak 35,6 katrilyon lira 24 milyar dolar olurken, kamu bankaları hariç, ticaret bankaları grubuna dahil bütün banka gruplarının özkaynaklarında artış kaydedildi. 
     
     SEKTÖRÜN FAALİYET KARI 

     Haziran sonu itibariyle sektörün net dönem karı 2 katrilyon 408 trilyon lira 1 milyar 626 milyon dolar oldu. İlk altı aylık dönemde bankacılık sektörünün aktif karlılığı yüzde 0,9, özkaynak karlılığı ise yüzde 6,8 oranında gerçekleşti. 
     Bu yılın ilk altı aylık döneminde bankacılık sektörünün faiz gelirleri 18 katrilyon 995 trilyon lira, faiz giderleri 11 katrilyon 52 trilyon lira olurken, net faiz gelirleri 7 katrilyon 943 trilyon liraya ulaştı. 
     Raporda, sektörün faaliyet karının ilk altı aylık dönemde, geçen yılın aynı dönemine göre yavaş da olsa azaldığı belirtildi. Raporda, ticari kar zarar hesabından gelen olumsuz etkinin, pasif maliyetinin aktif getirisinden daha hızlı düşmesiyle dengelendiği, net dönem karında önemli bir değişiklik olmadığı belirtildi. 
     
     BANKA SAYISI 49 

     Sektörün toplam kredileri ise 91 katrilyon 117 trilyon olarak hesaplandı. Toplam gayrinakdi krediler yüzde 71 oranında artarak 458,3 katrilyon lira oldu. 
     Banka sayısı 2003 sonuna göre 1 adet azalarak 49'a gerilerken, toplam şube sayısı 48 adet artışla 6 bin 14'e yükseldi. 
     2003 sonunda 123 bin 249 olan çalışan sayısı 2 bin 401 kişi artarak, Haziran sonu itibariyle 125 bin 650'ye ulaştı. 
     
     ZİRAAT BANKASI 51.8 KATRİLYON LİRA İLE AKTİF BÜYÜKLÜKTE 1. SIRAYI ALDI 

     Ziraat Bankası, 51.8 katrilyon lira ile aktif büyüklükle bankalar arasında ilk sırayı aldı. 
     Türkiye Bankalar Birliği tarafından açıklanan ''Türk Bankacılık Sistemi-Haziran 2004'' raporuna göre, aktif büyüklükte ilk 10'a giren bankaların sıralamasında, ilk çeyrekle karşılaştırıldığında değişim olmadı. 
     Sektör birincisi Ziraat Bankası'nın aktif büyüklüğü 51 katrilyon 797 trilyon 693 milyar lira olarak belirlendi. İş Bankası 34 katrilyon 247 trilyon 360 milyar lira ile 2., Akbank 30 katrilyon 722 trilyon 81 milyar lira ile 3. sırayı aldı. 
     Garanti Bankası 24 katrilyon 994 trilyon 111 milyar lira ile 4., Yapı ve Kredi Bankası da 23 katrilyon 177 trilyon 709 milyar lira ile 5. oldu. 
     Halk Bankası, Vakıflar Bankası, Koçbank, Finansbank ve Türk Dış Ticaret Bankası, aktiflere göre ilk 10 arasına giren diğer bankaları oluşturdu. 
     Ziraat Bankası 610 trilyon 933 milyar lira ile karlılıkta da ilk sırayı alırken, Akbank 526 trilyon 583 milyar lira 2., İş Bankası 355 trilyon 953 trilyon lira ile 3. oldu. 
     
</TEXT>
</DOC>
