<DOC>
<DOCNO> 274578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonsiy03.html </URL>
<DATE> 2004/09/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Gül, 'Güvenlik Konseyi'nde geçici üyelik' desteği istedi 
</HEADLINE>
<TEXT>

     Dışişleri Bakanı Abdullah Gül, dün BM Genel Kurulu'nda Türkiye'nin 2009-2010 dönemi için Güvenlik Konseyi'ne geçici adaylığına destek istedi. 
     Gül, Japonya, Hindistan, Almanya ve İspanya'nın BM Güvenlik Konseyi Daimi Üyesi olmak için lobi yaptığı bugünlerde, ''BM Güvenlik Konseyi, daha fazla temsilciyle, daha dengeli, Konsey'de temsil kapsayıcı ve adil olmalıdır'' görüşünü savundu. 
     
     "Demokrasimizin seviyesini yükselttik ve derinleştirdik" 
     Türk hükümetinin, son iki yılda geniş siyasi ve ekonomik reformlar gerçekleştirdiğini belirten Gül, "demokrasimizin seviyesini yükselttik ve derinleştirdik... İlgili BM ve Avrupa Birliği standartları kadar, halkımızın beklentileri de bize bu reform çabasında ilham verdi" diye konuştu. 
     
     Güvenlik Konseyi'nde geçici adaylık 
     "Türkiye'nin 2009-2010 dönemi için Güvenlik Konseyi'nde geçici bir sandalye için adaylığını teyit etmek istiyorum. Barış ve güvenliğe çok önemli katkılarımıza rağmen, yaklaşık son yarım yüzyıldır Türkiye, Konsey'e üye olmamıştır" diyen Gül, "haklı olarak adaylığımız için Genel Kurul'dan destek bekliyoruz'' dedi. 
     
     Kıbrıs çağrısı 
     Kıbrıs sorunu konusunda Annan Planı'nın Rum kesimi tarafından reddedilmesinden büyük üzüntü duyduğunu kaydeden Gül, kalıcı çözümün önemine işaret etti. 
     BM'ye yeni bir inanırlık kazandıracak bir şansın kaybedildiğini söyleyen Bakan Gül, "Ortadoğu ve Kafkaslar gibi yerlerde barış inşasına uğraşanlar için de bir ilham kaynağı yok oldu'' deyi konuştu. 
     Gül, KKTC'ye izolasyonun kaldırılması için uluslararası toplumdan yardım istedi. Türkiye'nin KKTC'ye desteğinin devam edeceğini belirten Dışişleri Bakanı, Yunanistan ile Türkiye'nin ilişkilerinin her geçen gün düzeldiğini ifade etti. 
     
     Irak, Ortadoğu ve Kafkaslar 
     Kafkaslar'da kalıcı çözüm isteğini vurgulayan Gül, Türkiye'nin Yukarı Karabağ'da uluslararası hukukun temel prensipleri, Azerbaycan'ın toprak bütünlüğü ve iyi komşuluk ilişkileri temelinde adil ve kalıcı bir çözüme kavuşturulmasına destek verdiğini kaydetti. 
     Dışişleri Bakanı konuşmasında, Ortadoğu sorununa da değindi. Ortadoğu'da yol haritasının yaşama geçirilmesinin ve terörist saldırıların durdurulmasının önemine değinen Gül, İsrail ve Filistin tarafları arasında müzakere sürecinin sürmesi gerektiğine işaret etti. 
     Irak'ta yaşanılan sürece de dikkat çeken Gül "Irak'taki gelişmeler benim ülkemi de olumsuz etkilemekte ve benim halkıma da acı vermektedir... Irak'ın başarısı toplu bir başarı olacaktır, başarısızlık da yine toplu bir başarısızlık olacaktır" yorumunda bulundu. 
     
</TEXT>
</DOC>
