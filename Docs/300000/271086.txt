<DOC>
<DOCNO> 271086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/spor/axspo01.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavgaya davet 
</HEADLINE>
<TEXT>


Beşiktaş Başkanı, oyuncuların hangi mevkiilerde oynayacağını tartışmak yerine, dünya kulübü olmak için camianın hep birlikte kavgaya katılması gerektiğini söyledi, Siyah-Beyazlılar'dan destek istedi 

ORHAN YILDIRIM 


Birlik çağrısı 
BEŞİKTAŞ Divan Kurulu'nun dünkü olağan toplantısında konuşan Başkan Yıldırım Demirören, camiaya birlik çağrısı yaptı, destek olmalarını istedi. Takımdaki oyuncuların hangi mevkiilerinde oynamalarının tartışılması yerine, dünya kulübü olmak için herkesin desteğine ihtiyaçları bulunduğunu vurgulayan Demirören, "Futbol haftalık bir oyundur. Sezon sonunda da bir tane şampiyon çıkıyor. Ama dünya kulübü olmak kalıcıdır'' diye konuştu. 

'Çalışan hata yapar' 
DEMİRÖREN şöyle devam etti "Camia olarak dünya kulübü olacaksak, gelin arsa alma kavgasını beraber yapalım. Gelin affedilen vergi cezalarının Beşiktaş Kulübü'ne uygulanmasının kavgasını camia olarak yapalım. Gelin Fulya projesini nasıl gerçekleştireceğiz bunu tartışalım. Bunlar sağlandığı taktirde Beşiktaş, dünya kulübü olacaktır." Başkan çalışan insanın hata yapacağına dikkat çekip, kendilerinin de yanlışları bulunabileceğini söyledi. 

Borç 11.8 trilyon 
TOPLANTIDA, Denetleme Kurulu, kulübün şirket ve iştirakleri dışında yılın ilk 6 ayı itibariyle borcunun 11 trilyon 866 milyar lira olduğunu açıkladı. Raporda, 7 trilyon 598 milyar lira alacak bulunduğu da ifade edildi. Öte yandan toplantı öncesinde Başkan Yıldırım Demirören ve yöneticilerle, geçen kongredeki başkan adaylarından Fikret Orman arasında neşeli bir sohbet gerçekleşti. 

Bosque'nin zor seçimi 

Kadroda değişim 
SÜPER Lig'de galibiyetle tanışamayan Beşiktaş, deplasmanda Sakaryaspor ile oynayacağı zorlu maçın hazırlıklarını dün yaptığı tek antrenmanla tamamladı. Teknik Direktör Del Bosque, son çalışmada taktiksel hazırlıklara ağırlık verdi. İspanyol çalıştırıcının zorlu deplasmanda Cordoba, Juanfran ve Tayfun gibi isimlere ilk on birde forma şansı tanıması bekleniyor. 

Yolculuk bugün 
SİYAH - Beyazlılar, üç puan hedeflediği Sakaryaspor deplasmanına bugün gidecek. Kafile maçtan hemen sonra karayoluyla tekrar İstanbul'a dönecek. Futbol Komitesi Başkanı Kıvanç Oktay, kötü gidişe Sakarya maçıyla nokta koymak istediklerini belirterek, "Bu karşılaşmayla birlikte çıkışa geçmek istiyoruz. Takımımız form düzeyi ve morali yerinde. Tek düşüncemiz galibiyet" dedi. 

Bu çile biter mi 

160 gündür galibiyet yüzü göremeyen Beşiktaş, Sakaryaspor karşısında bu şanssızlık zincirini kırmak istiyor. Son 10 maçın hiçbirinden üç puan alamayan Siyah - Beyazlılar, bugün sahadan galibiyetle ayrılırsa, lig tarihindeki 800. galibiyetine imza koymuş olacak. Son 16 maçtır, kalesini gole kapayamayan Kartal, Yeşil - Siyahlılar'dan da gol yerse, 2000-01 sezonundaki 17 maçlık kötü rekorunu egale etmiş olacak. 


</TEXT>
</DOC>
