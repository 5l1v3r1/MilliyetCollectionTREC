<DOC>
<DOCNO> 254592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/soneko16.html </URL>
<DATE> 2004/07/11/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
''Akaryakıt bayilerinin taleplerinin yerine getirilmesi mümkün değil'' 
</HEADLINE>
<TEXT>

     Akaryakıt Bayileri kar payı artışı için pompa kapatma eylemine hazırlanırken, ekonomi yetkilileri, bu eylemi ''koyun can derdinde, kasap et derdinde'' şeklinde yorumlayarak, akaryakıt bayilerinin 2 centlik kar artış taleplerinin yerine getirilmesinin mevcut şartlarda mümkün olmadığını bildirdiler. 
     Konuya ilişkin A.A muhabirine bilgi veren ekonomi yetkilileri, 2 centlik artışın önümüzdeki 5 ayda 300 trilyon, 2005 yılı için ise 1 katrilyon liralık ek yük getireceğine dikkat çektiler. 
     Akaryakıt bayilerine verilecek 2 centlik kar payının dar gelirliden çıkacağını vurgulayan ekonomi yetkilileri, böyle bir dönemde bunun kabul edilemeyeceğini kaydettiler. 
     Ekonomi yetkilileri konuya ilişkin olarak şunları söylediler 
     ''Akaryakıt bayilerinin 2 centlik kar artırımı istemelerini makul karşılamak mümkün değil. 2000-2001 krizleri zaten Türkiye'de dar gelirli kesimin üzerinde ciddi bir yük getirdi. Bu yükün azaltılması için uğraşılırken, şimdi karımızı artırın diyorlar. Oysa bir yıl önce zaten kar payları 2 cent oranında artırılmıştı. Şimdi 2 cent daha istiyorlar. 
     Son 3 yılda benzinde kar oranı yüzde 8.9 ile yüzde 11.3 arasında gidip gelmiş. Benzinde geçen yıl kar payı 9 centten 11 cente çıkarılmış, şimdi 13 cent istiyorlar. Motorinde ise kar payı yüzde 7'den yüzde 9'a çıkarılmış. Şimdi yüzde 11 isteniyor. Mevcut dağıtım pay oranlarında geçmişe kıyasla bir önemli bir düşüş görülmüyor.'' Akaryakıta 5 ay için verilecek 2 centlik bir karın ekonomiye getireceği yükün 300 trilyon lira olacağını vurgulayan yetkililer, şu görüşlere yer verdiler 
     ''Bu rakam 2005 yılında 1 katrilyon liraya ulaşacak. Hayvancılık için çiftçilere vermeyi öngördüğümüz kaynak miktarı 175 trilyon lira, ürün destekleri için bütçeden ayırdığımız kaynak 350 trilyon lira civarında. Esnafa verdiğimiz kredi desteği imkanı sınırlı. Şimdi toplumun bu geniş ve destek ihtiyacı içindeki kesimlerden kısıp, kar paylarını artırsınlar diye dağıtım firmalarına ve benzin istasyonlarına kaynak aktarmamız talebi sağduyulu bir yaklaşım değildir. 
     Bir yandan toplumun bir kesimi asgari ücretle evine ekmek götürmek için gece gündüz çalışacak, siz bu çalışanın ücret imkanlarını zorlayarak cüzi zamlar yapacaksınız, diğer yandan bir başkası çıkıp ben az kazanıyorum, daha fazla kazanayım diyecek ve bunu bütçeye yük getirerek elde etmek isteyecek. Bunu topluma izah etmek zor.'' 
     
</TEXT>
</DOC>
