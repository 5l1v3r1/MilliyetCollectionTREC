<DOC>
<DOCNO> 256404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/siyaset/siy01.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Hiçbir yere gitmiyorum 
</HEADLINE>
<TEXT>


Partisinden çok sert tepki gören CHP Milletvekili Kemal Derviş, AKP'ye geçeceği iddialarını 'komik bulduğunu' söyledi 

EZELHAN ÜSTÜNKAYA Ankara 


CHP İstanbul Milletvekili Kemal Derviş, türbana ilişkin sözleri ve "Başbuğ partisi olmamalıyız" açıklamasının ardından gelen istifa çağrılarına "Bir yere gitmiyorum" yanıtını verdi. Derviş AKP'ye geçeceği iddiaları için "Komik, gülüp geçiyorum" derken, kendisine yakın milletvekilleri de Derviş'e yönelik açıklamalara "Çok bayağı" diye tepki gösterdi. 
CHP Genel Başkanı Baykal'ın ekibinin kendisine yönelik ağır eleştirilerini İstanbul'dan izleyen Derviş, istifa çağrılarına "CHP'den ayrılmaya niyetim yok" karşılığını verdi. Derviş "Benim için zor, sıkıntılı bir süreç. Ancak CHP'nin çağdaş, demokratik bir parti olması için mücadele ediyorum" diye konuştu. 

'Dün doğmuş çocuk değiliz' 
Derviş'e yakın isimlerden CHP İstanbul Milletvekili Zeynep Damla Gürel de, "Sosyal demokrat çeşitliliktir, özgürlüktür. Herkesin aynı görüşte olması gerekmiyor. Genel başkan yardımcılığı yapmış bir kişiye böyle sözler sarf edilmesi üzücü" iadesini kullandı. 
CHP İstanbul Milletvekili Memduh Hacıoğlu da şunları söyledi "Parti yönetimi Derviş'i tehlike olarak görüyor. Yaptıkları, partinin demokratik kişiliğine hücumdur. Derviş'in ya da bizim istifa etmeye niyetimiz yok. Biz dün doğan çocuk değiliz, ideolojiyi tartışıyoruz." 
Derviş'e ilk tepki, türbanla ilgili sözlerinden sonra CHP Kadın Kolları Genel Başkanı Güldal Okuducu'dan gelmiş, Okuducu, "Atatürkçü kadınlar Derviş'e kapıyı gösteriyor" demişti. Derviş'in "Başbuğ partisi olmamalıyız" sözleri üzerine de Genel Başkan yardımcıları Eşref Erdem ve Cevdet Selvi "Haddini bil, dürüst ol, gideceksen git" açıklaması yapmıştı. 



</TEXT>
</DOC>
