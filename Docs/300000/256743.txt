<DOC>
<DOCNO> 256743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun14.html </URL>
<DATE> 2004/07/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
'Gizli terör belgeleri kayboldu' Evrak çalma skandalı .. 
</HEADLINE>
<TEXT>

     ABD'nin eski başkanı Bill Clinton'ın ulusal güvenlik danışmanı Sandy Berger hakkında, bazı gizli terör belgelerini Ulusal Arşiv'den izinsiz dışarıya çıkardığı gerekçesiyle Federal Soruşturma Bürosu FBI tarafından soruşturma açıldı. 
     Medyadaki haberlere göre, olay şöyle meydana geldi 
     11 Eylül terörist saldırılarını soruşturan özel Senato komisyonuna tanık olarak ifade vermek üzere davet edilen Berger, geçen yıl sonlarında, Clinton dönemine ilişkin bilgilerin yer alacağı ifadesini hazırlamak üzere, bütün devlet evrakının saklandığı Ulusal Arşiv'de çalışmaya başladı. Ancak Berger, üzerinde çalıştığı gizli belgelerin bazılarını ve tuttuğu notları ceketinin ve pantolonunun ceplerine ve içine yerleştirerek, Ulusal Arşiv dışına çıkardı. 
     Ulusal Arşiv'deki bazı memurların bunu görerek FBI'a bildirmesi üzerine, Berger'den gizlice aldığı belgeleri Ulusal Arşiv'e iade etmesi istendi. Berger çok sayıda belgeyi geri verdi, ancak bazı belgeler eksik kaldı. Bunun üzerine Berger'in evi ve bürosu, FBI tarafından arandı. 
     Konunun medyaya yansıması üzerine açıklama yapan Berger, belgeleri ''yanlışlıkla'' Ulusal Arşiv dışına çıkardığını, hatta bazılarını ''attığını'' kabul etti, ancak amacının komisyondan evrak saklamak olmadığını savundu. 
     Sandy Berger, ''Yaptığım dikkatsizlikten dolayı çok üzgünüm, ancak amacım komisyondan belge saklamak değildi. Ulusal Arşiv yetkilileri bazı belgelerin eksik olduğunu bana bildirince, elimdeki evrakı hemen iade ettim. Ancak bu arada az sayıda evrakı yanlışlıkla atmışım'' dedi. 
     Berger'in avukatı Lanny Breuer de müvekkilinin aldığı belgeleri kopya sandığını ve asılları olduğunu bilmediğini söyledi. Halen kayıp olan belgeler arasında, Clinton döneminde 1999 sonunda ''milenyum kutlamaları'' sırasındaki El Kaide terör tehditlerini içeren bir raporun müsveddelerinin de bulunduğu belirtildi. 
     
     Kerry'nin danışmanlığını yapıyor 
     FBI'ın yürüttüğü soruşturma sonucunda, Berger'in mahkemeye verilip verilmeyeceği ortaya çıkacak. 
     Ulusal güvenlik danışmanı sıfatıyla Clinton'ın en yakın çalışma arkadaşlarının başında yer alan Samuel Berger, halen Demokrat başkan adayı John Kerry'ye gayri resmi şekilde danışmanlık yapıyor. 
     11 Eylül'ü soruşturan Senato özel komisyonu, merakla beklenen değerlendirme raporunu perşembe günü açıklayacak. 
     Berger ile ilgili ortaya çıkan evrak skandalının raporu etkileyip etkilemeyeceği henüz bilinmiyor. 
     
</TEXT>
</DOC>
