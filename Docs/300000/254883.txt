<DOC>
<DOCNO> 254883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur23.html </URL>
<DATE> 2004/07/12/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Hastanelerin temizlik ihalelerini tehditle alan çete tutuklandı 
</HEADLINE>
<TEXT>

     Diyarbakır'da rakiplerini tehdit ederek ihalelerden uzaklaştırdıkları ve yolsuzluk yaptıkları iddia edilen 6 kişi tutuklandı. 
     AA muhabirinin aldığı bilgiye göre, devlet, çocuk ve göğüs hastanelerindeki temizlik ihalelerine fesat karıştırıldığı ve yolsuzluk yapıldığı yönündeki ihbarları değerlendiren Diyarbakır Emniyet Müdürlüğü Kaçakçılık ve Organize Suçlar Şube Müdürlüğü ekipleri, yaptıkları çalışma sonucunda, bu ihaleleri alan işadamları Mahmut Vural, Nurettin Değer, Metin U, Şeyhmus Kaya, Murat U.ve Mehmet Veysi A. ile Devlet Hastanesi Müdürü Abdurrezak Özok, Çocuk Hastanesi Müdür Yardımcısı Zülfükar Güzel ile Doğumevi Hastanesi Müdür Yardımcısı Kadri Ertaş'ı gözaltına aldı. 
     Ekiplerin yaptıkları araştırma ve takip sonucunda, ihalelere giren kişilerin söz konusu işadamları tarafından tehdit edilmek suretiyle ihalelerden uzaklaştırıldıkları ve bu işadamlarının hastane yöneticileriyle yolsuzluk yaptıkları belirlendi. 
     Kaçakçılık ve Organize Suçlar Şube Müdürlüğü ekiplerinin operasyonunda gözaltına alınan ve nöbetçi mahkemeye çıkarılan 9 kişiden 6'sı tutuklanırken işadamları Metin U, Mehmet Veysi A. ile Murat U. tutuksuz yargılanmak üzere serbest bırakıldı. 
     Soruşturmayı sürdüren Başsavcılık yetkilileri, olayla ilgili 6 kişinin tutuklandığını soruşturmanın sağlıklı yürütülmesi açısından şimdilik bir açıklama yapılmayacağını bildirdiler. 
     Diyarbakır Valisi Nusret Miroğlu da 6 kişinin tutuklandığını doğrulayarak, ''Şimdiden bir şey söylememiz sağlıklı olmaz. Soruşturma derinleştirilerek sürüyor. Netleşecek bazı şeyler var. Önümüzdeki günlerde açıklama yapacağız'' dedi. 
     
</TEXT>
</DOC>
