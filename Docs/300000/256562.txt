<DOC>
<DOCNO> 256562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonspo13.html </URL>
<DATE> 2004/07/19/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Büyükşehir Ankaraspor'da 4 yeni imza daha... 
</HEADLINE>
<TEXT>

     Birinci Süper Lig'in yeni ekibi Büyükşehir Belediyesi Ankaraspor'da 4 futbolcu, resmi sözleşmelere imza attı. 
     Başkent ekibi, Diyarbakırspor'dan kaleci Şenol Karagöl ile 2, Brezilyalı orta saha oyuncuları Wederson ve Tita ile 4'er yıllığına anlaştı. Mavi-beyazlılar, Gençlerbirliği'nden orta saha oyuncusu Bülent Karaman'ı da 1 yıllığına kiraladı. 
     Ankara Büyükşehir Belediye Başkanlığı Konutu'ndaki imza törenine, Büyükşehir Belediyesi Ankaraspor Kulübü Onursal Başkanı Melih Gökçek, kulüp başkanı Hilmi Gökçınar ve asbaşkan Mehmet Emin Katipoğlu katıldı. 
     Törende bir konuşma yapan Ankara Büyükşehir Belediye Başkanı Melih Gökçek, bu yapılan transferlerle sayının 19'a ulaştığını vurgulayarak, ''Tüm transferlerimiz, teknik direktörümüz Samet Aybaba'nın istekleri doğrultusunda yapılıyor. Üç transfer daha yaparak, transferi kapatacağız'' dedi. 
     Gökçek, 1 kaleci ve 2 futbolcu daha alacaklarını ve bu transferleri 1 hafta, 10 gün içinde bitireceklerini belirterek, şöyle konuştu 
     ''Takımımız Savaş ve Hürriyet dışında yenilendi. Tek sorunumuz, futbolcuların birbirlerini iyi tanımamaları. 1-2 ay içinde de bu sorunun ortadan kalkacağına inanıyorum. Takımın hazırlık maçlarından birini tam, birini de yarım izledim. Ancak bu maçlarda çok eksiklerimiz vardı. Hiçbir maçta tam kadro oynamadık. Bizim için en büyük ölçü yapacağımız ilk lig maçıdır. Transfer etmeyi planladığımız futbolculardan santrfor mevkisi için yabancı düşünüyoruz. Futbolcularıma ve ligin en kaliteli antrenörlerinden Samet Aybaba'ya güveniyorum.'' Ligin renkli isimlerinden kaleci Şenol da Ankara'ya geldiği için çok mutlu olduğunu vurgulayarak, ''En büyük idealim, futbol hayatıma Ankara'da nokta koymaktı. Hedefleri olan bir kulübe geldiğim için çok mutluyum. Daha sonraki hedefim de milli takım'' dedi. 
     Gençlerbirliği'nden kiralık olarak transfer edilen Bülent de iyi bir ekibe geldiğini, iyi bir kadro kurulduğunu belirterek, kendisinin de bu takımda başarılı olacağına inandığını söyledi. 
     Brezilyalı futbolcular Wederson ve Tita ise 4 yıl boyunca takımlarına en iyi şekilde hizmet etmek için ellerinden geleni yapacaklarını ve sahada konuşacaklarını kaydettiler. 
     
     MAÇ PROGRAMI 
     Yeni sezon hazırlıklarını sürdüren Büyükşehir Belediyesi Ankaraspor, Türkiye Spor Yazarları Derneği TSYD Konya Şubesi'nin düzenleyeceği futbol turnuvasında, 24 Temmuz Cumartesi günü Konyaspor ile karşılaşacak. 
     Başkent temsilcisi, 25 Temmuz Pazar günü de Vestel Manisaspor ile hazırlık maçı yapacak. Bu karşılaşmanın geliri Tevfik Lav'ın ailesine bırakılacak. 
     Mavi-beyazlılar, TSYD Ankara Şubesi'nin düzenleyeceği futbol turnuvasında da 31 Temmuz Cumartesi günü Gençlerbirliği ile karşı karşıya gelecek. 
     
</TEXT>
</DOC>
