<DOC>
<DOCNO> 285738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/soneko28.html </URL>
<DATE> 2004/11/03/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
YUKOS daha fazla direnemedi... İflas kararını oylayacak... 
</HEADLINE>
<TEXT>

     Geçmiş yıllara dönük olarak çıkarılan vergi borcu sürekli artırılan ve banka hesapları dondurulan Rus petrol devi YUKOS'un gelecek ay toplanacak genel kurulunda ortaklara iflas kararının oylatılacağı bildirildi. 
     Dow Jones Newswires'a konuşan YUKOS'un baş İcra Direktörü Stephen Theede, ''İflas, istediğimiz bir şey değil. Ama iflas etmişseniz etmişsinizdir'' dedi. 
     20 Aralık'taki genel kurulda iflas edip etmemeyi karara bağlayacaklarını belirten Theede, Rus hükümetinin YUKOS aleyhine geçmiş yıllara ait çıkardığı son vergi borçlarını ''gülünç ve saçma'' olarak değerlendirdi. 
     İflas kararıyla şirket varlıklarının kontrolü ortaklara geçeceğinden Rusya Devlet Başkanı Putin'in bu gelişmeye izin vermeyeceğini belirten bazı yorumcular, YUKOS'un bu kararıyla elini güçlendirmeye çalışacağını kaydediyor. 
     Kurucusu Mihail Hadarkovski'nin yolsuzluk ve rüşvet suçlamasıyla hapse atılmasıyla üzerindeki politik baskı artan ve finansal açıdan zor günler geçirmeye başlayan YUKOS'un, hükümetin banka hesaplarını dondurmasının ardından art arda açıkladığı vergi borçlarını ödemesinin mümkün gözükmüyor. 
     İnterfaks ajansı, YUKOS aleyhine çıkarılan son vergi borçlarının şirketin toplam yükümlülüğünü 17.6 milyar dolara yükselttiğini duyurmuştu. 
     
</TEXT>
</DOC>
