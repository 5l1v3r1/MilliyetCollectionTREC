<DOC>
<DOCNO> 273421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur22.html </URL>
<DATE> 2004/09/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Greenpeace'ten "zehirli gemi" eylemi .. 
</HEADLINE>
<TEXT>

     Greenpeace üyeleri, 2 bin 200 ton toksik atık yüküyle İskenderun Körfezi'nde batan ''M V Ulla'' adlı gemisindeki atıkların bir an önce çıkarılması için Çevre ve Orman Bakanlığı önünde eylem yaptı. 
     Grup üyeleri, sabah erken saatlerde Çevre ve Orman Bakanlığı önüne gelerek, ''Bakan bekliyor, M V Ulla zehirliyor'' yazılı pankart açtılar. Greenpeace üyelerinin pankartları, yanlarında getirdikleri üzerinde ''tehlikeli madde'' işareti bulunan variller ve geminin su altı fotoğraflarından oluşan afişler, emniyet güçleri tarafından toplandı, grubun dağılması istendi. 
     Grup üyeleri adına Banu Dökmecibaşı, bakanlık önünde yaptığı açıklamada, geminin batmasının üzerinden 15 gün geçmesine rağmen atıkla ilgili bir girişimde bulunulmamasını eleştirerek, Çevre ve Orman Bakanı Osman Pepe'nin ihmali olduğunu savundu. 
     ''Bakan Osman Pepe, gemi içindeki atıkların çıkarılması için bir an önce harekete geçmek zorundadır'' diyen Dökmecibaşı, gemide bulunan atıkların, tüm Akdeniz'i zehirlemek üzere beklediğini ifade etti. 
     Atık içinde bulunan ağır metallerin çok ciddi sağlık sorunlarına neden olacağını belirten Dökmecibaşı, ''Herhangi bir yetkilinin atığın ne zaman, nasıl çıkarılacağını kamuoyuna açıklamasını bekliyoruz'' diye konuştu. 
     Basın açıklaması sırasında, emniyet yetkilileri, ''Kanunsuz eylem yapıyorsunuz, derhal dağılın. Dağılmazsanız gözaltına alınacaksınız'' şeklinde anons yaptı. Bunun üzerine basın açıklamasını bitiren Banu Dökmecibaşı, cep telefonuyla Bakan Osman Pepe'ye ulaşacağını belirtti. Dökmecibaşı, Bolu'da bulunan Osman Pepe'nin Basın Danışmanı Mehmet Alkış ile telefonda konuştu. Konuşmanın ardından, Bakan Pepe'nin talimatıyla grup üyelerinin Bakanlık içine girerek Müsteşar Yardımcısı Mustafa Öztürk ile görüşmeleri izin verildi. 
     
     ÇAY İKRAMI 
     Bakanlık toplantı salonunda Müsteşar Yardımcısı Bünyamin Karaca tarafından karşılanan grup üyelerine, konuyla ilgili Müsteşar Yardımcısı Mustafa Öztürk'ün yolda olduğu söylendi. Bu sırada, Greenpeace üyelerine çay ikramı yapıldı. 
     Müsteşar Yardımcısı Mustafa Öztürk geldikten sonra konuşan Banu Dökmecibaşı, gemide yaptıkları inceleme sonrasında endişelerinin, atık sertleşmiş de olsa kısa sürede çözünmesi olduğunu söyledi. 
     Konuyla ilgili ciddi bir ihmal olduğunu savunan Dökmecibaşı, yetkililerin yaptığı açıklamaların yeterli olmadığını, atığın çıkarılmasıyla ilgili bakanlık acil eylem planının ne olduğunu sordu. 
     Müsteşar Yardımcısı Öztürk de geminin batmasının ardından yaşanan gelişmeleri ve yapılan incelemeleri anlattı. 
     Geminin batmasıyla ilgili ihmali olanlar konusunda soruşturma açılacağını belirten Öztürk, ''Gemi geldiği gün gitmeliydi, gönderilmemiştir. Birileri tarafından alıkonulmuştur. Bürokrasinin de suçları vardır, ağırdan alınmıştır'' diye konuştu. 
     
     EYLEM PLANI HAZIRLANACAK 
     Öztürk, üniversiteler, ilgili kurum ve kuruluşlardan uzmanların katılımıyla geminin ne zaman, nasıl çıkarılacağı konusunda çalışmalara bugünden itibaren başlanacağını, yol haritasının belirleneceğini, eylem planı hazırlanacağını kaydetti. Öztürk, bu çalışmanın da 15-20 gün sürebileceğini bildirdi. 
     İspanyol hükümetince gönderilen 2 teknik görevlinin, ''Biz sorumlu değiliz, bizimle alakası yok'' şeklinde açıklama yaptıklarını söyleyen Öztürk, ''Biz bu 2 kişiyle birlikte incelemeye giderken yanımızda üniversitelerden bir uzman da olsun istedik. Ama sonra öğrendik ki, o 2 kişi ülkelerine geri dönmüş'' dedi. 
     Elde kesin veri olmadan, balık, çevre analizleri yapılmadan konuşmanın Türkiye'nin turizmi açısından sakıncalı olduğunu ifade eden Öztürk, bu tip olaylarda sağduyulu davranılması gerektiğini söyledi. 
     Geminin 2 bin 200 tonluk atığı içinde 3 kilogram ''krom 6'' bulunduğunu, bunun suda çözünebileceğini bildiren Öztürk, kromun zor analiz edildiğini, bilen, doğru yerde analizlerin yapılması gerektiğini kaydetti. 
     Öztürk, şu anda bölgede, canlılar veya çevre açısından herhangi bir zararının bulunmadığını söyledi. 
     Banu Dökmecibaşı da eylem planı için geç kalındığını belirterek, İspanyol hükümetinin yardım önerdiğine ancak Türkiye'den yanıt alamadıklarına ilişkin yazılar bulunduğunu söylemesi üzerine, Öztürk, ''İspanya hükümetini savunur gibi bir durumdasınız, çevreyi doğru savunun'' dedi. 
     
</TEXT>
</DOC>
