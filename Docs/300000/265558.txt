<DOC>
<DOCNO> 265558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/guncel/gun02.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Buraya istasyon olmaz' 
</HEADLINE>
<TEXT>


İstanbul Büyükşehir Belediyesi uzmanlarının "Son derece sakıncalı" bularak karşı çıktıkları benzin istasyonuna, AKP'li meclis üyeleri izin verdi. İstasyon izni isteyen ise eski Tuzla belediyesi şirketinin yönetim kurulu üyesi... 

MEHMET DEMİRKAYA İstanbul 

İstanbul Büyükşehir Belediyesi bürokrat ve teknik elemanlarının "son derece sakıncalı" bulduğu bir parsele, AKP'li İstanbul Büyükşehir Belediyesi İBB meclis üyelerinin oylarıyla benzin istasyonu yapılması izni verildi. 
Pendik Şeyhli Mahallesi, Ankara Caddesi üzerinde bulunan, Seyfetin ve İrfan Savaş'a ait "1" numaralı parselin planları, İBB Meclisi'nde AKP'li meclis üyelerinin oylarıyla, sahiplerinin istekleri doğrultusunda değiştirildi. Plan değişikliği teklifiyle ilgili yapılan meclis görüşmesinde, CHP'li belediye meclis üyeleri, belediye bürokratlarının son derece sakıncalı bulduğu ve bunu raporda açıkça belirtmelerine karşın teklifi İmar Komisyonu'nun uygun bulmasına tepki gösterdi. CHP Meclis Grup Sözcüsü Can Özyedierler, "Bu değişikliği anlamak mümkün değil. Belediyenin kendi bürokratlarının son derece tehlikeli bulduğu değişikliği kabul ettiler" dedi. 

Tehdit unsuru 
İBB Şehir Planlama Müdürlüğü, benzin istasyonunun yapılacağı parselin üçlü kavşakta kalması nedeniyle trafik emniyeti açısından sakınca doğuracağı, 600 ve 1000 metre mesafelerde başka akaryakıt istasyonları olduğunu vurgulayarak şu sakıncaları sıraladı 
"Hemen parselin bitişiğinde yer alan olası fay hattı nedeniyle yapılanma ve fonksiyon kararları konusunda çok dikkatli olunması gerekmektedir. Muhtemel bir depremde harekete geçmesi beklenen bir fay hattının bitişiğinde akaryakıt ve servis istasyonu, halk ve çevre sağlığı açısından bir tehlike unsurudur. 
Söz konusu parselin hemen karşısında 25 bin 600 metre kare büyüklüğünde ilköğretim tesisi, 90 metre ilerisinde konut alanı yer alırken, 125 metre ilerisinde sağlık tesisi, 180 metre ilerisinde lise planlanmaktadır. 7 - 15 yaş grubu çocukların eğitim göreceği okulun bu kadar yakınında böyle bir tesisin yer alması son derece sakıncalıdır." 
Planlama ve İmar Müdürlüğü de, yer seçimi bakımından ve fonksiyon değiştirici olduğundan teklifin uygun olmadığını belirterek değişikliğe karşı çıktı. Ruhsat ve Denetim Müdürlüğü de olumsuz görüş bildirdi. 

Tuzla bağlantısı 
Plan değişikliğini isteyen Savaş Petrol Ürünleri San. Tic. Limited Şirketi'nin ortaklarından ve eski RP meclis üyesi olan Seyfettin Savaş, Tuzla Belediyesi'nin şirketi Tuz - Yap İnşaat Yatırım ve Pazarlama A.Ş'nin eski yönetim kurulu üyesi. Tuz - Yap yönetiminde, İBB Başkanvekili İdris Güllüce ve AKP'li Tuzla Belediye Başkanı Mehmet Demirci de görev almıştı. Diğer ortak İrfan Savaş ise 28 Mart yerel seçimlerinde SP'den Pendik belediye meclis üyeliğine aday olmuştu. 

'Varsayımlarla hareket edilmez' 

Savaş Petrol'ün sahibi Seyfettin Savaş, Planlama Müdürlüğü'nün varsayımlar üzerine olumsuz görüş verdiğini belirterek şunları söyledi "Planlama Müdürlüğü, olası bir deprem durumunda fay hattının harekete geçebileceğini, parselin yakınına lise, sağlık ocağı yapılabileceğini söylüyor. Zan ve tahminlerle karşı çıkıyor. Diğer müdürlüklerin görüşlerinde olumsuzluk yok. Bizim yerimiz yeni akaryakıt yönetmeliğinin getirdiği şartlara uygun. CHP'liler mecliste muhalefet ediyor ama İmar Komisyonu'ndaki CHP'li üye karara şerh koymadı." 


</TEXT>
</DOC>
