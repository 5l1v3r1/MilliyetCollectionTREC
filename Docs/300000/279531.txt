<DOC>
<DOCNO> 279531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur33.html </URL>
<DATE> 2004/10/12/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İstanbul'da geceden bu yana metrekareye 26.5 kg yağmur düştü 
</HEADLINE>
<TEXT>

     İstanbul'da, gece yarısından itibaren etkili olan sağanak yağışta metrekareye ortalama 26.5 kilogram yağış düştü. 
     İstanbul Büyükşehir Belediyesi Afet Koordinasyon Merkezi'nden AKOM alınan bilgiye göre, Meteoroloji'nin verdiği hava raporu doğrultusunda dün akşam saatlerinden itibaren su baskınlarına karşı belli noktalarda konuşlanan ekipler, gelen ihbarları değerlendirdiler. 
     Ağırlıklı olarak yol ve köprü altlarındaki su birikintileri olmak üzere toplam 203 ihbar yapıldığını anlatan AKOM yetkilileri, İSKİ personeli başta olmak üzere 800 personelin gece boyunca bu ihbarlara müdahale ettiğini bildirdiler. 
     Yetkililer, dün gece yarısından itibaren kentte metrekareye ortalama 26.5 kilogram yağış düştüğünü ve bu rakamın 40 kilograma çıkmasının beklendiğini kaydederek, bugün şiddetli bir yağış olmayacağını, rüzgarın ise 75-80 kilometreye çıkmasının tahmin edildiğini söylediler. 
     Sabah saatlerinde özellikle Boğaz köprülerinde yaşanan trafik yoğunluğunun gün içinde ortadan kalktığını ve şu anda trafikte bir sorun bulunmadığını ifade eden yetkililer, İETT'nin koyduğu ek seferlerin de süreceğini dile getirdiler. 
     
     ALİBEYKÖY'DE 10 AİLE İLE ANLAŞMA 
     AKOM yetkilileri, Alibeyköy'de dün yıkımı gerçekleştirilen 19 binada oturanlardan 10 ailenin Büyükşehir Belediyesi'nin sosyal konutlarından almayı kabul ettiğini, diğerlerinin bir kısmının yakınlarının yanına gittiğini, bir kısmının eşyasının da depoya konulduğu belirttiler. 
     Çok katlı binalardan dün kullanılamaz hale getirilenlerin yıkımının yarın tamamlanacağını anlatan yetkililer, ayrıca yarın yıkımı yapılacak olan Küçükarmutlu'daki binalarda oturan 25 aile ile anlaşma sağlandığı kaydettiler. 
     
</TEXT>
</DOC>
