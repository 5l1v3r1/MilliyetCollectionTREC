<DOC>
<DOCNO> 282728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy12.html </URL>
<DATE> 2004/10/23/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Çelik Üreten insanlar olarak istihdam edilmeyi istiyoruz... 
</HEADLINE>
<TEXT>

     Milli Eğitim Bakanlığı MEB Müsteşar Yardımcısı Salih Çelik, ''AB'nin yaşlı nüfusunun bakıcısı değil, üreten insanlar olarak istihdam edilmeyi istiyoruz'' dedi. 
     Hak-İş Konfederasyonu'nun kuruluşunun 29. yıldönümü dolayısıyla Best Western Otel 2000'de ''Ulusal İstihdam Stratejisi ve Mesleki Eğitim'' konulu konferans düzenlendi. 
     Oturum başkanlığını üstlenen Çelik, açılış konuşmasında, Türkiye'nin AB'ye katılımı aşamasında, bazı üye ülkelerin istihdam konusunda öne sürdükleri gerekçelerle serbest dolaşıma bir süre için sınırlama getirilmesini istediklerini söyledi. 
     Bakanlık olarak AB standartlarında kalifiye insan yetiştirilmesini hedeflediklerini vurgulayan Çelik, ''AB'nin yaşlı nüfusunun bakıcısı değil, üreten insanlar olarak istihdam edilmeyi istiyoruz. Kalifiye işler için bireylerimizi yetiştirmemiz gerekiyor'' diye konuştu. 
     Çelik, bu amaçla mesleki ve teknik eğitim konularında hayata geçirilen düzenlemelerin önümüzdeki günlerde de sürdürüleceğini kaydetti. 
     İŞKUR Genel Müdür Vekili Namık Ata ise Türkiye'de AB'ye uyumlu bir istihdam stratejisi oluşturulmasının zorunluluğuna dikkati çekti. 
     Ata, AB'ye uyumlu ulusal istihdam stratejisi oluşturmak için hazırlanan ve insan kaynaklarına ilişkin bütün istatistiki verileri içeren ''Ulusal Gözlemevi'' çalışması ile ''Ulusal İstihdam Durum Raporu''nun Avrupa Komisyonu tarafından kabul edildiğini ifade etti. 
     Uyum yolundaki en önemli çalışmalardan politika ve stratejilerin yer alacağı ''Ortak Değerlendirme Belgesi''nin 2005 yılı başında tamamlanacağını dile getiren Ata, ''Belge doğrultusunda ortaya konulacak planlar, bir anlamda Türkiye'nin taahhütleri olacak. Ne kadar uygulandığı sürekli denetlenecek'' diye konuştu. 
     
     ''NİTELİKLİ İŞGÜCÜNDE TÜRKİYE 37. SIRADA'' 
     Türkiye ve dünyadaki en büyük sıkıntılardan birinin yetişmiş insan gücü olduğunu söyleyen Prof. Dr. Muhittin Şimşek de nitelikli iş gücü sıralamasında Türkiye'nin 60 ülke arasında 37. sırada yer aldığını bildirdi. 
     Prof. Dr. Şimşek, meslek liselerinde okuyan öğrencilerin işletmelerde çalışmak yerine üniversiteye yönelmelerinin, sanayide yetişmiş insana olan ihtiyacın karşılanamamasına yol açtığını kaydetti. 
     MEB Projeler Koordinatörü Erdoğan Serdengeçti, bugüne kadar gerçekleştirdikleri ortak projelerin deneyimiyle AB ile yürütülecek müzakerelere en hazır bakanlıklardan biri olduklarını aktardı. 
     Serdengeçti, AB'de mesleki eğitimin istihdamın temel kaynağı olduğuna dikkati çekerek, ''Eğitim-istihdam dengesi sanayinin beklentilerine uygun kalifiye işgücü yetiştirilmesiyle sağlanabilir'' dedi. 
     MEB Erkek Teknik Öğretim Genel Müdürü Hüseyin Acır da ortaöğretim düzeyinde sürdürülen mesleki eğitim çalışmaları hakkında bilgi verdi. 
     
     ''İSTİHDAMDA YAKIN GELECEKTE ÜMİT YOK'' 
     Gazi Üniversitesi Mesleki Eğitim Fakültesi Dekanı Prof. Dr. Eyüp Bedir ise eğitim alanındaki iyileştirmelere rağmen son yıllarda öğrenci kalitesinin gittikçe düştüğünü söyledi. 
     ''İmam hatiplerin gölgesinde kaldığı sürece meslek liselerinin kalitesini yükseltemezsiniz'' diyen Prof. Dr. Bedir, şöyle konuştu 
     ''Üniversiteye girişte imam hatip liseleriyle birlikte meslek liselerinin önüne konulan engel nedeniyle kafası çalışan, okuma ümidi olan öğrenciler bu okullara gitmek istemiyor. Hiçbir veli öğrencisini meslek liselerine göndermiyor. Meslek liselerine, kırsal kesimdeki ya da küçük şehirdeki öğrenciler gidiyor. Büyük şehirlerde ise bu okulları Anadolu'dan göç eden ailelerin çocukları tercih ediyor.'' 2005 yılı bütçesini ''istihdamı artırma, işsizliği azaltma değil, borç ödeme bütçesi'' olarak nitelendiren Prof. Dr. Bedir, ''Bu yatırım programı ve borç ödemeleriyle istihdam konusunda yakın gelecek için ümitli olmak mümkün değil'' dedi. 
     
</TEXT>
</DOC>
