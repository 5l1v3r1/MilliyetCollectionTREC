<DOC>
<DOCNO> 255630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/soneko12.html </URL>
<DATE> 2004/07/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ford Otosan yönetimine atama... Borsa şirketlerinden haberler... 
</HEADLINE>
<TEXT>

     Ford Otomotiv Sanayi A.Ş. Yönetim Kurulu Üyeliği'nden istifa eden John Rickel'in yerine David Schoch atandı. 
     Ford Otosan'dan Borsa'ya gönderilen açıklamada, şirketin son Genel Kurulu'nda C grubu hisseleri temsilen Yönetim Kurulu Üyeliği'ne seçilen John C. Rickel'in, Ford Motor Company'deki görev degişikliği sebebiyle üyelikten istifa ettiği belirtildi. 
     Açıklamada, Ford Motor Company'nin önerisi üzerine boşalan üyeliğe David L. Schoch'un atandığı, Schoch'un aynı zamanda Denetimden Sorumlu Komite Üyesi olarak görev yapacağı bildirildi. 
     
     YAPI KREDİ BANKASI 

     Yapı Kredi Bankası, iştiraklerden Çukurova Havacılık A.Ş'nin sermayesinin yüzde 30'unu, Halk Reasürans A.Ş. sermayesinin yüzde 50.7'sini oluşturan hisseleri devretme kararı aldı. 
     Yapı Kredi Bankası'ndan İMKB'ye gönderilen açıklamaya göre, Yönetim Kurulu, Çukurova Havacılık A.Ş'deki 1.8 trilyon nominal değerli hisselerin özkaynak değeri olan 1 trilyon 129 milyar 890 milyon 557 bin 846 lira bedelle Comag Continental Madencilik Sanayi ve Ticaret A.Ş'ye, Halk Reasurans A.Ş'deki 101 milyar 404 milyon 800 bin lira nominal değerli hisselerin ise 8. Asliye Ticaret Mahkemesi tarafından tespit edilen toplam şirket değerinden Banka payına isabet eden 107 milyar 167 milyon 786 bin 394 lira bedelle Bayındırlık İşleri A.Ş'ye devredilmesine karar verdi. 
     
     YAPI KREDİ FİNANSAL KİRALAMA 

     Yapı Kredi Finansal Kiralama Anonim Ortaklığı, sermayenin, 2003 yılı kar payınının ilave edilmesi suretiyle 48 trilyon liradan 102 trilyon liraya artırılması için Sermaye Piyasası Kurulu'na başvurdu. 
     
     GLOBAL MENKUL'E MERT ENGİNDENİZ ATANDI... 

     Global Menkul Değerler A.Ş. Genel Müdürlüğü'ne Mert Engindeniz atandı. 
     Global Menkul Değerler'den yapılan yazılı açıklamada, şirketin holdingleşme süreci çerçevesinde yeniden yapılanma çalışmalarının devam ettiği belirtildi. 
     Açıklamada, grubun tüm sermaye piyasası faaliyetlerini, yine Global Menkul Değerler A.Ş. ünvanı ile yürütecek olan yeni aracı kurumun SPK'dan gerekli kuruluş iznini almasının ardından, 1994 yılından bu yana Global Menkul Değerler'de görev yapan Mert Engindeniz'in Genel Müdürlüğe atandığı bildirildi. 
     Mert Engindeniz de konuyla ilgili açıklamasında, Global'deki holdingleşme çalışmaları paralelinde 17 trilyon lira sermaye ile kurulacak yeni Global Menkul Değerler A.Ş. vasıtasıyla, borsa aracılık, halka arz, kurumsal finansman danışmanlık hizmetleri ve portföy yöneticiliği gibi hizmetlerine devam edeceklerini belirtti. 
     
     GLOBAL SECURITIES'DEN DE SORUMLU 

     Engindeniz, grubun ABD'deki sermaye piyasası faaliyetlerini yürüten New York'taki Global Securities USA Inc'ten de sorumlu olacak. 
     Engindeniz, 1994-1999 yılları arasında şirketin Kurumsal Finansman Departmanı bünyesinde muhtelif halka arz, risk sermayesi ve özelleştirme projelerinde görev yaptı. 
     1995-1997 yılları arasında Efes Sinai Yatırım Holding'de yönetim kurulu üyeliğinde bulunan Engindeniz, 1999 yılından itibaren Global Menkul Değerler'in Hukuk Direktörlüğü görevini yürütüyordu. 
     Mert Engindeniz, halen Global, Atlas ve Avrasya Menkul Kıymetler Yatırım Ortaklıkları ile Global Securities USA Inc.'te Yönetim Kurulu Üyeliği yapıyor. 
     
</TEXT>
</DOC>
