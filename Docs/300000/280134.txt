<DOC>
<DOCNO> 280134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur43.html </URL>
<DATE> 2004/10/14/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Başkent'te "muz izdihamı"... 
</HEADLINE>
<TEXT>

     Başkent'te Dünya Gıda Günü dolayısıyla dağıtılan muz nedeniyle izdiham yaşandı. Dekor olarak asılan muzların bile koparılarak alındığı etkinliğe CHP Genel Başkanı Deniz Baykal da kısa bir süre katıldı. 
     Sakarya Caddesi'nde düzenlenen etkinlik, sevilen pop müziği parçalarının çalınmasıyla başladı. Anamur ve Çankaya belediyeleri tarafından gerçekleştirilen organizasyonda ithal muza karşı yerli muz ön plana çıkarıldı. 
     Burada bir konuşma yapan Çankaya Belediye Başkanı Muzaffer Eryılmaz, geçmişte düzenlenen ''Yerli Malı Haftası'' etkinliklerinin bugün özlemle anıldığını söyledi. ''Yerli muzun artık tadını, şeklini unuttuk'' diyen Eryılmaz, yerli muzun ithal muza oranla çok daha lezzetli olduğunu ifade etti. Eryılmaz, ''İthal muz nerede, bizim Anamur muzumuz nerede Ona sahip çıkmak için bu etkinliği düzenledik'' dedi. 
     Anamur Belediye Başkanı Suphi Alp, ithal muzun yerli muzu unutturmaması gerektiğini belirtti. Alp, ''Bizim muzumuzun kendine özgü tadı, kokusu vardır. Yerli malı, yurdun malı, herkes onu kullanmalı. Anamur muzu da hepimizin malıdır'' diye konuştu. 
     Muz-Der Başkanı Niyazi Sinanoğlu da, muzun dünyada en çok tüketilen ve en çok kaçakçılığı yapılan meyve olduğunu söyledi. Muzun potasyum, kalsiyum ve vitamin deposu olduğunu dile getiren Sinanoğlu, annelere çocuklarına kalsiyum ihtiyacı için muz yedirmelerini tavsiye etti. 
     Başbakan Recep Tayyip Erdoğan'ın bir pazar yerinde dolaşırken yerli muz istediğini ve bunun kendilerini sevindirdiğini kaydeden Sinanoğlu, ''Biz, Sayın Başbakanımızın bu desteğinin sürmesini istiyoruz. Bu destek sürdükçe biz dağları delmeye hazırız'' dedi. 
     
     MUZ KABUĞUNA BASAN DÜŞTÜ 
     Yerli muz üreticileri, ellerinde ''yerli muz yiyelim, dövizimiz cebimizde kalsın'', ''günde iki parmak muz herşeye iyi gelir'', ''yaş 70 iş bitmiş demeyin, 7'den 70'e Anamur muzu yiyin'' yazılı pankartlar taşıdı. 
     Muz üreticilerinin dekor olması için astığı ve çoğu ham olan muzlar ise vatandaşlar tarafından koparılarak alındı. ''Yerli muza ilgi'' bir süre sonra izdihama dönüşünce hoparlörden, ''Sayın Başkentliler, kamyonla muz geldi. Lütfen buradaki muzları bırakın. Hepinize muz ikram edeceğiz'' şeklinde anons yapıldı. Anonsa rağmen koparılan muzlar henüz olgunlaşmadığı için yiyenler yüzlerini buruştursa da kimse halinden şikayetçi olmadı. 
     Yenilen muzların kabukları da yerlere atılınca muz kabuğuna basan çok sayıda kişi kayarak düştü. 
     Hoy-Tur ekibinin halkoyunlarıyla renklendirdiği etkinliğe İP Genel Başkanı Doğu Perinçek ve çok sayıda milletvekili de katıldı. 
     CHP Genel Başkanı Deniz Baykal ise etkinliğe kısa bir süre iştirak etti. Çankaya Belediye Başkanı Eryılmaz tarafından karşılanan Baykal, kendisine ayrılan koltuğa oturarak bir süre sohbet etti. Burada ikram edilen bir parça muzu da yiyen Baykal, daha sonra organizasyondan ayrıldı. 
     Etkinlikte Anamur'dan gelen kamyonda bulunan 3.5 ton muz Başkentliler'e dağıtıldı. 
     
</TEXT>
</DOC>
