<DOC>
<DOCNO> 264644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/yazar/kohen.html </URL>
<DATE> 2004/08/19/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
İstenen demokrasi ise... 
</HEADLINE>
<TEXT>


Pek çok ülke gibi Türkiye'de de Venezüella'daki referandum bir hayli ilgi gördü. Bunun iki nedeni var Birincisi, siyasal. Bu halkoylaması, Venezüella'da ve Latin Amerika'da demokrasi şanslarını nasıl etkileyecek İkincisi, ekonomik Dünyanın beşinci büyük petrol üreticisi olan Venezüella'da referandum sonucu, yeni bir petrol krizi korkusunun yaşandığı şu günlerde, "kara altın" fiyatlarına nasıl yansıyacak 
Başkan Hugo Chavez'in referandumdan "muzaffer" çıkması, iki konuda da nispi bir rahatlamaya yol açmış bulunuyor. 

Venezüella'da, Başkanın henüz daha iki yıllık bir görev süresi varken, böyle bir halkoylamasına gitmeye zorlayan neden, Chavez üzerinde giderek yoğunlaşan iç ve dış baskılardır. 
50 yaşındaki Chavez, gerçekten çok tartışılan ve 25 milyon Venezüella'yı bölen bir kişiliğe sahip. Bu eski paraşütçü Albay, 1998'de "halkçı" - hatta devrimci - bir program ile ve demokratik seçim yolu ile Başkan seçilmişti. İşe başlar başlamaz, sosyal değişim projelerini uygulamaya koymuş, bu arada Fidel Castro'ya hayranlığını göstermiş, ABD'ye karşı sert çıkışlar yapmıştır. 2002'de Washington'un da tetiklediği bir darbeye hedef olmuşsa da, iki gün içinde halkın ve bazı subayların desteği ile tekrar işine dönmüştür. 
Washington'un ve Venezüella'daki muhaliflerinin özellikle iş çevrelerinin ve geleneksel çizgideki partilerin gözünde, Hugo Chavez bir diktatör ve bir "Komünist" ya da Castro'ist ... Onu tutan çevrelere özellikle fakir halk için ise, Chavez bir kahraman, gerçek bir vatansever... Birinci gruptakiler, Chavez'in ülkeyi otoriter bir sistemle yönettiğini, "popülist" önlemlerle yetindiğini ülkeyi zengin potansiyeline rağmen fakirlikten kurtaramadığını öne sürüyorlar. İkinci kategoridekiler ise, Başkanın halkın yararına iyi işler yaptığını, egemen sınıflara ve dış güçlere karşı cesur davrandığını ve bu nedenle "popüler" olduğunu belirtiyorlar... 

Türkiye'nin şimdi emekli olan değerli diplomatlarından Turgut Tülümen, 1988 - 94 yıllarında Venezüella'da büyükelçi olarak görev yapmış günümüze dek bu ülke ve Latin Amerika ile ilgisini sürdürmüştür. 
"Chavez diktatör mü, kahraman mı komünist mi, demokrat mı " sorusuna Tülümen şöyle karşılık veriyor "Klasik anlamda diktatör değil. Castro'nun yeni bir versiyonu sayılabilir. Eski bir subay olduğu halde, iktidara gelmek için de seçim yolunu seçmiş. Darbe girişimlerine karşı dayanmış, şimdi de referandum onu alaşağı edememiş. Onu ulusal kahraman, hatta bir nevi Robin Hood olarak gören çok." 
Karakas'taki görevi sırasında "5 yılda 5 cumhurbaşkanı veya vekili" gördüğünü anımsatan Tülümen, şu önemli tespiti yapıyor Eğer Chavez daha baştan ABD'nin nasırına basarcasına bazı sivri çıkışlar yapmasaydı, içerde daha rahat çalışabilirdi... Ancak ABD de, Chavez'i düşman olarak görmeseydi ve onun demokrasi ve reform projelerini destekleseydi, Venezüella ile sürtüşmeler, gerginlikler de yaşanmazdı... 
Tabii şimdi de böyle bir uzlaşma şansı var. Chavez'in istediği, ülkesinin kalkınması değil mi Aynı şekilde ABD'nin Latin Amerika'dan Ortadoğu'ya kadar, hep savunduğu şey, "demokrasi" değil mi Öyle ise, demokrasinin - Venezüella'daki referandum gibi - işleyişine saygı göstermesi ve destek olması gerekir... 



</TEXT>
</DOC>
