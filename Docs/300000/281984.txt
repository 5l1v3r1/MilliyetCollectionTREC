<DOC>
<DOCNO> 281984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonyas10.html </URL>
<DATE> 2004/10/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Aşırı ve hızlı yemek kalp krizine davetiye çıkarır 
</HEADLINE>
<TEXT>

     Yalçın İREŞ KONYA, DHA 

KONYA Selçuk Üniversitesi Kardiyoloji Anabilimdalı öğretim üyesi Doç. Dr. Kurtuluş Özdemir, iftarda aşırı ve hızlı yemenin kalp krizine davetiye çıkardığını söyledi. 
     Özellikle kalbinden rahatsız olanların iftarda daha dikkatli davranmaları gerektiğini söyleyen Doç. Dr. Özdemir, "Aniden çok yemek kalp hastalığı bulunanlar kadar normal insanlar için de kalp krizi geçirme riski yaratmaktadır. Aşırı ve hızlı yemek bağırsak sisteminin aşırı kanlanmasına neden olur. Mide aniden fazla yiyecekle dolunca vücuttaki kanın büyük bir bölümü mideye akın eder. Dolayısıyla kalbe giden kan miktarında azalma olur. Bu arada kalbin pompalaması gereken kan miktarı az olunca da kalp krizi riski artar'' diye konuştu. 
     Özdemir, yağlı ve hamur işi yiyeceklerden mümkün olduğunca uzak durulması, hafif yiyeceklerin tercih edilmesi gerektiğini söyledi. 
     
</TEXT>
</DOC>
