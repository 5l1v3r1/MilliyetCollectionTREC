<DOC>
<DOCNO> 256048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/siyaset/asiy.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yasa 'veto'ya gebe 
</HEADLINE>
<TEXT>


Cumhurbaşkanı'nın veto sinyaline rağmen Meclis'ten geçen Kamu Yönetimi yasasında, merkezi yönetimden il özel idarelerine yetki devri öngörülüyor 

Saliha Çolak Ankara 


Merkezi yönetimin bazı yetki ve görevlerini yerel yönetimlerle il özel idarelerine devreden, yönetim biçiminin yanı sıra teftiş sistemini de kökten değiştiren Kamu Yönetiminin Temel İlkeleri ve Yeniden Yapılandırılması yasa tasarısı, Cumhurbaşkanı Ahmet Necdet Sezer'in "veto" uyarısı ve muhalefetin itirazlarına karşın yasalaştı. 
Başbakanlık Müsteşarı Ömer Dinçer'in hazırladığı ve çeşitli kesimlerin tepkiyle karşıladığı tasarı, eleştiriler nedeniyle son maddelerine gelindiğinde şubatta askıya alındı. Ancak Meclis'in yaz tatili öncesi hızlandırdığı mesaisine dahil edilerek yasalaşan düzenlemede şu maddeler yer aldı 
Merkezi idare adalet, savunma, güvenlik, istihbarat, dış ilişkiler, maliye, hazine, dış ticaret, eğitim, diyanet, vakıflar, sosyal güvenlik, tapu kadastro, nüfus ve vatandaşlık, sivil savunma, gümrük hizmetleri ve piyasalara ilişkin düzenlemeleri yapacak. Bunlar dışındaki görev ve yetkileri mahalli idarelere devredecek.Kamu kurumları yasayla verilmemiş görevleri yapamayacak, görevlerini özel sektöre devredebilecek, sözleşmeli ve part - time eleman çalıştırabilecek.Sadece Adalet, Milli Savunma, İçişleri, Maliye, Çalışma ve Sosyal Güvenlik ile Milli Eğitim bakanlıkları taşra teşkilatı kurabilecek. Diğer bakanlıkların taşradaki birimleri, personelleriyle birlikte belediye sınırları içinde belediyelere, sınırlar dışında il özel idarelerine bir yıl içinde devredilecek.Bakanlıklardaki teftiş kurulları kaldırılacak.Dışişleri Bakanlığı ile Türk İşbirliği ve Kalkınma İdaresi Başkanlığı hariç bakanlıklar ve diğer kamu kurumları yurtdışı teşkilatlarını kaldıracak.Milli Savunma Bakanlığı müsteşarı dışındaki müsteşarlarla başkan ve genel müdürlerin görevi, hükümet değişikliğiyle kendiliğinden sona erecek.Milli Eğitim, Maliye, Sağlık, İçişleri ve Çalışma ve Sosyal Güvenlik bakanlıkları dışındaki bakanlıklar ana hizmet şeklinde denetim birimi kuramayacak. Dış denetimi Sayıştay, iç denetimi yöneticilerin görevlendireceği iç denetim elemanları yapacak.Mahalli idarelerin denetimini yine Sayıştay yapacak. Sayıştay bu amaçla her ilde bir şube açacak.Sağlık Bakanlığı taşra teşkilatının görev ve yetkileri, eğitim hastaneleri hariç, sağlık evi, sağlık ocağı, sağlık merkezi, dispanser ile hastaneler ve donatım müdürlükleri araç - gereç, taşınır ve taşınmaz malları, alacak ve borçları bütçe ödenekleri ve kadrolarıyla birlikte olmak üzere personeli il özel idarelerine devredilecek.Her ilde mahalli idareler ve bağlı kuruluşlarla vatandaşlar arasında anlaşmazlığı çözecek halk denetçileri ombudsman görev yapacak. Ombudsman il genel meclisinin üçte ikisinin oyuyla beş yıl için seçilecek. 
Sezer'den 'ön veto' 
Sezer, İl Özel İdareleri Yasası'nı veto ederken, bu yasaya da atıf yaparak, "amaçlanmasa da", Anayasa'da yazılı olmayan bir yönetim biçiminin getirilmesine yol açılacağını belirtti. Sezer, halk denetçiliğinin de Anayasa'da yer almadığını, bunun anayasal sorun yaratacağını ve yargıya karşı güven bunalımına yol açacağını vurguladı. 


</TEXT>
</DOC>
