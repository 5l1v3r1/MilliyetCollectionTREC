<DOC>
<DOCNO> 269728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko10.html </URL>
<DATE> 2004/09/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Nemada 3. taksit ödemeleri yarın başlıyor... 
</HEADLINE>
<TEXT>

     Nemada 3. taksit ödemelerine yarın başlanıyor. 
     Kişisel başvurularda ödemeler, tasarrufu teşvik hesap numarasının son hanesine göre sırayla yapılacak. 
     Kurumsal başvurularda ise Ziraat Bankası'nca başvuruların alınmaya başladığı 18 Ağustos'tan 3 Eylül Cuma akşamına kadar başvuruda bulunan kurumların ödemeleri, yarından itibaren yapılacak. 
     Bu tarihten sonra yapılacak kurumsal başvurularda ödemeler ise müracaat tarihinden itibaren en geç 3 gün içinde yapılacak. 
     Kurum aracılığı ile başvurmayan hak sahipleri ise eskiden olduğu gibi bir aylık takvim içinde sıralarını bekleyecek. 
     Kişisel başvurularda ödemeler, tasarrufu teşvik hesap numarasının son hanesine göre sırayla yapılacak. 
     Buna göre, Tasarrufu Teşvik hesap numarasının son hanesi -1 olan hak sahiplerine 8 Eylül 2004. 
     -2 olan hak sahiplerine 9 Eylül 2004. 
     -3 olan hak sahiplerine 10 Eylül 2004. 
     -4 olan hak sahiplerine 13 Eylül 2004. 
     -5 olan hak sahiplerine 14 Eylül 2004. 
     -6 olan hak sahiplerine 15 Eylül 2004. 
     -7 olan hak sahiplerine 16 Eylül 2004. 
     -8 olan hak sahiplerine 17 Eylül 2004. 
     -9 olan hak sahiplerine 20 Eylül 2004 tarihlerinde, ödeme yapılacak. 
     
     YÜZDE 1.9'LUK ARTIŞ BEKLENTİSİ 

     Bu arada ödemelerde, bir önceki taksite göre artış oranının yaklaşık yüzde 1.9 olması bekleniyor. 
     Nema ödemelerinin ne kadar artacağı Hazine tarafından belirleniyor. Ancak hesaplamada yıllık yüzde 5 sabit rakam enflasyon hesabı uygulanıyor. 
     Buna göre, son 3 aylık enflasyon yaklaşık yüzde 0.67 olarak hesaplanırken, sabit rakamdan 3 aylık bölüme düşen rakamın da yüzde 1.23 olması bekleniyor. Bu hesap, hak sahiplerinin nemalarını bir önceki taksite göre yaklaşık yüzde 1.9 zamlı alacağı anlamına gelirken, kesin oran Hazine'nin açıklamasının ardından netleşecek. 
     Bu hesaba göre 2. taksitte 1 milyar lira nema alan hak sahipleri yaklaşık 1 milyar 19 milyon lira, 500 milyon lira alan hak sahipleri ise yaklaşık 509 milyon 500 bin lira alacak. 

     
</TEXT>
</DOC>
