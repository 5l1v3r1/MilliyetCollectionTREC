<DOC>
<DOCNO> 292287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yazar/tamer.html </URL>
<DATE> 2004/11/26/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Çin modeli Türkiye'ye uyar mı 
</HEADLINE>
<TEXT>

Çin'de 7'lik büyümeyi sağlayamayan belediye başkanı ilk yıl sarı kart görüyor, 2. yıl da sağlayamazsa kırmızı kartı görüp görevden alınıyor 
13. Ulusal Kalite Kongresi'nden size aktarabileceğim o kadar çok malzeme var ki... Ama ben, müsaadenizle kongrenin açılışında konuşan ve dünkü yazımda geniş olarak yer verdiğim, dünyaca ünlü stratejist Dr. Kenichi Ohmae'ye dönmek istiyorum. Çünkü Ohmae'nin hayal dünyamıza resmettiği "küresel dünyanın yeni görünmeyen kıtasında", Türkiye'nin atılım yapıp öne sıçrayabilmesi için gerçekten ciddi bir şansı olduğunu düşünüyorum. Bakınız Tablo 1 Tam da paramızdan 6 sıfırın atıldığı, AB ile ilişkilerimizin yeniden tarif edileceği bu noktada... 

Özerklik ve rekabet 
Dr. Ohmae, anlaşılan Türkiye'ye THY ile gelmiş ve uçakta THY'nin dergisi Skylife'a göz atmış. 70 milyon nüfuslu koca ülkemizde uçak seferlerinin sadece İstanbul ve Ankara merkezli olmasına hayret etmiş ve THY'nin hangi noktadan hangi noktaya uçtuğunu gösteren Türkiye haritasını da, prezantasyonuna ekleme gereğini duymuş. Çin'de 1990'da nüfusu 1 milyonu aşan kent sayısı sadece 20 iken, 10 yıl içinde bu sayının 166'ya çıktığına ilişkin tabloyla birlikte Tablo 2 bizlerin dikkatine sundu ve merkezlerimizin sayısını mutlaka arttırmamız gerektiğine işaret etti. Dr. Ohmae'nin bilmediği, Ankara'nın da ekonomik değil, sadece siyasi bir merkez olduğuydu. Buna karşılık neyse ki Bursa gibi, THY'nin uçak seferi haritasına henüz yansımamış, son dönemde öne çıkan cazibe merkezlerimiz de var. 
Ohmae'ye göre sadece merkezlerimizin sayısını arttırmakla yetinmeyip, onlara alabildiğine özerklik ve birbirleriyle rekabet olanağı da yaratmamız gerek. Tabii doğru stratejik hedefi belirlemek koşuluyla... 

ABD'ye benzeyen Çin 
Anlayacağınız Ohmae resmen bölücü , ama Çin'in yıllar boyu yüksek büyüme hızını sürdürdüğüne ilişkin analizi, belki yine de ilginizi çekebilir 
"Çin'de nüfusu 1 milyondan fazla 166 kent var. Yani 166 motor bulunuyor. Bunlar ekonomiyi kendi başlarına götürüyor. Belediye başkanları son derece özerk, ne yapacaklarına tamamen kendileri karar veriyorlar. Ancak özerkliğin de ciddi bir bedeli var. Pekin bu belediyeleri sıkı bir biçimde denetliyor. 7'lik büyümeyi sağlayamayan belediye başkanı ilk yıl sarı kart görüyor, 2. yıl da sağlayamazsa kırmızı kartı görüp görevinden alınıyor. Çin'in düşmanları, diğer Çin şehirleri. Çin şehirleri birbirleriyle rekabet ediyorlar. Artık Çin'in kamu yönetim yapısı ABD'ye benziyor. Çinlilerin başarılı olmasının sırrı bu." 



</TEXT>
</DOC>
