<DOC>
<DOCNO> 288309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun26.html </URL>
<DATE> 2004/11/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
KKTC'nin 21. kuruluş yıldönümü... 
</HEADLINE>
<TEXT>

     Kuzey Kıbrıs Türk Cumhuriyeti'nin KKTC 21. kuruluş yıldönümü, 15 Kasım Pazartesi günü resmi tören ve etkinliklerle KKTC genelinde ve yurtdışı temsilciliklerde kutlanacak. 
     Ramazan Bayramı'nın ikinci gününe denk gelen kutlamalar çerçevesinde Başkent Lefkoşa'da ve ilçelerde resmi geçit törenleri yapılacak. Devlet Bakanı ve Başbakan Yardımcısı Abdüllatif Şener de Türk hükümetini temsilen 15 Kasım'da KKTC'de olacak. 
     Cumhurbaşkanlığı, TBMM ve Genelkurmay Başkanlığı'ndan temsilciler de Kıbrıs Türk halkının bayram etkinliklerine katılacak. 
     Barış Harekatı gazilerinden bir grup ise kutlamalara katılmak üzere hafta başından beri KKTC'de bulunuyor. 
     Türk Hava Kuvvetleri Komutanlığı Akrobasi Timi ''Türk Yıldızları'' da, KKTC'nin kuruluş yıldönümü törenlerinde gösteri yapacak. 
     
     PROGRAM 
     Cumhurbaşkanı Rauf Denktaş, KKTC'nin 21. kuruluş yıldönümü nedeniyle Cumhurbaşkanlığı'nda 08.30'da halkın tebriklerini kabul edecek. 
     Denktaş, saat 15.30-16.30 arasında ise Girne Dome Otel'de halka açık ''Cumhuriyet Resepsiyonu'' verecek. 
     Cumhuriyet Bayramı nedeniyle Lefkoşa'da dört tören düzenlenecek. İlk tören saat 09.00'da Cumhuriyet Meydanı'ndaki Atatürk Anıtı'nda yapılacak. Saygı duruşu ve saygı atışının ardından İstiklal Marşı'yla bayraklar göndere çekilecek. Tören, anıt özel defterinin imzalanmasıyla tamamlanacak. 
     Yine saat 09.00'da Lefkoşa Şehitler Anıtı'nda bir tören düzenlenecek. 
     Kıbrıs Türk halkının mücadele lideri Dr. Fazıl Küçük'ün Anıttepe'deki kabrinde yapılacak tören saat 09.30'da başlayacak. 
     Lefkoşa'daki resmi geçit töreni ise saat 10.00'da Dr. Fazıl Küçük Bulvarı'nda başlayacak. Devlet Bakanı ve Başbakan Yardımcısı Abdüllatif Şener ile Cumhurbaşkanı Rauf Denktaş'ın konuşmalarının ardından buradaki tören resmi geçitle tamamlanacak. 
     
</TEXT>
</DOC>
