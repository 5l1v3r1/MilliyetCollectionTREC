<DOC>
<DOCNO> 287947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/yazar/cemal.html </URL>
<DATE> 2004/11/11/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Felluce 
</HEADLINE>
<TEXT>


Felluce'ye geçen yıl bu zamanlar gitmiştim. Bir gün önce şehrin üzerinde bir Amerikan helikopteri düşürülmüş, 16 Amerikalı asker ölmüştü. Sabah vakti bir kırtasiyeci dükkanında, onüç öndört yaşındaki okul çocuklarıyla sohbet ederken bu olay hakkında ne hissettiklerini sormuştum. 
Biri heyecanla atılmıştı 
"Olayı televizyondan öğrendik. Ailecek çığlık atıp şarkı söylemeye, dans etmeye başladık." 
Amerikalılar gitsin diyenler ellerini kaldırsınlar deyince, bütün eller havaya kalkmıştı. Dükkanın tezgahtarı Muhammed Ahmet sözünü sakınmamıştı 
"Felluce halkı işgalden nefret ediyor. Amerikalılar bize terörist diyor. Biz terörist değiliz. Pazar günü Amerikan helikopterinin düşürülmesine hepimiz sevindik. Televizyondan gördük. Allah'a şükür ettik." 
Müslüman Kardeşler'in Irak kolu olan Irak İslam Partisi'nin Felluce'deki merkezine uğramıştım. Partinin yerel yetkilisi adını vermeden konuşmayı yeğlemişti 
"Saddam döneminde yasaklanmıştık. Yer altında, sadece camilerde çalıştık. Şeriatın uygulanmasından yanayız. Direniş yalnız burada değil, bütün Irak'ta yükseliyor." Not Irak İslam Partisi, Amerikan işgal kuvvetlerinin Felluce saldırısı üzerine Irak Geçici Hükümeti'nden çekildiğini açıkladı. HC 
Felluce'nin girişinde, bir evin duvarına boydan boya beyaz bir bez germişler, üstüne yazmışlardı 
"Her casusun, her ajanın kellesini uçuracağız. Felluce halkı olarak fedayinlere elimizden gelen yardımı yapacağız." 
Bir yıl önce Felluce buydu. 
Direnişin merkeziydi. 
Baasçılar'ın yanı sıra El Kaideci'lerin de bir numaralı üssü sayılıyordu. Şiddet ve terör eylemlerinin öncelikle bu merkezden yönetildiği, intihar saldırıları için Felluce'de düğmeye basıldığı, bombalı arabaların daha çok Felluce'den yola çıktığı anlatılıyordu. 
Soru 
Amerikan saldırısı, böyle bir direniş üssünü etkisiz hale getirebilir mi 
Felluce bugün büyük ölçüde terkedilmiş bir şehir. Nüfusun büyük bölümü Felluce'den ayrılmış durumda. Direnişçilerin de büyük ölçüde kaçarak Sünni Üçgeni'ndeki başka yerlere, daha çok Ramadi ve Bakuba'ya sığındıkları söyleniyor. 
Bu yüzden Felluce denetlense bile, direnişin belini kırmak yakın ihtimal değil yorumu ağır basıyor. 
Soru 
Önce Samarra kontrol altına alınmıştı Felluce'den sonra sıra Sünni Üçgeni'ndeki diğer merkezlere gelebilir mi 
Herşey bir yana, Amerikan askeri gücünün sayısal açıdan buna yetmeyeceği genel kabul görüyor. Bu nedenle Irak'a daha çok Amerikan askeri gönderilmesini savunanlar var. 
Soru 
Sünni Üçgeni'ndeki Amerikan saldırıları, 31 Ocak 2005'e dönük olarak planlanan genel seçimler için gerekli güvenlik ortamını sağlayabilir mi 
Bu konu da karanlıkta... 
İki soru daha 
Sünni aşiretlerin hiç olmazsa bir bölümü, askeri güç kullanımıyla razı edilip, Geçici Irak Hükümetine katılmaya razı edilebilir mi Bu yolla Sünniler, 31 Ocak seçimleriyle Bağdat'taki merkezi otoritede hakça bir paya sahip olacaklarına ikna edilebilirler mi Ateşkes yapabilir mi Sünni Aşiretler .. 
Bunun için de çalışılıyor. 
Ama sonuç ne olur, bilinmiyor. 
Irak'ın geçen yüzyılda devlet olarak kuruluşundan itibaren ülkeyi yönetmiş olan Sünniler, bugün artık büyük ölçüde dışlanmış durumdalar. Güçler dengesi aleyhlerinde. 
Saddam döneminde fena halde ezilmiş olan Şiiler ile Kürtler güçler dengesinde daha ağır basıyor. Amerikan işgal güçleriyle işbirliği içinde daha bağımsız kalacaklarına, Irak'ın geleceğine daha çok damga vuracaklarına inanıyorlar. 
Soru 
Bunun için mi Sünni direniş güçlü Hiç kuşkusuz öyle. Şiilerle Kürtlerin Amerika nezdindeki ayrıcalıklı konumu, Sünni aşiretlerle toplulukları direnişin merkezine çekmiş durumda... 
Soru 
Şii direnişçi Muktada El - Sadr gibi, Sünni aşiretler de oyunu kuralına göre oynamayı kabullenip 31 Ocak seçimleri için gereken güvenlik ortamına katkıda bulunabilirler mi 
Şimdilik bilinmiyor. 
Bu sorunun yanıtı da, Başkan Bush yönetiminin bundan sonra nasıl oynayacağına bağlı. BM'yi, NATO'yu, AB'yi, Fransa'yla Almanya'yı nasıl devreye sokacak ya da sokabilecek mi Amerika 31 Ocak 2005 seçimlerinin, Irak'ta sokaktaki adamın gözünde meşru sayılabilecek şekilde sonuçlanmasını nasıl sağlayacak 
Bunlar da henüz karanlıkta... 
Kısacası, Irak'ta da çok soru, az yanıt. 
Bugün gelinen nokta, Amerikan işgal kuvvetlerinin askeri güçle sonuç alabileceğini göstermekten uzak duruyor. 




</TEXT>
</DOC>
