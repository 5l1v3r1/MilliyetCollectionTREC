<DOC>
<DOCNO> 288180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonyas09.html </URL>
<DATE> 2004/11/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kavun tadından mı yarılır veya arpa ektim buğday çıktı 
</HEADLINE>
<TEXT>

     Konya Tarım İl Müdürlüğü, internet sitesindeki ''Sorun söyleyelim'' bölümünde, çiftçilerden gelen soruları yanıtlıyor. Sorular arasında ''Kavun tadından mı yarılır '', ''Arpa ektim buğday çıktı, ne yapmalıyım'' ''Konsolide bütçe nedir '', ''Turşu kurdum neden eridi '' gibi sorular dikkat çekiyor. 
     Tarım İl Müdürlüğü Çiftçi Eğitim Yayım Şube Müdürü Sadık Oturanç, Tarım İl Müdürlüğü'nün çiftçilerle iletişimini güçlendirmek amacıyla yaklaşık 2 yıldır internet üzerinden çalışma yürütüldüğünü söyledi. 
     Oturanç, Tarım Müdürlüğü'nün ''www.konyatarim.com'' internet adresinde ''Sorun söyleyeyim'' bölümü ekleyerek, gerek çiftçilere, gerekse tarım konusunda teknik desteğe ihtiyaç duyan kişilere yardımcı olmaya çalıştıklarını anlattı. 
     Türkiye'nin dört bir yanından çiftçi, öğrenci ve ziraat mühendislerinin merak ettiği soruları kendilerine ilettiğini belirten Oturanç, soruların ilgili birimlere yönlendirilerek mutlaka cevaplandırıldığını söyledi. 
     Tarım ve hayvancılık alanında bilgi almaya çalışan vatandaşların zaman zaman da ilginç sorularıyla karşılaştıklarını ifade eden Oturanç, şunları söyledi 
     ''Bazen gerçekten ilginç sorularla karşılaşıyoruz. Örneğin kavun yetiştiriciliğiyle ilgili bilgi almak isteyen bir vatandaş, Kavun tadından mı yarılır şeklinde soru sorabiliyor. Çünkü halk arasında bu tür inanışlar da var. Biz de kendilerine kavunun tadıyla çatlaması arasında bir ilişki olamayacağını, bunun asıl nedenlerini bildiriyoruz. Bunun yanı sıra, Arpa ektim, buğday çıktı ne yapmalıyım , Konsolide bütçe nedir , Turşu kurdum neden eridi , DGD başvuruları yapacağım. Bürokrasi eskisi gibi mi türünde sorularla da karşılaşabiliyoruz. Biz bütün soruları titizlikle cevaplamaya çalışıyoruz.'' 
     
     ÇİFTÇİ EN ÇOK ''DESTEK VE ÖDEMELERİ'' MERAK EDİYOR 

     Oturanç, vatandaşların sorularının büyük bölümünü de, üretimleriyle ile ilgili destekler, ilgili ödemelerin ne zaman yapılacağına ilişkin olduğunu kaydetti. 
     Bu tür bilgileri de vatandaşlara en kısa zamanda ulaştırdıklarını belirten Oturanç, ''Bu çalışmamızın büyük yararları olduğunu düşünüyorum. Çünkü birçok kişi tarım alanında bugüne kadar bildiği yanlışları devam ettiriyor. Bu tür bir faaliyetle gerekli bilgilendirme, konunun uzmanları tarafından yapılarak, yanlışların önüne geçiliyor'' dedi. 
     
</TEXT>
</DOC>
