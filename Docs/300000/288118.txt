<DOC>
<DOCNO> 288118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur04.html </URL>
<DATE> 2004/11/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bayramda trafiğe çıkacak sürücüler dikkat .. 
</HEADLINE>
<TEXT>

     Trafikten sorumlu Emniyet Genel Müdür Yardımcısı Abdullah Bolcu, sürücülerden, ''nasılsa gider'' düşüncesiyle eski model, sağlıklı olmayan araçlarla yola çıkmamalarını, otobüsle seyahat etmelerini istedi. 
     Abdullah Bolcu, Ramazan Bayramı tatilinde seyahate çıkacak sürücülere bazı önerilerde bulundu. 
     Sürücülerin, yola çıkmadan önce araçlarının bakımını yaptırmalarını, lastiklerini ve teknik donanımlarını kontrol ettirmelerini isteyen Bolcu, sürücülere şu tavsiyelerde bulundu 
     ''-Aracınızın kaloriferlerini ve cam sileceklerini kontrol edin. 
     -Yüksek kesimlerde kar yağışı olma ihtimali nedeniyle aracınızda zincir ve çekme halatı bulundurun. 
     -Seyahate uykunuzu almış, dinlenmiş olarak çıkın. 
     -Çocukları arka koltukta oturtun. Yolculuk sırasında sizi meşgul etmelerine ve dikkatinizi dağıtmalarına izin vermeyin. 
     -Hem ön hem de arka koltukta oturanlar emniyet kemerlerini mutlaka taksın. 
     -Gündüz saatlerinde seyahat etmeyi tercih edin. İmkanınız varsa tatilden birkaç gün önce yola çıkın. Böylece trafik yoğunluğundan etkilenmeyin. 
     Bolcu, bu arada bayram tatili süresince trafik ekiplerine takviye olarak, merkezden 8 ekip gönderileceğini, bu ekiplerin tatile gidiş ve dönüş günlerinde, trafik yoğunluğu fazla olan Ankara-İstanbul, Ankara-İzmir, Ankara-Adana, Ankara-Samsun, Ankara-Trabzon ve Ankara-Bursa gibi güzergahlarda denetim yapacaklarını sözlerine ekledi. 
     
     YORGUN VE UYKUSUZ ÇIKMAYIN 

     Türkiye Şoförler ve Otomobilciler Odası Federasyonu Başkanı Derviş Günday da, Ramazan Bayramı dolayısıyla trafiğin yoğunlaşacağını belirterek, ''Araç kullanırken dikkat edin. Yola yorgun ve uykusuz çıkmayın'' dedi. 
     Günday, yaptığı yazılı açıklamada, her şeyin para olmadığını anımsatarak, yola yorgun çıkılmasının önemli tehlikelere yol açabileceğine dikkati çekti. 
     Taşımacılığın yüzde 95'inin karayolu ile yapıldığını ifade eden Günday, ''Tüten her bacada ve kurulan her yeni yuvada taşıdığımız malzemeler vardır. Her nedense sürekli şoför esnafı suçlanır. Yetersiz altyapıya bakmak hiç kimsenin aklına gelmez. Bu nedenle, araç kullanırken dikkat edin. Yola yorgun ve uykusuz çıkmayın'' dedi. 
     Günday, son 10 yılda yaklaşık 100 bin kişinin trafik kazalarında hayatını kaybettiğini anımsatarak, bu sayının mutlaka azaltılması gerektiğini ifade etti. 
     
</TEXT>
</DOC>
