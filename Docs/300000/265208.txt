<DOC>
<DOCNO> 265208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/spor/ykocaomer.html </URL>
<DATE> 2004/08/21/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
İlahi adalet 
</HEADLINE>
<TEXT>



"Antalya'yı kendi şahsi menfaatlerine alet etmek istediler. Yaptıkları yanlış hesap Bağdat'tan döndü. Bu bence İLAHİ ADALETTİR. Süreyya, Antalya'da bizleri hiç de hak etmediğimiz şekilde itham etti. Ülkemizin madalya umudu demoralize olmasın diye konu hakkında açıklamalarda bulunmadık. Beni buradan gönderip, kendi adamlarını getirtmek için uğraşmışlar." 
Bu sözler 9 Ağustos tarihli Fanatik Gazetesi'nde yayınlandı. Söyleyen ise Antalya Gençlik ve Spor İl Müdürü Nadir Yapsakaloğlu. 
Süreyya Ayhan haklıdır, haksızdır bizim konumuz değil. Bugün üzerinde durmak istediğimiz, bu ülkenin en gözde sporcularından birinin, Avrupa Şampiyonu ve Dünya 2.'si olmuş bir atletin başına gelen sakatlık ve doping dedikoduları dolayısıyla, bir il müdürü tarafından muhatap olduğu sözler. Herhalde Süreyya Ayhan, Olimpiyatlar'a katılıp madalya alamasaydı, Nadir Bey bu kez de "İLAHİ ADALET" yerini buldu. Beni yerimden etmek istedikleri için madalya alamadılar mı diyecekti Böyle bir spor adamlığı olabilir mi Böyle bir insan nasıl bir ilin spor müdürü olur Nedir bu kin Nasıl bir insanlık bu 
Neredeyse varımızı yoğumuzu vererek girmeye çalıştığımız Avrupa Birliği'nde spordan sorumlu bir müdür, o ülkenin en gözde sporcularından bir tanesi için böyle bir söz söylese altındaki koltuğun nasıl gittiğinin farkına bile varmazdı. Ama bu zat, hala bu görevde duruyor. Ve işte Türk sporu da bunun için gelişmiyor. 
Sevgili Genel Müdürüm Mehmet Atalay "Biz yazdık, yazıyoruz diye değil. Ama Türk sporunu arzulanan yere getirmek istiyorsanız, bu tip kendini bilmez, ağzından çıkanı kulağı duymaz, sporculukla ve sporla ilgisi olmayan il müdürlerini görevden alırsanız, ülke sporuna en büyük iyiliklerden birini yaparsınız." 
Bu yazıyı yazarken aklımıza geldi. Allah korusun Elvan Abeylegesse Olimpiyatlar'da madalya alamazsa, Bolu'da antrenman yaparken ormanda kendisini kovalayan ayı ortaya çıkıp "Bu Elvan'la, antrenörü beni yerimden yurdumdan etmeye kalktılar. Üzerime silahlı adamlar saldılar. İşte İLAHİ ADALET. Onlar da olimpiyatlarda madalya alamadılar" derse ne yapacağız Hadi ona "Ayıdır" der geçeriz. Ancak Antalya İl Müdürü Nadir Yapsakaloğlu'nun bir insan, bir spor adamı olarak söyledikleri, kabulü ve anlaşılması mümkün olmayan ve cezasız kalmaması gereken bir ayıptır. 



</TEXT>
</DOC>
