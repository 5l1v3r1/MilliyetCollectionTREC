<DOC>
<DOCNO> 269252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sontur13.html </URL>
<DATE> 2004/09/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
YTL ile 6 ayrı madeni para tedavüle girecek... 
</HEADLINE>
<TEXT>

     Yılbaşından itibaren ''Yeni Türk Lirası''na geçişle birlikte vatandaşlar uzun yıllardan bu yana kullanmadıkları bozuk para cüzdanlarını yeniden kullanmaya başlayacaklar. 
     Devlet Bakanı Ali Babacan, AK Parti İstanbul Milletvekili Gürsoy Erol'un yeni banknot ve madeni para basımına ilişkin soru önergesini yanıtladı. Bakan Babacan, Hazine Müsteşarlığı ve Darphane ve Damga Matbaası Genel Müdürlüğü ile birlikte yapılan değerlendirmelerde yeni madeni paraların ''1,5,10,25 ve 50 Yeni Kuruş ile 1 Yeni Lira''dan oluşmasını kararlaştırıldığını bildirdi. Babacan, 1 Yeni Türk Lirası'nın hem banknot hem de madeni para olarak tedavüle gireceğini, bunun yanı sıra banknotların ''5, 10, 20, 50 ve 100 YTL'' olmak üzere toplam 6 kupürden oluşacağını ifade etti. 
     
     ''SATIN ALMA GÜCÜNE GÖRE...'' 

     Madeni Para Emisyon oranının genel olarak ülkelerin madeni paralarının satın alma gücüne göre değiştiğini bildiren Bakan Babacan, satın alma gücü düşük madeni paraların tedavülde olmasının doğal olarak bu oranın düşmesine neden olduğunu kaydetti. Babacan, Türkiye'de yaklaşık yüzde 1 dolayında olan Madeni Para Emisyon oranının, Euro öncesinde Avrupa ülkelerinde ortalama yüzde 5 dolayında olduğuna da dikkat çekti. 
     Babacan, YTL'ye geçişle birlikte oluşturulacak yeni kupür kompozisyonunda Türkiye'de de bu oranın Avrupa ülkeleri ortalamasına yükselmesinin beklendiğini belirtti. 

     
</TEXT>
</DOC>
