<DOC>
<DOCNO> 281149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun02.html </URL>
<DATE> 2004/10/18/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
ABD başkanlık seçimlerinde 8 eyalet önem kazandı... 
</HEADLINE>
<TEXT>

     ABD'de 2 Kasım başkanlık seçimi öncesinde Başkan George Walker Bush anketlerde birkaç puanla Demokrat Partili rakibi John Kerry'nin önünde giderken, seçim için en çekişmeli 8 eyaletteki durum önem kazandı. 
     Bush ve Kerry'nin, kendi taraflarına çekmeye çalıştığı sekiz kilit eyalet, Florida, Ohio, Pennsylvania, Wisconsin, Iowa, Nevada, New Hampshire ve New Mexico olarak ortaya çıkıyor. Diğer eyaletlerde ise aşağı yukarı hangi adayın kazanacağı tahmin edilebiliyor. 
     Çekişmeli eyaletler arasında en çok seçici oya sahip Florida, Ohio ve Pennsylvania eyaletlerinde durum, seçimin sonucu açısından belirleyici olacak. 
     ABD seçim sisteminde seçmenler, her eyalette, ABD başkanını seçecek olan Cumhuriyetçi Partili ve Demokrat Partili ''seçici delegeleri'' belirlemek üzere oy kullanıyor. Seçici delegeler, genellikle partilerin güvendiği kişiler tarafından belirleniyor. Her bir eyaletin, büyüklüğüne göre en az 3 seçici delegesi bulunuyor. California eyaleti, 55 seçici delegeyle en fazla güce sahip eyaletlerden biri. 
     Bir eyalette, en fazla seçici delegeyi hangi parti çıkarmışsa, eyaletin bütün seçici delegelerini o parti almış oluyor. Bütün eyaletlerdeki toplam seçici delege sayısı olan 8'in 270'ini kazanan, ABD başkanlığını da kazanmış oluyor. 
     Seçim gecesi sonuçların belli olmasına karşılık, ABD başkanını resmen seçme işlemi, 13 Aralık'ta, seçici delegelerin, bulundukları eyaletin başkentindeki kongre binasında başkanı seçmek üzere verdikleri oyla belirleniyor. 
     Amerikan Associated Press haber ajansının son değerlendirmesine göre ABD Başkanı George W. Bush, 222 seçici oy almasını sağlayacak şekilde 26 eyaleti garantilemiş görünüyor. Senatör John Kerry ise 16 eyalet ve başkent Washington ile birlikte 217 seçici oyu garantilemiş bulunuyor. Bu durumda, adayların başkanlığı kazanmaları için gereken 270 seçici oya sahip olabilmeleri için, çekişmeli sekiz eyaletteki sonuçlar belirleyici olacak. 
     Seçimlere yaklaşık iki hafta kala, Bush'un, çekişmeli eyaletlerdeki seçici oyun 48'ine, Kerry'nin ise 'üne ihtiyacı var. Anketlerde Bush'un birkaç puanla Kerry'ye karşı önde görünmesine rağmen uzmanlar, başkanlık seçiminin sonucunu tahmin etmenin güçlüğüne işaret ediyor. 
     
     GENE FLORİDA ENDİŞESİ 
     ABD'de 2000 yılında yapılan son başkanlık seçiminde Demokrat Partili aday Al Gore, oyların çoğunluğunu almasına karşın, eyaletlerdeki seçici oylarla belirlenen sisteme göre Bush karşısında kaybetmişti. Florida eyaletindeki oyları kimin kazandığı konusunda çıkan tartışmanın ardından seçim ABD Federal Yüksek Mahkemesi'ne kadar taşınmış ve mahkeme kararıyla seçimi kazanan taraf Bush olmuştu. Seçici oyu 27 olan Florida eyaletinin, bu yıl da tartışmalı bir seçime sahne olmasından endişe ediliyor. Florida'daki en büyük endişelerden biri, bu yıl art arda kasırgalarda hasar gören halkın oy vermeye ilgi göstermemesi olarak görülüyor. 
     Bu çerçevede eyalette, oy verme oranını yükseltmek için, bugünden itibaren oy kullanma imkanı tanınıyor. Aynı uygulama bu yıl ABD'de 30 eyalette daha gerçekleştirilecek. Bugün oy kullanmaya başlayan eyaletler arasında Texas da bulunuyor. 
     
</TEXT>
</DOC>
