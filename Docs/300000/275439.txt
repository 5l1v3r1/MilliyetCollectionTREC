<DOC>
<DOCNO> 275439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/dunya/adun.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni 'Teslime' vakası 
</HEADLINE>
<TEXT>


Hollanda'da İslamiyeti kadınlara uygulanan baskı nedeniyle eleştiren bir film yapan Somali asıllı milletvekili Hirsi Ali, ölüm tehditleri alıyor 

DIŞ HABERLER SERVİSİ 


Hollanda'da Somali asıllı bir kadın milletvekili, İslamiyeti kadınlara uygulanan şiddet dolayısıyla eleştiren bir belgesel film hazırlayarak ortalığı ayağa kaldırdı. 34 yaşındaki Ayaan Hirsi Ali, televizyonda yayımlanan 11 dakikalık "Submission" Teslimiyet adlı belgeseli İslamcı örgütlerden ölüm tehditleri alması üzerine Hollanda Gizli Servisi, milletvekilini gizli bir yerde koruma altına aldı. 
Hirsi Ali, belgesel filminde, Kuran'ın kadınlara yönelik aşağılama ve şiddete onay verdiğini öne sürdü. 
11 dakikalik belgesel, 4 Müslüman kadının Allah'a yakarışlarını yansıtıyor. İlk vakada, kocasını aldatan bir kadın kırbaçlanırken, ikincisinde başka bir kadın hiç sevmediği bir adamla görücü usulü zorla evlendiriliyor. Üçüncü vakanın kahramanı olan kadın, kocası tarafından feci şekilde dövülüyor. Son örnekte de bir kadın, amcasının tecavüzüne uğrayıp hamile kalıyor. Kadınlar, transparan bir çarşaf içinde çıplak olarak gösteriliyor ve vücutlarındaki yara ve ezik izleri görülebiliyor. Belgesel, Hollanda'da aile içi şiddete maruz kalan kadınların yüzde 60'ının Müslüman olduğunu iddia ederek, Kur'an'ın kadının cezalandırılmasını bağışladığını savunuyor. Filmde ayrıca kadınlardan birinin kırbaçlanmış, sırtına Kur'an'dan ayetlerin yazıldığı göze çarpıyor. 

Milli Görüş'ün tepkisi 
"Teslimiyet" belgeseli ve Hirsi Ali'nin İslamiyet aleyhindeki açıklamaları, ülkedeki Müslüman kuruluşları ayağa kaldırırken, en büyük İslami örgüt olan Milli Görüş'ün Sözcüsü Canan Uçar, "Bu film değersiz ve gereksiz bir şekilde çıplak vücut sergiliyor. Kadının kurtuluşu İslam toplumunun içinden gelmeli. Zaten biz de bu yolda mücadele ediyoruz. Kadınları ev içi şiddeti gündeme getirmeleri için teşvik ediyoruz" dedi. 
Hirsi Ali ise, "Bazılarını rencide etmiş olabilirim ama demokrasi kültürü, ifade özgürlüğüne saygıyı gerektirir. Demokraside beğenmediğiniz fikri ölümle tehdit edemezsiniz, şik yetinizi mahkemeye götürürsünüz" diye konuştu. 
Bangladeşli feminist kadın yazar Teslime Nesrin, 90'larda İslamiyetin kadınların baskı altına alınmasına neden olduğunu öne süren yazılarıyla İslamcıların baş hedefi haline gelmişti. 




</TEXT>
</DOC>
