<DOC>
<DOCNO> 251163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/guncel/agun.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
HAYATA BARİKAT 
</HEADLINE>
<TEXT>


NATO Zirvesi'nin yapılacağı bölgede dün birçok yol beton bariyerler ve barikatlarla kapatıldı. Halk, giriş noktalarını tutan polisle tartıştı 

TAHSİN AKSU, ŞAKİR AYDIN, GÜRKAN AKGÜNEŞ İstanbul - Milliyet gökyüzünde MURAT ÖZTÜRK 

NATO Zirvesi öncesi bugün kapatılması gereken yollar dün barikatlarla çevrilince zirvenin yapılacağı vadi hayalet kente döndü. Vadide yaşayanlar, çalışanlar ve vatandaşlar, polis barikatlarıyla karşılaşırken, giriş izni bulunmayanlar geri döndü. Zirveden en çok şikayet eden kesim ise siftah bile yapamayan esnaf oldu. 
Zirvenin yapılacağı NATO Vadisi'ne giden birçok yol dün sabah saatlerinden itibaren bariyerlerle trafiğe kapatıldı. Askerocağı Caddesi'nden Gümüşsuyu'na çıkan Taksim Sapağı, Mete Kavşağı, Taşkışla Caddesi, Cumhuriyet Caddesi'nin Divan Kavşağı ile Harbiye arasında kalan bölümü ve Cumhuriyet Caddesi'ne çıkan tüm ara sokaklar beton bariyerlerle kesildi.Bu bölgelere girmek isteyen yayalar için de kaldırımlara konulan bariyerlerli polis kontrol noktalarından geçiş izni verildi. 

Kayıt tutmayınca tartıştılar 
Giriş noktalarında bekleyen polisler, vatandaşlara kimlik sorarak, çanta ve üstlerini aradı. İsimler polislerin dizüstü bilgisayardaki kayıtlardan kontrol edildi. Bölgede yaşadıklarını veya çalıştıklarını kanıtlayamayanlar barikatı aşamayarak geri dönmek zorunda kaldı. Bu nedenle vatandaşla polis tartıştı.Zirve için malzeme taşıyan araçlar da didik didik arandı.Otellerde zirveye katılacak delegelere sergilenmek üzere getirilen çiniler tek tek kutularından çıkarılarak kontrol edildi. 

Temizlik ve süslemeler 
Atatürk Havaalanı ile Vadi arasındaki Sahil Yolu'nda da çalışmalar sürdü. Sabah saatlerinden itibaren yüzlerce temizlik işçisi yolları süpürdü ve topladı.Güzergaha, "I came, I saw, I loved" Geldim, Gördüm, Sevdim yazılı bez afişler asıldı.Vadi yolundaki bazı bilbordlardaki İstanbul'un medeniyetler kenti olduğunu gösteren Türkçe ve İngilizce afişler dikkat çekti.Boğaz'daki özel donanımlı bir gemi, Boğaz kıyılarını dolaşarak çöpleri temizledi.Havaalanı ana girişinde de trafik gün boyu tek şeritten kontrollü olarak verildi. Şüpheli görülen araçların altları kontrol edildi, bagaj ve iç kısımları titizlikle arandı.Zirve günü görev alacak resmi ve sivil plakalı yüzlerce son model araç da havalimanı VIP girişinin sağ tarafında hazır bekletildi. 

Esnaf kapıya kilit vurdu 
NATO Vadisi'nin bir gün önce trafiğe kapatılması bölgedeki esnafın tepkisini çekti. "Bilseydik hiç açmazdık" diyen esnafın bazıları kapısına kilit vurdu. 
Cumhuriyet Caddesi üzerindeki Onur Turizm'in Müdürü Renan Ersöz, "Sadece telefonlara cevap veriyoruz. Sabahtan bu yana 10 bilet sattık. Normalde günde 150 bilet satıyorduk. Yarın bugün nasıl geleceğimizi düşünüyoruz" dedi. 

Boğaz'da sıkı koruma 

NATO Zirvesi süresince Boğaz'da NATO Gücü'ne bağlı 5 Türk, Yunan, İspanyol, Bulgar ve Romen savaş gemisi NATO'nun gücünü göstermek ve Boğaz'daki güvenliği sağlamak için bulunacak. 

NATO çantası 

Zirveyi izleyecek basın mensuplara hazırlanan çantalar dağıtılıyor. Çantada tişört, şapka, İstanbul tanıtım kitabı, NATO medya rehberi, not defterleri, 2 kalem, Türkiye haritası, medya el kitabı, "Terörizmle Mücadelede NATO'nun Rolü" konulu DVD, Türkiye'yi tanıtan bir CD ile anahtarlık ve NATO rozeti bulunuyor. 

Kamyonla intikal... 

Fotoğraf TAHSİN AKSU 
Sivil ve resmi üniformalı polis memurlarının NATO Vadisi içerisindeki toplu taşınmasında kamyonlar da kullanıldı. Kamyonun kasasına doluşan polisler görev yerlerine bırakılırken, vatandaşlar bu görüntüyü ilgiyle izledi. 

NATO Vadisi'ne kamera 

Fotoğraf TAHSİN AKSU 
Polis, NATO Zirvesi'nin yapılacağı bölgede kuş uçurtmuyor. Beton bariyer ve barikatlarla çevrilen cadde ve sokaklara çok sayıda kamera da yerleştirildi. yanda 


</TEXT>
</DOC>
