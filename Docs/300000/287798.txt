<DOC>
<DOCNO> 287798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo17.html </URL>
<DATE> 2004/11/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Çetin Üst sıralardaki takımları yenerek, ilk 5'e girmeyi hedefliyoruz 
</HEADLINE>
<TEXT>

     Gençlerbirliği Teknik Direktörü Oğuz Çetin, ligde kalan maçlarında kendilerinden üst sıralarda yer alan takımlarla mücadele edeceklerini ve aldıkları puanlarla ilk 5'e girmeyi hedeflediklerini söyledi. 
     Görevde bulunduğu 1 ay içerisinde 4'te 3 yaptıklarını belirten Oğuz Çetin, ''Takımda öncelikle moral ve motivasyonu artıracak önlemler aldık. İstediğimiz seviyeye yavaş yavaş geliyoruz. Kayserispor deplasmanı çok zor ve önemli bir maçtı, ancak kazanmasını bildik'' diye konuştu. 
     Rakibe pozisyon vermeyen, sahanın her yerinde mücadele eden ve takım halinde atağa kalkan bir Gençlerbirliği oluşturmak istediğini ifade eden Çetin, şunları kaydetti 
     ''İlk olarak Akçaabat Sebatspor karşısında 3 puan almanın hesaplarının yapıyoruz. Kalan maçlarımızı üst sıralardaki takımlarla yapacağız. Bu maçlardan alacağımız puanlarla Fenerbahçe, Trabzonspor, Galatasaray ve Malatyaspor ile birlikte ilk 5'te yer almayı hedefliyoruz.'' Çetin, sakatlığı süren Erkan'ın özel antrenmanlara devam ettiğini, Akçaabat Sebatspor karşısında takımdaki yerini alabileceğini belirtti. 
     
     KAPTAN ÜMİT ''UEFA'YA ALIŞTIK, HAZ ALIYORUZ'' 
     Gençlerbirliği Takım Kaptanı Ümit Bozkurt ise uzun bir aradan sonra ilk kez 2 hafta üst üste kazandıklarını, ayrıca bu sezonun ilk deplasman galibiyetini Kayserispor karşısında elde ettiklerini söyledi. 
     Ümit, gelecek haftalardaki maçlarda alacakları puanlarla kötü başladıkları ilk yarıyı iyi kapamak istediklerini belirterek, ''Sezon sonunda UEFA'yı garantileyen takımlar arasında yer almalıyız. Bunun mücadelesini hem ligde hem de Türkiye Kupası'nda vereceğiz. UEFA Kupası'na katılmaya alıştık, bunun hazzını aldık'' diye konuştu. 
     Akçaabat Sebatspor maçının hazırlıklarına bugün yaptığı antrenmanla başlayan Gençlerbirliği'nde çalışmaya, izinli olan Mustafa Özkan, milli takımlarda yer alan Youla, Boliç, Filip, Ömer ve Uğur katılmazken, Erkan, El Saka ve Ceyhun takımdan ayrı çalıştı. 
     
</TEXT>
</DOC>
