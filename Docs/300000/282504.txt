<DOC>
<DOCNO> 282504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonspo04.html </URL>
<DATE> 2004/10/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Beşiktaş'a forvet aranıyor... 
</HEADLINE>
<TEXT>

     Pancu sakat, Carew yorgun, Sergen’in durumu belirsiz. Veysel, haftalardır oynamıyor. İlerideki sorun, Bosque’nin başını ağrıtıyor 
     
     Kafasında bin tilki... 

     Beşiktaş Teknik Direktörü Vicente Del Bosque, bir yandan Ankaragücü maçını kayıpsız geçmenin planlarını yaparken, diğer taraftan da bir sonraki hafta oynanacak Fenerbahçe derbisini düşünüyor. Farklı Diyarbakırspor galibiyetiyle rahatlayan takımının Başkent’ten de zaferle dönmesini arzu eden İspanyol hoca, 19 Mayıs Stadı’nda sahaya süreceği takımı oluşturmakta ise güçlük geçiyor. Savunma ve orta sahada sıkıntısı bulunmayan başarılı çalıştırıcının aklını hücum bölgesi karıştırıyor. 
     
     Cezalar bitti, ancak... 

     Çağdaş Atan, Ali Güneş ve Tayfun Korkut’un cezalarının sona ermesiyle rahatlayan Del Bosque, şimdi de forvette büyük ikilem yaşıyor. Çünkü Norveç Milli Takımı ile Beşiktaş arasındaki mekik dokuyan John Carew hayli yorgun... Bunun yanı sıra da formsuz. Siyahi yıldız her şeye rağmen Ankara’da oynamak istiyor, ancak Kartal’ın teknik patronu onu 90 dakika sahada tutmaya sıcak bakmıyor. Carew’in Ankaragücü önünde en fazla 45 dakika oynatılmasına kesin gözüyle bakılıyor. 
     
     Sergen götürülmeyebilir 

     Çek Cumhuriyeti maçı sonrasında Romanya Milli Takımı’nda bir daha forma giymek istemediğini açıklayan Daniel Pancu, kasıklarındaki kronik ağrılardan şikayetçi. Rumen yıldız bugün Zürih’e gidecek ve kontrolden geçecek. Sergen’in de adale ağrıları sürüyor. Süper solak, hocasına, Başkent’te mutlaka forma giymeliyimö dedi, ama Fenerbahçe önünde Sergen’i en büyük kozu olarak düşünen Del Bosque kararsız... Yıldız oyuncunun Ankara’ya götürülmemesi de gündemde. 
     
</TEXT>
</DOC>
