<DOC>
<DOCNO> 250592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonspo19.html </URL>
<DATE> 2004/06/24/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İspanya Teknik Direktörü istifa ediyor, Del Bosque sesleri... 
</HEADLINE>
<TEXT>

     Şenhan Bolelli 

İspanya Milli Futbol Takımı Teknik Direktörü İnaki Saez'in, baskılara dayanamayarak yarın istifasını sunacağı belirtiliyor. 
     İspanya Futbol Federasyonu Başkanı Angel Maria Villar ile bir toplantı yapan Saez'in yarın yapılacağı duyurulan olağanüstü genel kurulda istifasını sunacağına kesin gözüyle bakılıyor. İspanyol radyoları ve televizyonları, Saez'in istifasının federasyon tarafından kabul edileceğini savunurken, yerine en büyük aday olarak Luis Aragones'i gösteriyorlar. 
     İspanyol basını, Aragones dışında Espanyol'un teknik direktörü Luis Fernandez, Beşiktaş'ın teknik direktörü Vicente Del Bosque ve Victor Fernandez'i de Saez'in yerini dolduracak adaylar olarak yazıyor. Marca gazetesinde yayımlanan ankette okuyucuların yüzde 37.95'i Aragones'i, yüzde 25.56'sı Del Bosque'yi Milli Takım'ın başında görmek istediğini belirtti. 
     Portekiz 2004'e ilk turda veda eden İspanya'da teknik direktör Saez'in, hafta başında düzenlediği basın toplantısında, 2006 Dünya Kupası'na kadar göreve devam edeceğini açıklasa da basından gelen sert eleştirilerden dolayı istifa etme noktasına geldiği savunuluyor. 
     
</TEXT>
</DOC>
