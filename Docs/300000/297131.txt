<DOC>
<DOCNO> 297131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/siyaset/siy03.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine 'baraj' savunması 
</HEADLINE>
<TEXT>


ANKARA Milliyet 


Adalet Bakanı Cemil Çiçek, Türkiye'nin en az iki dönem daha Meclis çoğunluğuyla temsil edilmesi gerektiğini belirterek, "Hedef AB üyeliği ise yüzde 10'luk seçim barajı şart. Baraj düşürülürse istikrar olmaz" dedi. 
CNN - Türk'te yayımlanan "Ankara Kulisi" programına katılan Çiçek, milletvekillerinin yargılanmasını engelleyen Anayasa'nın 83. maddesini de içine alan köklü bir değişikliğin şart olduğunu söyledi. 
Başkanlık sisteminin, cumhurbaşkanı seçimi ya da yeni bir seçimle ilgisinin olmadığını belirten Çiçek, şunları söyledi 
"Türkiye'nin istikrara ihtiyacı var. İstikrarı ya başkanlık sistemiyle sağlarsınız ya da seçim sistemleriyle oynayarak. Ancak bunun yolu barajı düşürmek değil. Bunu, temsil edilmeyen partiler adına belli sayıda milletvekilini Meclis'e alarak da yapabilirsiniz. Bir kısım milletvekiline böyle bir temsil hakkı verebilirsiniz. İstikrar bozulursa faizler, borsa, borçlar yerinden oynamaya başlar. Türkiye'nin hedefi AB üyeliği ise istikrar için yüzde 10 seçim barajı şart." 


</TEXT>
</DOC>
