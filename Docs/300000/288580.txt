<DOC>
<DOCNO> 288580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sonsiy06.html </URL>
<DATE> 2004/11/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
YÖK Yasası, 2005'te değiştirilecek... 
</HEADLINE>
<TEXT>

     Hükümet, 2005 yılında eğitimde yapmayı öngördüğü düzenlemeler arasına YÖK Kanunu değişikliğini de alırken, YÖK’ün yüksek öğretimin uzun vadeli planlamasını yapan, bu kapsamdaki uygulamaları değerlendirerek öneriler geliştiren ve yüksek öğretim kurumları arasında eşgüdümü sağlayan bir kurum olarak yapılandırılacağını kaydetti. 
     Hükümet, 2005 yılı ekonomik programında Yüksek Öğretim Kurumu YÖK Yasası’nda değişiklik yapılacağını ve Öğrenci Seçme ve Yerleştirme Merkezi’nin ÖSYM YÖK’ten bağımsız bir yapıya kavuşturulacağını kaydetti. 
     AKP iktidarı iki yıllık iktidarı boyunca sonuçlandıramadığı YÖK Yasası’ndaki değişiklikten vazgeçmediğini 2005 Ekonomik Programı’nda gösterdi. Programın eğitime ilişkin bölümünde, yüksek öğretime yönelik eleştiriler açık olarak ifade edilmese de yapılması planlarla imalı biçimde ortaya konuldu. Programda, üniversitelerin idari ve mali özerkliğe kavuşturulması gerektiği vurgulanarak, YÖK’ün yüksek öğretimde eş güdümü sağlayacağı kaydedildi. YÖK Yasası’nın bu kapsamda değiştirileceği belirtilen programda şöyle denildi 
     "YÖK, yüksek öğretimin uzun vadeli planlanmasını yapan, bu plan kapsamındaki uygulamaları değerlendirerek öneriler geliştiren ve yüksek öğretim kurumları arasında eşgüdümü sağlayan bir kurum olarak yeniden yapılandırılacaktır. 
     Üniversitelerin eğitim, öğretim, araştırma, bilgi üretme, üretilen bilginin uygulanması ve teknolojiye dönüşmesi ile üretilen bilgilerin yayılması işlevlerini yerine getirebilmesi amacıyla bilimsel özgürlüğe tam olarak kavuşturulması, mali kaynakları yeterli olanlardan başlamak üzere idari ve mali özerkliğe sahip olması sağlanacaktır. 
     Yüksek öğretim kurumlarının sanayi, araştırma, bilim ve teknoloji alanlarında faaliyet gösteren kesimlerle işbirliğinin geliştirilmesi sağlanacaktır. Üniversitelerin bilimsel araştırmaya yoğunlaşmalarının teşvik edilmesi amacıyla fiziki imkanları, makine-teçhizat, teknoloji veinsan gücü alt yapısı güçlendirilecektir." Hükümet, yüksek öğretimde üniversiteye giriş sisteminde de değiştirileceğine işaret ettiği programda, "Yüksek öğretime giriş sistemi, öğrencilerin ilgi ve kabiliyetlerine uygun yüksek öğretim programlarına yerleştirilmelerini sağlayacak bir yapıya kavuşturulacaktır" denildi. 
     Programda eğitime ilişkin yapılması öngörülen hukuki diğer düzenlemeler ise okul öncesi eğitim, özel öğretim ve mesleki eğitim olarak belirlendi. 
     
</TEXT>
</DOC>
