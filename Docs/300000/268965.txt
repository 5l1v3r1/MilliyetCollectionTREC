<DOC>
<DOCNO> 268965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/yazar/sazak.html </URL>
<DATE> 2004/09/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Baskın felaketi 
</HEADLINE>
<TEXT>


Kuzey Osetya'nın Beslan kentinde Çeçen eylemcilerin 'okul baskını'na Rusya'nın yanıtı, 2002 Ekim'inde Moskova'daki 'tiyatro baskını'na benzer şekilde oldu. Bu defa ölümcül etkili gaz kullanılmadı ama rehine çocukları kurtarmaya dönük operasyonda Çeçen teröristlerle birlikte masum siviller de yaşamlarından oldular. 
Televizyonlar dün öğle saatlerinden itibaren okulun çevresindeki 'can pazarı'nı ekranlara getirdiler. Çocukların baskından 'canlı' kurtarılması için dua eden gözü yaşlı ana babaların bekleyişi, operasyon başladığında korku dolu bir koşuşturmaya dönüştü. Kimi kendi evladını duvarda açılan gedikten dışarıya taşıma telaşındaydı, kimi kucakladığı çocuğunun şoku atlatmasına yardımcı olmaya çalışıyordu. 
Çocuklar çıplaktı ve aç susuz, üç gündür yaşadıkları dehşetin travmasını yaşıyorlardı. 
Hastaneye taşınan yüzlerce çocuk arasında ağır yaralananlar ve ölenler olduğu bildirildi. Çatışma sırasında iki ateş arasında kalanlar yaşamlarını kaybettiler. Daha vahimi, Rusya'nın anti terör timlerinin operasyonunun yol açtığı 'kaos'ta bazı rehineler, Çeçen eylemcilerin elinde kalmıştı. 
Moskova'daki 'tiyatro baskını' dahil, Rusya'nın bu tür eylemler karşısındaki sabırsızlığı ve acımasızlığı örnekleriyle ortada. 2002 Ekimi'ndeki eylemde 130 sivil ölmüştü. Osetya'nın Beslan kentindeki rehine çocuklarının kurtarılması operasyonunda da kan döküldü. 
Çeçenistan'ın Rusya'ya karşı bağımsızlık mücadelesi verdiği geçen on yıl içinde ölenlerin sayısı 100 bini aşıyormuş. 
Özcan Özen ve Osman Akınay'ın 'Çeçenistan Yok Sayılan Ülke' adlı kitabında Everest Yayınları Çeçenlerle Rusya Federasyonu arasındaki ayrılığın tarihsel kökenleri ve günümüzdeki işgalin sonuçları irdeleniyor. Terör eylemleri de Rusya'nın Grozni'yi haritadan silme pahasına uyguladığı şiddetin sonucu olarak tırmanıyor. 
11 Eylül'den sonra Bush yönetimi, Afganistan ve Irak'ı işgale yönelirken, Moskova da 'İslami terör'le mücadelesini Çeçenistan'da yoğunlaştırıyor. 
Sovyetler dağıldıktan sonra Çeçenistan'ın iki kez başvurduğu savaş, bağımsızlığı getirmek bir yana ülkenin Rusya Federasyonu tarafından ezilmesine yol açtı. 
Özen ve Akınay'ın kitabında gelecek senaryosu şöyle çizilmiş 
'Bugünkü savaşın uzayıp gitmesi, Çeçenler arasında gerçek bir yıkım yaratarak umutsuzluğu beslemekte ve Çeçen ulusunun tamamını bir diaspora ulusuna dönüştürmektedir. Rusya Federasyonu ve Putin, çözüm için Yeltsin'e göre daha iyi koşullara sahiptir. Ancak güçlü bir bölgesel devletin oluşturulmasında Çeçenistan, diğer özerk cumhuriyetleri tehdit etmek için kullanılmaktadır. Çeçen ulusundan tam bir teslimiyet istenmektedir.' 
Okul baskınının sonu 100'den fazla kayıp olmamalıydı. 



</TEXT>
</DOC>
