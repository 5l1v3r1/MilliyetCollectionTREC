<DOC>
<DOCNO> 282243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur14.html </URL>
<DATE> 2004/10/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sahte TEDAŞ görevlilerine dikkat .. 
</HEADLINE>
<TEXT>

     TEDAŞ İstanbul Anadolu Yakası Elektrik Dağıtım İşletmesi Koordinatörü Fikret Akbaş, ''bazı kişilerin abonelerden çeşitli bahanelerle para istediklerini'' belirterek, ''hiçbir şekilde elden ödeme yapılmaması'' konusunda uyarıda bulundu. 
     Akbaş, yaptığı yazılı açıklamada, ''kötü niyetli bazı kişilerin abonelere kendilerini TEDAŞ görevlisi olarak tanıtarak, birtakım gerekçeler gösterip para tahsil ettiğini'' bildirdi. 
     ''Abonelere, 'borçları bulunduğu' ya da 'sayaçlarının değişmesi gerektiği' gibi uydurma bahanelerle, kuruma ait olmayan evrak düzenleyerek para isteyen kişiler bulunduğunu'' ifade eden Akbaş, şunları kaydetti 
     ''Bu kişilerin yapmış olduğu gayri resmi girişim, daha çok Kadıköy'de cereyan etmektedir. 12 Ekim 2004 tarihinde Kadıköy Rıhtım Caddesi civarında sahte TEDAŞ kimliği gösteren kişiler, abonelerimize 'sayaçlarını elektronik sayaçla değiştireceklerini' belirterek, bir aboneden 174 milyon, diğerinden de 1 milyar 250 milyon lira elden para tahsil edip, karşılığında sahte makbuz bırakmışlardır.'' Abonelerden ''bu tip olaylara karşı dikkatli olmalarını'' isteyen Akbaş, ''Hiçbir şekilde elden ödeme yapılmaması konusunda uyarıyoruz. İstanbul Anadolu Yakası Elektrik Dağıtım İşletmesi Koordinatörlüğü'ne ödeme, sadece veznelerimize ve anlaşmalı olduğumuz bankalara yapılmaktadır'' dedi. 
     Fikret Akbaş, abonelerden, ''elden tahsilat yapmaya çalışan kişilerle karşılaştıkları durumlarda zaman kaybetmeden en yakın TEDAŞ işletmesine veya güvenlik birimlerine başvurmalarını'' da istedi. 
     
</TEXT>
</DOC>
