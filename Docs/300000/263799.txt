<DOC>
<DOCNO> 263799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/soneko13.html </URL>
<DATE> 2004/08/16/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Tüketici dernekleri uyarıyor Taksitli kredi kartlarına dikkat 
</HEADLINE>
<TEXT>

     Tüketicileri Koruma Derneği TÜKDER Genel Başkanı Necati Yentürk, ''Özel kredi kartları, sadece o bankanın makinasından geçirildiğinde para kazandırır'' dedi. 
     Yentürk, yaptığı yazılı açıklamada, kredi kartlarıyla alışverişin yaşamı kolaylaştırmakla beraber çeşitli sorunları da beraberinde getirdiğini belirtti. 
     Kart kullanımında gerek tüketici gerekse satıcı açısından henüz tam anlamıyla güvene dayalı bir hukukun oluşmadığını ifade eden Yentürk, şunları kaydetti 
     ''Tüketiciler tarafından kart kullanımıyla ilgili çeşitli şikayetler dile getirilmektedir. Bunlardan birini kamuoyuyla paylaşmak istiyoruz, Taksitli kredi kartlarından bir tanesini kullanıyorsanız, eminiz siz de kandırılıyorsunuz. Ama tahmin ettiğiniz gibi banka tarafından değil, mağazalar tarafından. Ürün ya da hizmeti satan kişiler tarafından kandırılıyorsunuz. Bir mağazadan 100 milyon liralık bir alışveriş yaptınız ve bunu taksitli kredi kartlarından biriyle ödeyeceksiniz. Normal şartlarda 100 milyonluk alışveriş için hediye puanı kazanmanız gerekir. Ancak, kazanamıyorsunuz. Çünkü, mağaza sahibi sizi kandırıyor ve kredi kartını başka bir bankanın POS makinasından geçiriyor ve bu işlemi büyük bir hızla yapıyor. Oysa, sahip olduğunuz özel kredi kartları sadece o bankanın makinasından geçirildiğinde size para kazandırır.'' Yentürk, işyerlerinin genellikle birkaç banka ile anlaşmalı olduğunu ve tüketicinin hangi kredi kartını verirse versin öteki bankanın POS makinasının kullanıldığına işaret ederek, ''Tabi bunu tüketicinin farketmesi biraz zor oluyor. Alışveriş yapılan üye iş yerine kartımızı o bankaya ait POS makinasından geçirilmesini söylememiz, en azından bu alanda aldatılmamızı önleyecektir. Bu arada, her mağazanın tüketiciyi bu yolla aldattığını söylemek de doğru değildir'' görüşünü dile getirdi. 
     
</TEXT>
</DOC>
