<DOC>
<DOCNO> 288415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur20.html </URL>
<DATE> 2004/11/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Alanya... Sabıkalı olduğu için ruhsat alamayan berber işyerini satıyor 
</HEADLINE>
<TEXT>

     Antalya'nın Alanya İlçesi'nde Alman Lisa Eder 11 adlı turist kızın 11 Ekim'de, sabıkalı bir kişi tarafından kaçırılıp, öldürülmesinin ardından Alanya Belediye Meclisi'nin ''İşyeri ruhsatı isteyenlerden sabıka kaydı istenmesi''ne ilişkin kararın ilk mağduru olan, gasp suçundan sabıkalı berber Muzaffer Çakal işyerini satılığa çıkardı. 
     Bütün uğraşlarına karşılık, devren satın aldığı erkek berberi dükkanına ruhsat alamayan Muzaffer Çakal, çareyi işyerini satılığa çıkarmakta bulduğunu söyledi. Güllerpınarı Mahallesi'ndeki berber dükkanının camlarına, ''Devren satılık'' yazısı asan Muzaffer Çakal, Belediye'nin sabıkalılara yönelik kararının yasal olmadığını savundu. 
     Muzaffer Çakal, şunları söyledi 
     ''Gasp suçunu işlediğimi kabul ediyorum. Ancak, hayatım boyunca bu olayın etkisinde kalmak istemiyorum. Belediyenin, bizim gibi insanlara sahip çıkması ve topluma kazandırması gerekirken, toplum dışına itiyor. Ben şu anda işsiz konumundayım. Eşim ve kızımın geçimini sağlamak zorundayım. Ne yapacağımı ben de bilmiyorum.'' İşyerini uygun bir fiyata satmak istediğini dile getiren Muzaffer Çakal, ''Belediye nasıl olsa işyerimi ruhsatsız olduğu gerekçesiyle mühürleyecek. Bu nedenle dükkanı mühürlenmeden satıp, kendime sabıkalılara yönelik kararı olmayan bir ilçede işyeri açmak istiyorum. Belediye aleyhine tazminat davası açacağım'' diye konuştu. 
     
</TEXT>
</DOC>
