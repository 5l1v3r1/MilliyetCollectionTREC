<DOC>
<DOCNO> 283722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun51.html </URL>
<DATE> 2004/10/27/ </DATE>
<TIME> 19.56 </TIME>
<AUTHOR>  </AUTHOR>
<HEADLINE>
Belçika'da uçuçböceği sorunu... 
</HEADLINE>
<TEXT>

     Belçika'da evlerin ''Asyalı uçuçböcekleri'' tarafından istila edilmekte olduğu açıklandı ve önlem arayışları başlatıldı. 
     Çevre koruma çalışmaları yapan bir sivil toplum örgütü olan ''Natagora'' yetkilileri, bir süre önce, Belçika hükümeti tarafından ülkedeki çiçek bitlerine karşı mücadele amacıyla Asya'dan ithal edilen ve doğaya bırakılan ''Harmonia Axyridis'' türü uçuçböceklerinin uğur böceği-gelin böceği büyük sorun yaratmaya başladıklarını bildirdi. 
     Son haftalarda çok sayıda ailenin, evlerinin bu böcekler tarafından istila edildiğini belirterek, kendilerine başvurduğunu duyuran Natagora, ''çok iştahlı ve açgözlü'' olan Asyalı böceklerin sonbaharda, kışı geçirecek mekanlar aradıklarını ve evlere yöneldiklerini belirtti. 
     Natagora, Asyalı böceklerin ithal edilmesinin büyük bir hata olduğunu savunarak, Brüksel hükümetini ''yerli uçuçböceklerine gereken desteği ve himayeyi sağlamamakla'' suçladı. Kurum yetkilileri, Belçikalı ve iki benekli uçuçböceklerinin biyolojik mücadelede çok yararlı olabildiklerini daha önce kanıtladıklarını, Asyalı hemcinsleri gibi ''istilacı'' olmadıklarını belirtti. 
     ''Harmonia Axyridis'' sorununa çözüm arayışlarını sürdüren uzmanlar, ülkeye ''bilinçsiz hayvan ithaline son verilmesi'' çağrısı yaptılar. 
     
</TEXT>
</DOC>
