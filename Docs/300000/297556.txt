<DOC>
<DOCNO> 297556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko23.html </URL>
<DATE> 2004/12/14/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Serdengeçti 2006 yılı başında enflasyon hedeflemesine geçilecek 
</HEADLINE>
<TEXT>

     Merkez Bankası Başkanı Süreyya Serdengeçti, açık enflasyon hedeflemesine geçmenin artık kendileri için bir hedef olduğunu ve en geç 2006 yılı başı itibarıyla bu açık enflasyon hedefleme rejimine geçilmiş olacağını bildirdi. 
     Serdengeçti, Devlet Bakanı Babacan'ın, IMF Türkiye Masası Şefi Rıza Moghadam ve Hazine Müsteşarı İbrahim Çanakçı ile düzenlediği basın toplantısında, Merkez Bankası'nın önümüzdeki dönemde izleyeceği politikalar hakkında bilgi verdi. 
     Serdengeçti, hükümet tarafından açıklanan katılım öncesi programın, Türkiye'nin orta vadeli geleceği için çok önemli olduğunu söyledi. 
     Merkez Bankası'nın gelecekteki politikalarının nasıl olacağının uzun ve detaylı bir basın duyurusu ile çok yakın gelecekte açıklanacağını belirten Serdengeçti, bunun üç yıldır her yılbaşına doğru yapıldığını hatırlattı. 
     Merkez Bankası'nın evvelden beri ''enflasyonda netice aldıkça, kutlama yapmak'' için erken olduğunu her fırsatta söylediğini bildiren Serdengeçti, daha gidilecek çok yol olduğunu söylediğini ifade ederek ''bunu tabi bugün itibarıyla da söylüyorum ama bir farkla, belki enflasyonda vardığımız oranlara baktığımız zaman bugün herkesin tespit ettiği gibi bir başarıyı da yakalamış bulunuyoruz'' dedi. Serdengeçti, bunların nasıl yapıldığına bakıldığında ise Merkez Bankası'nın bağımsızlığının yıllar sonra gelmiş olmasının, enflasyonda ataletin azalmış olmasının, sıkı para ve maliye politikalarının bunun yanı sıra iç talebin kontrollü bir şekilde gelişmesinin, verimlilik artışının ve reel ücretin seyrinin, hedefle büyük ölçüde uyumlu süregelen gelirler politikasının katkılarının çok olduğunu söyledi. 
     
     ''DAHA GİDİLECEK ÇOK YOL VAR'' 

     Bunun yanı sıra üretici ve tüketici davranışlarının değişmesi ile enflasyon ve döviz kuru ilişkisinde gözlemlenen yavaşlamanın bu sürece büyük katkısı olduğunu ve bu şekilde bugünlere gelindiğini anlatan Serdengeçti şöyle devam etti 
     ''Ama hep söylediğimiz gibi daha gidilecek çok yolumuz var. Her ne kadar son 30 yılın en düşük enflasyon rakamlarına ulaşmış isek de henüz bize göre fiyat istikrarını yakalamış değiliz. Enflasyonda yüzde 10'un altında olduğumuz halde halen gelişmekte olan yaklaşık 30 ülke içinde en yüksek enflasyona sahip ülkelerden birisiyiz. Dolayısıyla bıkmadan usanmadan devam etmemiz gerekiyor.'' 2005 yılı için enflasyon hedefinin yüzde 8, 2006 ve 2007 yılı için öngörülen rakamların yüzde 5 ve yüzde 4 olduğunu hatırlatan Serdengeçti, enflasyon hedefinin artık Türkiye'de ekonomik birimler için güvenilir bir nominal çapa haline gelmekte olduğunu söyledi. 
     
     İÇ TALEP ARTIŞI 

     Her dönemde olduğunu ve Merkez Bankası'nın her zaman işaret ettiği gibi yine dikkat edilmesi gereken hususların olacağını belirten Serdengeçti, iç talep artışına her zaman dikkat edeceklerini bildirdi. 
     Serdengeçti şöyle devam etti 
     ''Bu konuda illa bugün itibarıyla bir endişemiz var anlamına gelmez. Zaten son rakamları gayet iyi biliyorsunuz. Ama devam edeceğiz. Reform yorgunluğu oluşmasına hiçbir şekilde fırsat vermeyeceğiz. Bu konuda da açıklanan programlar iyi bir perspektif hepimize veriyor. Geçmişte olduğu gibi her zaman dış şoklar olacak. Ama yine memnuniyetle görüyoruz ki ekonomide istikrarı sağladığımız ölçüde bu şoklardan o ölçüde daha az etkileneceğiz. Bekleyişleri yine iyi yönetmeye devam edeceğiz. Enflasyonda ataleti kırarken bunun büyük yardımını gördük.'' Dolayısıyla uygulanan programda en ufak bir hatanın yapılmaması gerektiğini belirten Serdengeçti, kamu fiyat ayarlamaları, gelir politikaları, hedeflenen enflasyonla uyumlu olması gibi, yahut hizmet sektöründe fiyat katılıkları gibi hususlara yine bakmaya devam edeceklerini bildirdi. Baz etkisinden dolayı belli dönemlerde yıllık enflasyon oranlarında hafifçe yükselmelerin olabileceğini söyleyen Serdengeçti, ''bu hiçbir şekilde hedefimize doğru yürümemizden vazgeçirecek durumda değildir'' şeklinde konuştu. 
     Bütün ülkelerde olduğu gibi tarım ve enerji fiyatlarının her zaman kendileri için de bir risk olduğunu söyleyen Serdengeçti, bunun önemli bir sapma için neden olmadığını vurguladı. 
     
     KISA VADELİ FAİZ ORANLARI 

     Başlıca politika araçlarının, bugün de olduğu gibi kısa vadeli faiz oranları olmaya devam edeceğini belirten Serdengeçti, kısa vadeli faiz oranlarının yine sadece ve sadece gelecekteki enflasyona bakarak belirleneceğini kaydetti. Serdengeçti şöyle devam etti 
     ''Ne kadar üzerinde yazılırsa yazılsın, çizilirse çizilsin Merkez Bankası, cari açığa, büyümeye, kamu maliyesine ya da ekonominin herhangi bir alanına ancak, kendisine gelecekteki enflasyonu öngörmek açısından bir şey söylediği ölçüde bakacak. Yoksa gelecekteki enflasyon burada en önemli unsur olacak'' Kur rejimi ve kur politikası ile ilgili önemli bir değişikliğin olmadığını belirten Serdengeçti, dalgalı kur rejiminin Merkez Bankası'nın müdahale etmeyeceği anlamına gelmediğini, aşırı oynak olduğu takdirde hem satış ve de hem de alış yönünde her zaman müdahalesinin söz konusu olabileceğini ifade etti. 
     
     ''KUR İSTİKRARI FİYAT İSTİKRARININ BİR PARÇASI'' 

     Kur istikrarının Merkez Bankası açısından fiyat istikrarının bir parçası olduğunu bildiren Serdengeçti, geçmişte olduğu gibi oynaklığın nedenlerine bakılarak, yine gelecekte de bu kararın verileceğini söyledi. 
     Türkiye'nin önümüzdeki yıllarda yüksek düzeyde borç ödemelerinin olması, bunun yanı sıra artık bilançolarda bir şekilde çözüm bulunması gereken yüksek maliyetli döviz yükümlülüklerinin olması nedeniyle Merkez Bankası'nın döviz rezervlerini artırma politikasını uygulamaya devam edeceğini belirten Serdengeçti şöyle devam etti 
     ''Koşullar oluştukça bunu yapacağız. Merkez Bankası, bunu orta vadeli bir program olarak görmektedir. Burada döviz arz fazlasının sterilize edilmesi şeklinde ve kurun seviyesini etkilemeden, dalgalı kur rejimi ile tutarlı ve şeffaf yöntemlerle yapılacak.'' Para program gerçekleşmelerinin 2004 yılında öngörüldüğü şekilde olduğunu bildiren Serdengeçti şöyle devam etti 
     ''2005 ve sonrasının genel çerçevesine bakıldığında enflasyon tek ve öncelikli bir hedef olacak. Bağımsız Merkez Bankası'nın politikalarının kurumsallaşması süreci devam edecektir. Örtük enflasyon hedeflemesini üç yılı aşkın bir süredir uyguluyoruz. Açık enflasyon hedeflemesine geçmek artık bizim için bir hedeftir. En geç 2006 yılı başı itibarıyla bu açık enflasyon hedefleme rejimine geçilmiş olacaktır. Bu meyanda tabi 2005 yılı zarfında yine para tabanı ve net uluslararası rezervler performans kriteri olarak, net iç varlıklar gösterge niteliğinde izlenmeye devam edilecek.'' Fiyat istikrarının tek amaçlarının olduğunu bildiklerini ama destekleyici amaçları olan finansal istikrarı da bugüne kadar olduğu gibi gözetmeye devam edeceklerini vurgulayan Serdengeçti şöyle devam etti 
     ''Dalgalı kur rejiminin de özellikle bize tanıdığı avantajla beraber Türk Lirası likidite politikaları finansal istikrarı şu veya bu şekilde tehdit edecek gelişmelerin hep önünde duracak. Bunlara hep engel olmaya devam edecektir" 

     
</TEXT>
</DOC>
