<DOC>
<DOCNO> 295460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun06.html </URL>
<DATE> 2004/12/07/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
BM Raporu Darfur'da durum ciddiyetini koruyor... 
</HEADLINE>
<TEXT>

     Birleşmiş Milletler BM Genel Sekreteri Kofi Annan, Sudan'daki gelişmeler konusunda hazırladığı aylık raporunda, taraflar arasında varılan barış anlaşmasına rağmen Darfur'da durumun ciddiyetini koruduğunu ifade etti. 
     Güvenlik Konseyi tarafından bugün görüşülecek raporunda Annan, isyancı grupların polis güçlerine saldırması ve hükümetin silahlandırılan kabilelerin saldırılarına göz yumması yüzünden bölgedeki durumun kötüleştiğini kaydetti. 
     Annan, bölgede yaklaşık 2,3 milyon insanın umutsuzca yardım beklediğini belirterek, bu sayının Darfur'un 6 milyonluk nüfusunun üçte birinden fazlasını teşkil ettiğine dikkati çekti. 
     Yardım konvoylarına saldırılar yüzünden kırsal alanda ihtiyaç içindeki insanların sadece yüzde 60'ına yardım ulaştırılabildiğini bildiren Annan, bölgede 5 yaşın altındaki çocukların yüzde 22'sinin kötü beslendiğini, ailelerin yarısınınsa yeterli yiyeceğinin bulunmadığını kaydetti. Darfur'da düzen çökerken, kaosun sinyallerini vermeye başladığı uyarısında bulunan Annan, bölgede çetecilik, sürülerin yağmalanması ve adam kaçırma gibi hukuksuzlukların devam ettiğini belirtti. 
     Hükümet yanlısı olduğu iddia edilen Cancavid milislerinin silahsızlandırılması ve liderlerinin tutuklanması konusunda Sudan hükümetini harekete geçmemekle de suçlayan Annan, raporunda Hartum'daki bazı unsurların Cancavidleri silahlandırmaya devam ettiğine dair iddialara da yer verdi. 
     Raporda, hükümet güçleri ve yandaşlarının, evlerini terk etmek zorunda kalan göçmenleri yaşadıkları kamplardan çıkmaya zorladıkları kaydedilirken, polisin bölgedeki kadınların tecavüze uğradığına dair ihbarları görmezden geldiği, Arap milislerin Batı Darfur'da köyleri yaktığı ve Hartum yönetiminin bilgisi dışında Sudan ordusunun bölgeyi havadan bombaladığı belirtildi. 
     
</TEXT>
</DOC>
