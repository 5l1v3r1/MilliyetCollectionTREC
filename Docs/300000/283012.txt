<DOC>
<DOCNO> 283012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/guncel/agun.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırcı'nın hapis cezası 'kuş' oldu 
</HEADLINE>
<TEXT>


Hakkındaki 7 kez idam cezası yasalardaki değişikliklerle 30 yıla inen Kırcı, firardayken çıkarılan yasa sayesinde 13 yıl yerine 2.5 yıl yatacak 

Gökçer Tahincioğlu - Ankara 

İdam cezalarının müebbet hapse dönüştürülmesine ilişkin düzenlemeyi yanlış yorumlayan Yargıtay 1. Ceza Dairesi'nin kararıyla serbest kalmasının ardından aranırken Ukrayna'da yakalanan Haluk Kırcı, firarda olduğu dönemde çıkarılan yasa sayesinde 13 yıl yerine sadece 2.5 yıl daha cezaevinde kalacak. 
Ankara Bahçelievler'de 1978'de 7 TİP'li öğrenciyi öldürdüğü gerekçesiyle 7 kez idama mahk m edilen Kırcı'nın cezası, Terörle Mücadele Kanunu'nda yapılan ve 1991'den önce işlenen suçlarda idam cezasını 10 yıla, müebbet hapis cezasını 8 yıla indiren değişiklikle 70 yıl hapse dönüştürüldü. Bu düzenlemeye göre yapılan hesapla Kırcı tahliye edildi. Ancak Kırcı'nın cezasının yanlış hesaplandığı fark edildi ve aranmasına başlandı. 

Başsavcılık itiraz etti 
Firari olarak aranan Kırcı, 1996'da yakalandığı gün emniyetten kaçtı. 1999'da yeniden yakalanan Kırcı, cezaevine konuldu. Kırcı, 2002'de AB'ye uyum paketiyle idam cezasının müebbet ağır hapse dönüştürülmesine ilişkin yasadan yararlanmak için Ankara 3. Ağır Ceza Mahkemesi'ne başvurdu. Kırcı'nın dosyası 2003'te Yargıtay 1. Ceza Dairesi'ne geldi. Daire, Kırcı ile benzer durumdaki Mustafa İzol'un dosyasında birden fazla idam cezasının tek idam gibi hesaplanması gerektiğini, ceza müebbet hapse çevrildiğinde ve 1991'de 3713 sayılı yasada yapılan değişilik de dikkate alındığında bu durumdaki hükümlülerin cezasının 8 yıl hapis olarak hesaplanması gerektiğini karara bağladı. Yargıtay Başsavcılığı, bu yorumun hatalı olduğunu belirterek Daire'nin kararına itiraz etti. Daire ise itirazın sonucunu beklemeden aylardır beklettiği Kırcı dosyasını İzol kararındaki gibi sonuçlandırdı. Cezası bir anda 8 yıla inen Kırcı 18 Mart 2004'te tahliye edildi. Yargıtay Ceza Genel Kurulu, Daire'nin sonucunu beklemediği itirazı 31 Mart'ta karara bağlayarak, Kırcı'nın da tahliyesine neden olan hesaplamanın hatalı olduğunu belirtti. Kurul, bu durumdaki hükümlülerin İnfaz Kanunu'na göre, cezaevinde kesintisiz 30 yıl kalmaları gerektiğine karar verdi. Bunun üzerine, Ödemiş Savcılığı, 13 yıl daha cezaevinde yatması gereken Kırcı için yakalama emri çıkardı. Kırcı, önceki gün Ukrayna'da yakalandı. 

Cezasına çifte indirim 

Firarda olduğu dönemde, Kırcı'nın lehine bir düzenleme yürürlüğe girdi. Hükümet, idam cezasının Anayasa'dan sonra yasalardan çıkarılması için, 21 Temmuz'da yürürlüğe giren düzenlemeyle, idam mahk mlarının infazına ilişkin yeni esaslar getirdi. Düzenleme, idam kararları "ağırlaştırılmış müebbet ağır hapse" dönüştürülenlerin cezalarının infazında indirim sağladı. İnfaz Kanunu'na göre 30 yıl kesintisiz cezaevinde yatması gereken hükümlülerin ceza süresi 25 yıla indirildi. Kanundaki bir başka düzenlemeyle hükümlülerin yatacakları her ay için cezalarından 6 gün düşülmesi kararlaştırıldı. Böylece 25 yıl cezaevinde kalması gereken hükümlünün kesintisiz yatacağı süre 19.5 yıla indi. 

30 yıldan 19.5 yıla indi 
Kırcı'nın cezası bu indirimlerle 30 yıldan 25 yıla, 6'şar günlük indirimle 19.5 yıla düştü. Cezaevinde 17 yıl geçiren Kırcı, 2.5 yıl yattıktan sonra özgür kalabilecek. Yasa çıkmasaydı, Kırcı cezaevinde 13 yıl daha yatacaktı. Kırcı gibi Bahçelievler katliamının diğer hükümlüleri Bünyamin Adanalı ve Ünal Osmanağaoğlu da düzenlemeden yararlanacak. 


</TEXT>
</DOC>
