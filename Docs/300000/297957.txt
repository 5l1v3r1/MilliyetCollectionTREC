<DOC>
<DOCNO> 297957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo26.html </URL>
<DATE> 2004/12/15/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İtalyan basını Parma - Beşiktaş maçına geniş yer verdi... 
</HEADLINE>
<TEXT>

     İtalya Birinci Ligi Serie A takımlarından AC Parma, yeni teknik direktör Pietro Carmigniani ile tıpkı 2001-2002 sezonunda olduğu gibi bir sıçrama gerçekleştirmeyi umut ediyor. 
     Pietro Carmigniani'nin bugün basına tanıtılmasının ardından, öğleden sonradaki antrenmanda ekibini UEFA Kupası B Grubu'nda Beşiktaş ile yarın akşam yapacakları maça hazırlayacak. 
     Tuttosport Gazetesi, Beşiktaş maçına atıfta bulunarak, ''Carmigniani ateşle vaftiz olacak. İlk sınavını Beşiktaş'a karşı verecek. Parma'nın mutlaka galibiyete ihtiyacı var'' dedi. 
     La Gazzetta dello Sport ise AC Parma'nın zafer umuduyla sahaya en iyi ilk 11'ini süreceğini belirterek, şu değerlendirmeye yer verdi 
     ''Pietro Carmigniani, Silvio Baldini'den farklı olarak Avrupa maçlarında bir dizi kararsızlığı beraberinde getirmiş olan oyuncuları dönüşümlü olarak oynatma anlayışını bir kenara itecek. Avrupa kupası karşılaşmasında genç oyunculara yer vermektense, Türkler karşısında mümkün olan en iyi 11'i sahaya sürmeyi yeğleyecek. Zira kazanılacak galibiyet sarı-lacivertlilere turu geçmenin yanısıra, grubun moral depolamasını sağlamak açısından da önemli.'' İtalyan basını, yarın akşamki karşılaşmada AC Parma'lı oyunculardan Marchionni'nin forma giyme şansının son derece az olduğunu yazdı. Buna karşılık Domenico Morfeo'nun ise büyük olasılıkla forma giyeceği belirtildi. 
     Öte yandan AC Parma'nın teknik direktör olarak tercihini Pietro Carmigniani'den yana kullanması, İtalyan spor basınında sarı-lacivertli kulüpte danışman Arrigo Sacchi'nin değil, genel müdür Luca Baraldi'nin isteğinin baskın çıkması olarak yorumlandı. 
     Corriere dello Sport Gazetesi, ''Parma, Carmigniani'yi seçti'' başlığını kullandı. Spotta ise, ''Sacchi'nin tercihi, gözbebeği Zoratto'dan yanaydı ama Baraldi'nin isteği ağır bastı. Yeni teknik direktör Carmigniani bugün basına tanıtılacak, yarın UEFA maçıyla Kupası'nda ilk karşılaşmasına çıkmış olacak, Pazar günü de AS Roma karşısına çıkacak'' denildi. 
     La Gazzetta dello Sport, ''Parma Haydi yine Carmigniani ile'' başlığını kullanarak, kulüpte Baraldi'nin istediğinin olduğuna ve Daniele Zoratto'nun da yardımcı antrenörlük görevini sürdüreceğine işaret etti. 
     Tuttosport Gazetesi ise ''Parma, Sacchi'nin adamına verildi'' diye başlık attı. Haberde, Carmigniani'nin 2001-2002 sezonunda Arjantinli Daniel Passarella'nın kovulması sonrasında da AC Parma'ya çağrılmış olduğu hatırlatılarak, şu ifadelere yer verildi 
     ''Carmigniani, AC Parma'yı kurtarmak için ikinci kez göreve çağrıldı. 2002'de göreve geldiğinde hem takımı düşmekten kurtarmış, hem de İtalya Kupası'nı kazandırmıştı. Ancak sezon sonunda ise Tanzi'nin Prandelli'yi çağırmasıyla görevi bırakmak zorunda kalmıştı.'' 
     
</TEXT>
</DOC>
