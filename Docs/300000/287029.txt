<DOC>
<DOCNO> 287029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun02.html </URL>
<DATE> 2004/11/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bush yönetiminde yaprak dökümü başladı... 
</HEADLINE>
<TEXT>

     ABD başkanlığına ikinci dönem için seçilen Cumhuriyetçi George Bush, yeni kabinesini belirleme çalışmalarını sürdürürken, mevcut yönetimdeki üst düzey yetkililer arasında yaprak dökümü başladı. 
     Başkan'ın Ulusal Güvenlik Konseyi'nin Irak'tan sorumlu biriminin başkanı Robert Blackwill'in, kısa süre içinde görevinden ayrılacağı belirtildi. 
     ABD medyasındaki haberlere göre Blackwill, istifa kararını geçen haftalarda Bush'un Ulusal Güvenlik Danışmanı Condolezza Rice'a bildirdi. 
     Blackwill'in ismi, Rice'in ulusal güvenlik danışmanlığından ayrılması durumunda bu göreve gelebilecekler arasında sayılıyordu. 
     Daha önce ABD'nin Hindistan büyükelçiliği görevinde bulunan Blackwill, Ağustos 2003'te Ulusal Güvenlik Konseyi'nde stratejik planlama koordinatörlüğü Irak birimi başkanlığına getirilmiş ve o zamandan bu yana ABD'nin Irak konusunda attığı adımların belirlenmesinde kilit rol oynamıştı. 
     İstifa edeceği bildirilen Blackwill, Bush'un mevcut yönetiminde Irak ve terörle mücadele konularında görevli üst düzey isimler arasında ayrılacağı ortaya çıkan ikinci yetkili oldu. 
     Geçen hafta sonuna doğru da, ABD Dışişleri Bakanlığı'nın terörle mücadeleden sorumlu en üst düzey yetkilisi Cofer Black'in istifa edeceği duyurulmuştu. 
     Black, Dışişleri Bakanlığı'nın bu yıl yayımladığı ve dünyada terör eylemlerinin azaldığının ileri sürüldüğü küresel terörizm raporundaki maddi hatalardan sorumlu tutulmuştu. 
     Gelecek günlerde Bush'un mevcut yönetimindeki diğer bazı üst düzey yetkililerin de istifa haberleri bekleniyor. 
     
</TEXT>
</DOC>
