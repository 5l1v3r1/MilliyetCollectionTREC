<DOC>
<DOCNO> 257155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur02.html </URL>
<DATE> 2004/07/21/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
Menderes'teki orman yangını devam ediyor, Karaburun'da söndürüldü... 
</HEADLINE>
<TEXT>

     İzmir'in Karaburun İlçesi'nde çıkan orman yangını, tamamen söndürüldü. 
     Karaburun'un Mordoğan Beldesi'nde henüz belirlenemeyen nedenle çıkan yangını söndürme çalışmalarına 60 orman işçisi, 100 asker, 2 dozer, 5 arazöz katıldı. 
     Çalışmalar sonunda yangın tamamen söndürüldü. Makilik alanda çıkan yangında, 15 hektarlık alanın zarar gördüğü öğrenildi. 
     
     MENDERES'TEKİ ORMAN YANGINI 

     Menderes İlçesi Görece Beldesi'nde çıkan orman yangını ise devam ediyor. Söndürme çalışmalarının, sert esen rüzgar nedeniyle güçlükle yapılabildiği belirtildi. 
     Yangına, İzmir Orman Bölge Müdürlüğü 52 arazözle müdahale ederken, Balıkesir, Bursa, Antalya, Muğla, Isparta, Çanakkale, Denizli, Adapazarı ve Eskişehir Orman Bölge Müdürlüklerinden 35 arazözün de olay yerine sevk edildiği belirtildi. 
     Söndürme çalışmalarına 600 orman işçisinin yanı sıra Ege Ordu Komutanlığı'ndan 200 asker de katılıyor. 
     İzmir Orman Bölge Müdürlüğü yetkilileri, sabahın ilk ışıklarıyla birlikte havadan söndürme çalışmalarının yeniden başladığını bildirdiler. 
     
</TEXT>
</DOC>
