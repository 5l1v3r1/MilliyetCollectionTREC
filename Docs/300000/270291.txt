<DOC>
<DOCNO> 270291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/yasam/ayas.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aldanmayın Grip ayakta geçirilmez 
</HEADLINE>
<TEXT>


Grip mevsimi geldi Çin'den yayılan Fujiyan gribi, bu yıl da dünyayı dolaşacak. Uzmanlar uyarıyor Soğuk algınlığından farklı olan gribe karşı, aşı yaptırın... 

Ayşegül Aydoğan 

Sürekli değişen bir virüsün yol açtığı hiç değişmeyen bir hastalık olarak bilinen grip, her yıl dünyada 250 - 500 bin kişinin ölümüne yol açıyor. Uzmanlar, halk arasında "paçavra hastalığı" olarak bilinen gribin ayakta atlatılamayacak kadar ciddi ve ağır seyrettiğini, ayakta gribi atlattığını sananların soğuk algınlığı geçirdiğini söylüyor. 
Geçen yıl salgınlara neden olan ve Çin'in bu bölgesinden yayılması nedeniyle 'Fujiyan' adını alan virüsün, bu yıl da dünyayı dolaşması bekleniyor. Fujiyan, insandan insana bulaşıyor. 
Özellikle çocuklarda, yaşlılarda ve kalp, akciğer, böbrek, şeker hastalıkları gibi kronik rahatsızlığı olan kişilerde çok daha ağır seyreden grip, bu kişilerde ölümcül olabiliyor. Bu kadar ciddi tablolara yol açmasına rağmen genellikle soğuk algınlığı ve nezleyle karıştırılıp, çoğu kez küçümsenen bir hastalık olarak görülüyor. 
Grip özellikle çocuk ve yaşlılarda ikincil enfeksiyonlar olarak adlandırılan orta kulak iltihabı, zatürree, beyin zarı ve beyin dokusu enfeksiyonları gibi komplikasyonlara zemin hazırlaması açısından da büyük bir risk yaratıyor. Gribe neden olan influenza virüsü, ani olarak 39 derece üzerinde ateş, şiddetli kas ve eklem ağrıları, halsizlik, bitkinlik, titreme, baş ağrısı ve kuru öksürük gibi belirtiler görülmesine yol açıyor. 

Virüs havada asılı kalabiliyor 
Grip virüsü influenzanın en önemli özelliği, sürekli tip değiştirme özelliği nedeniyle "akıllı virüs" olarak anılması. Influenza, Dünya Sağlık Örgütü'nün WHO izlediği iki virüsten biri. A, B ve C olmak üzere üç tipi bulunan influenzanın salgınlara yol açmasıyla tanınan A tipi, hem insanlarda hem de kuş, kümes hayvanları, domuz gibi hayvanlarda hastalık yapıyor. A tipinin hayvanlarda hastalık yapması, virüsü tehlikeli hale getiriyor. Bu durum virüsün tip değiştirmesine yol açıyor. Ayrıca hastalardan etrafa saçılan virüs parçacıkları, havada asılı kalabilme yeteneğine sahip. Bu da hastalığın bulaşıcılığını artırıyor. 

En çok çocuklardan bulaşıyor 
Gribin özellikle çocuklarda belirti olmadan bulaşma oranı daha yüksek. Aventis Pasteur'un Antalya'daki grip bilgilendirme toplantısında konuşan Dr. Tamer Pehlivan, grip salgınları araştırıldığında en çok çocukların bulaşmaya neden olduğunun ortaya çıktığını söyledi. Pehlivan, dünyada her yıl 500 milyon, Türkiye'de ise 3 milyon kişinin gribe yakalandığını belirtti. 
Prof. Dr. Selim Badur da, 13 ilde yaklaşık 35 bin hastanın 10'da birinden alınan örnekleri incelediklerini belirtirek şunları söyledi 
"Yaklaşık 200 hastadan muayene maddesi geldi. Bunların yüzde 49'undan grip virüsünü izole ettik. Önceki yıllarda B tipi influenza çok sık bulunuyordu. Yüzde 60'ı kadar. Bu sene baktık ki yüzde 100, A tipi virüs çıktı. Hakimiyet dünyada da A tipindeydi.. Bunların geçen yıl salgınlara yol açan Fujiyan ya da Panama mı olduğunu, yani virüsün alt tipini araştırmaya başladık. Gördük ki tamamı tüm H3N2'ler Fujiyan çıktı, Türkiye'de." 

Türkiye'ye daha erken giriyor 
Yaptıkları çalışmalarda bir önceki sezondan farklı olarak gribin Türkiye'ye daha erken girdiğini tespit ettiklerini de anlatan Prof. Badur sözlerini şöyle sürdürdü "Grip Türkiye'ye daha geç, genelde ocak ayının ikinci yarısında girerdi. Ekim, kasım ve aralıkta solunum yolu enfeksiyonları görülürdü. Ama bu yıl baktık ki aralığın ortasında grip bizde tepe noktasına çıktı. Bu yılki virüsün alt tipinin daha hastalık yapıcı özellikte olmasına bağlıyoruz bu durumu." 

Griple soğuk algınlığı arasındaki farklar Belirtiler Soğuk algınlığı Grip Ateş Nadir Yüksek ateş 39 derece, üstü Baş ağrısı Nadir Sıklıkla Kas eklem ağrısı Hafif Sıklıkla Bitkinlik Yok Şiddetli, günlerce sürebilir Yatak istirahati Gerektirmez Gerektirir Burun akıntısı Sıklıkla Hafif Hapşırma Sıklıkla Sıklıkla Öksürük Hafif Orta şiddette Komplikasyonlar Kulak ağrısı Sinüzit, orta kulak iltihabı , zatürree, ölüm 

Bilinmesi gerekenler 

Kuluçka süresi 1 - 5 gündür. Virüsü kapmış ancak henüz hastalık belirtileri başlamamış kişilerin de hastalığı bulaştırması mümkünGrip nedeniyle ölümler, kronik kalp hastalığı olanlarda sağlıklı bireylere göre 50 kat artıyor. Kalp ve akciğer hastalığı bir arada olanlarda ise bu oran 400 kata çıkıyor. Tüm dünyada yıl boyunca işe devamsızlığın yüzde 10 - 12'sinden sorumlu. Kış mevsiminde ise bu oran yüzde 31'e kadar yükselebiliyor.Gribe bağlı her 100 ölümden 74'ü başka bir hastalık olarak rapor ediliyor. 

Kimler aşı yaptırmalı 

65 yaş üstündekiler.0 - 23 ay arası sağlıklı bebekler.Şeker hastaları.Astım hastaları.Kronik akciğer hastaları.Kronik kalp - damar sistemi hastaları. Bağışıklık sistemi baskılanmış kronik kan hastalığı, kanser kişiler.Huzurevi, bakımevi gibi ortamlarda yaşayanlar.Grip aşısı mevsimi, eylülün ikinci haftasından kasıma kadar devam eder. Ancak ekim - kasım geçildiyse ve henüz salgın başlamamışsa, grip sezonu boyunca aşı yapılabilir. 


</TEXT>
</DOC>
