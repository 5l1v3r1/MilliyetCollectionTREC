<DOC>
<DOCNO> 251090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sonsiy07.html </URL>
<DATE> 2004/06/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
"Baykal'dan başlayarak partiyi yenilemek yaşamsal önemdedir" 
</HEADLINE>
<TEXT>

     CHP ''İktidara Yürüyüş Hareketi Kurultay Düzenleme Komitesi''nce yapılan açıklamada, 3 Temmuz'da olağanüstü toplanacak CHP kurultayında, Genel Başkan Deniz Baykal'dan başlayarak partinin bütünüyle bir yenileşme ve gelişme sürecine girmesinin yaşamsal önemde görüldüğü kaydedildi. 
     Ankara'da dün toplanan ''İktidara Yürüyüş Hareketi Kurultay Düzenleme Komitesi'' üyeleri CHP eski Genel Başkanları Cezmi Kartay, Altan Öymen, eski Genel Sekreterler Ertuğrul Günay, Adnan Keskin, eski Genel Sekreter Yardımcısı Erol Tuncer, eski Büyükşehir Belediye Başkanları Celal Doğan ve Bekir Kumbul ile il başkanları bir bildiri hazırladı. 
     Bildiride, Baykal'ın olağanüstü kurultay çağrısı öncesinde, tüzük değişikliği konusunun da gündeme alınması için gereken sayının üzerinde toplanan imzanın, genel merkeze teslim edilmesine karşın kurultay gündemine alınmadığı ifade edildi. 
     Toplantının dinleyicilere kapalı tutulacağının bildirilmesinin, CHP geleneğinde alışkın olunmayan bir durum olduğu belirtilen bildiride, CHP tüzüğüne göre kurultay ve kongre oturumlarının açık olduğu ve kapalı olması konusunda ancak kurultayın karar verebileceği vurgulandı. 
     Bildiride, kurultay ilanından sonra bile bazı delegeler hakkında tedbirli disiplin uygulaması yapılarak oy kullanma haklarının engellenmek istendiği dile getirilerek, genel merkezin delege ağırlığını kendi lehine çevirebilmek için hukuku zorladığı kaydedildi. 
     
     HAKSIZ UYGULAMA 
     Bildiride, kurultaya bir hafta kalmış olmasına rağmen delege listesinin halen seçim hakimliğine verilmemiş olmasının, yargı denetiminden kaçmanın ve bu haksız uygulamanın 3 Temmuz sabahına kadar süreceğinin göstergesi olduğu ifade edildi. 
     CHP Genel Merkezi ve Genel Başkan Deniz Baykal'ın, yapılacak güven oylamasının gerçekten güvenilir olması açısından bu uygulamaya derhal son vermeye çağrıldığı bildiride, kurultay üyeleri üzerindeki haksız uygulamaların kaldırılması ve kurultayın geçen yılın delege listesi ile toplanması gerektiği belirtildi. Bildiride, partinin saygınlığının zedelenmemesi için kurultayda güven oylamasının kapalı oy yöntemi ile yapılmasının kaçınılmaz bir zorunluluk olduğu vurgulandı. 
     Bildiride, şunlar kaydedildi 
     ''CHP kurultay üyeleri, genel başkanın talep ettiği güven oyunu seçimlerin temel ilkelerine uygun olarak kapalı oy yöntemi ile sadece vicdanları ile baş başa kalarak kullanma olanağına sahip olmalıdır. Kurultaya sayılı günlerin kaldığı bu ortamda, yaşamını CHP'nin temel değerlerini ve sosyal demokrasiyi savunmakla özdeşleştirmiş olan bizler, bu görüş ve istemlerimizi partimizin ve ülkemizin kamuoyuna sunmayı önemli bir görev sayıyoruz. 
     Ülkemizin ekonomiden demokrasiye bunca sorunu varken, yüzde 20'lerin altında tıkanan, yeterince halka ulaşamayan, daha da erime ve yeniden seçim barajının altında kalma tehlikesiyle karşı karşıya bulunan CHP'nin önündeki engellerin aşılabilmesi için bu kurultayda, sayın Baykal'dan başlayarak partimizin bütünüyle bir yenileşme ve gelişme sürecine girmesini yaşamsal önemde görüyoruz. Bu değişim ve yenileşme yalnızca CHP'nin değil, bütünüyle demokrasimizin ve Türkiyemizin ihtiyacıdır.'' 
     
</TEXT>
</DOC>
