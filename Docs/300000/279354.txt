<DOC>
<DOCNO> 279354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun09.html </URL>
<DATE> 2004/10/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bush gerileyince Cumhuriyetçiler belgeselle hücuma hazırlanıyor 
</HEADLINE>
<TEXT>

     ABD Başkanı George Bush ile Demokrat rakibi John Kerry'nin iki kez yüz yüze tartışmasından sonra ciddi biçimde gerileyen Cumhuriyetçiler, gelecek hafta televizyonlarda yayımlamayı planladıkları Kerry karşıtı bir belgeselle hücuma geçmeye hazırlanıyor. 
     CNN'de çıkan habere göre, 62 televizyon kanalıyla ABD'nin en geniş televizyon ağına sahip olan Sinclair Yayın Grubu, Kerry'nin Vietnam Savaşı sırasında ''Amerikan savaş esirelerine ihanet ettiğini'' işleyen ''Çalınan Onur Asla İyileşmeyen Yara'' isimli bir belgeseli seçimlere iki hafta kala ''prime-time''da, araya hiç reklam almaksızın, sahip olduğu bütün kanallarda yayımlamayı planlıyor. 
     Sinclair'in bu planını haber alan Ulusal Demokratik Komite, Federal Seçim Komisyonu'na şikayette bulunurken, Sinclair grubunun, sahip olduğu televizyon kanalları aracılığıyla ABD'deki tüm hanelerin en az dörtte birine ulaşabildiği kaydediliyor. 
     Bu kanalların önemli bir kısmının ise seçim yarışının kritik geçeceği Ohio, Florida, Iowa ve Wisconsin gibi eyaletlerde yayın yaptığına dikkat çekiliyor. 
     Bush'un seçim kampanyası sözcüsü, ''Sinclair'in yapmayı planladığı yayın konusunda kendilerinin bir şey yapmalarının mümkün olmadığını'', Demokrat Parti taraftarları ise ''yapılması planlanan partizan yayının yasalara aykırı olduğunu'' ileri sürüyor. 
     Bu arada Demokratlar, Sinclair tarafından yayına konulması planlanan bu belgeselin, ''Bush ile büyük şirketler arasındaki yakın ilişkilerin yeni bir delilini ortaya koyduğuna'' dikkat çekiyor. 
     Öte yandan Sinclair yöneticilerinin Bush-Cheney kampanyasının önde gelen finansörlerinden olduğu ifade edilirken, sadece Sinclair başkan yardımcısı Frederick Smith'in, Cumhuriyetçi Ulusal Kongre için 175 bin dolar bağışladığına dikkat çekiliyor. Los Angeles Times gzetesinin haberine göre ise, diğer Sinclair yöneticilerinin yaptıkları 68 bin dolarlık bağışın yüzde 97'si de Bush'un kampanyasına gitti. 
     
</TEXT>
</DOC>
