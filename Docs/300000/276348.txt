<DOC>
<DOCNO> 276348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/ekonomi/aeko.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova ödeyemedi, Fon kreditörden garanti istedi 
</HEADLINE>
<TEXT>


Çukurova, YKB ve TMSF'ye 130 milyon dolarlık taksiti ödeyemedi. Üst düzey bir ekonomi yetkilisi 11 Ekim'e kadar zaman isteyen gruptan 'kreditörlerden borcun ödeneceğine dair bir belge getirmesinin isteneceğini' söyledi 

Finans atölyesi SONGÜL HATISARU 

Cumhuriyet tarihinin en büyük borç yapılandırması olan Çukurova Grubu'nun, Yapı Kredi Bankası - Tasarruf Mevduatı Sigorta Fonu TMSF ile yaptığı ek sözleşmelere göre dün yapılması gereken 130 milyon dolar tutarındaki ilk taksit ödenmedi. 
Çukurova Grubu'nun 4 Ağustos tarihli 2004 tarihli ek sözleşme uyarınca dün YKB'ye 115 milyon dolar, TMSF'ye 15 milyon dolar olmak üzere toplam 130 milyon dolar ödeme yapması gerekiyordu. Dün ödemeyi yapamayan Çukurova Grubu, TMSF'ye gönderdiği bir mektupla ödemeyi ancak 11 Ekim'e kadar yapabileceğini bildirdi. Üst düzey bir ekonomi yetkilisinden aldığımız bilgiye göre kurum, Çukurova'nın borçlarını ödeyecek olan kreditörlerden 'borcun ödeneceğine dair bir belgeyi' teminat olarak istemeye karar verdi. 
TMSF tarafından yapılan açıklamaya göre Çukurova Grubu'nun kuruma yapacağı 15 milyon dolar tutarındaki ilk taksit 11 Ekim'e kadar ödenebilecek. Bu tutara yıllık bazda yüzde 13.5 faiz işletilecek. 

Karamehmet'in gerekçeleri 
Ekonomi yetkilisinin verdiği bilgiye göre, Çukurova Grubu Başkanı Mehmet Emin Karamehmet dün, TMSF'ye bir mektup göndererek paranın temininde bir sorun olmadığını 'Prosedürel işlemler nedeniyle' gecikme yaşandığını bildirdi. Çukurova'nın borçlarını ödeyecek olan Northway Yönetim Kurulu'dan TMSF ile varılan anlaşmaya ilişkin kararının çıkış tarihi, kredi temini için yapılan depo hesapları gecikmeye neden olarak gösterildi. Ayrıca Turkcell'in yönetim kuruluna giren Northway'in Yönetim Kurulu Başkanı Gary Steven Browning'nin resmi işlemlerinin bitmemesinin de gecikmeye neden olduğu bildirildi. Çukurova, Fon'a yeni anlaşmaya ilişkin işlemlerini 23 Ağustos'ta bitirebildiğini ve o günden itibaren 35 işgünü üstüne konduğunda kendileri açısından ilk taksiti ödemek için sürenin 11 Ekim'de dolduğunu açıkladı. Çukurova Grubu'nun erteleme isteği yıllık bazda işletilecek yüzde 13.5'lik faiz ve ödemeyi sağlayacak kreditörlerin bu borcun ödeneceğine dair yazılı garanti vermesi şartıyla Fon tarafından kabul edildi. Yeni anlaşmaya göre TMSF'ye yönelik 2 milyar dolarlık mükellefiyetin iki yıl içinde tamamlanması gerekiyor. 

İki kez ödenmez ise 
Edinilen bilgilere göre, Çukurova Grubu ile TMSF arasında yapılan protokole göre grubun üst üste iki taksiti ödememesi durumunda yapılan yeni anlaşma geçersiz sayılacak. Dün yapılması gereken ancak ödenemeyen TMSF taksitinden dolayı Çukurova Grubu 55 bin dolar civarında faiz ödeyecek. TMSF tarafından yapılan açıklamaya karşın dün piyasada '130 milyon dolarlık ödemede sorun yaşandı. 5 milyar dolar nasıl ödenecek' sorusu soruluyordu. Daha önce yapılan resmi açıklamalarda yeni anlaşmaya ilişkin yükümlülüklerin yerine getirilmemesi durumunda eski anlaşma koşullarının yürürlüğe gireceği açıklanmıştı. 
Pamukbank'ın TMSF'ye devrinden sonra grubun borçlarından dolayı Çukurova TMSF ve Yapı Kredi Bankası'na toplam 6.2 milyar ödeme yapmak üzere anlaşma sağlamıştı. Bu borçlanma, 15 yıla yayılan bir planla ödenecekti. Ancak Çukurova Grubu daha sonra Northway Petroleum Services üzerinden kredi bulacağını açıklayarak borçlarını 5 milyar dolar olarak iki yılda ödemek için yeni anlaşma yapmıştı. Yapı Kredi'ye olan yaklaşık 3 milyar dolarlık borcun ilk taksiti olan 115 milyon doların dün ödenmesi gerekiyordu. Bu tarihten sonra 19 ay boyunca, her ayın son günü, YKB'ye 135 ile 45 milyon dolar arasında değişen tutarda ödeme yapılması gerekiyor. 

YKB'de belirsizlik sürüyor Dün biz yazıyı yazdığımız saatlerde TMSF'ye yapılamayan ödemeye ilişkin açıklama yapılırken, YKB ve BDDK'dan bankaya yapılacak ödeme konusunda herhangi bir açıklama gelmedi. Halka açık bir şirket olan ve yaptığı anlaşma uyarınca geleceği belirlenecek olan YKB'de sürecin nasıl işleyeceğine dair henüz net bir açıklama yok. Dün konuştuğumuz borsacıların hemen hepsi sermaye piyasasında işleyişin temel unsuru olan kamuyu aydınlatma ilkesinin ihlal edildiğini söylüyordu. 
Dün borsada YKB'ye ödeme yapılamamasının getirdiği tedirginlikle gelen satışlarla yüzde 1.2 lik kayıp oluştu. İşlem hacminin en yüksek olduğu k ğıt YKB'de ise değer kaybı 1.86 oldu. YKB ödeme beklentisiyle 20 Eylül - 29 Eylül arasında yüzde 9.5 prim yapmıştı. 

Telsim'den ders çıkarıldı GÜLÇİN ÜSTÜN Ankara 
Ulaştırma Bakanlığı, Uzanlar'ın el konulan şirketi Telsim'in hisselerini başka bir şirkete izinsiz olarak devretmesiyle yaşanan skandalın tekrarlanmaması için harekete geçti. 
Bakanlığın hazırladığı Elektronik Haberleşme Kanun Taslağı'yla piyasada etkin olan işletmecilere hisselerini halka arz zorunluğu getirilecek. Böylelikle borsaya kote edilecek şirketlerin her adımı izlenecek. Söz konusu şirketlerin hesapları, Sermaye Piyasası Kurulu'nun denetimine tabi hale getirilerek şeffaflık sağlanacak. Taslaktan özelleşme sürecindeki Türk Telekom da etkilenecek. Telekom'u alacak yatırımcı hisselerinin bir bölümünü halka açacak. 
Taslakla elektronik haberleşme sağlayan işletmecilere hesap ayırımı zorunluluğu da gelecek. Telekomünikasyon alanında hizmet veren etkin piyasa gücüne sahip işletmeci, farklı sektörlerdeki faaliyetlerinin gelir - gider ve maliyet hesabını ayrı ayrı tutacak. Böylece çarpraz sübvansiyon yapılmasının önüne geçilecek. Telekom, kablo TV, internet, ADSL gibi katma değer getiren hizmetlerini ayrı bir şirket haline ayıracak. 

Fon'u rahatlatan Danıştay kararı Danıştay, Demirbank'ın HSCB'ye satışına ilişkin işlemi iptal eden Ankara 10. İdare Mahkemesi'nin kararının yürütmesini durdurdu. 
Yürütmeyi durdurma kararına, Demirbank'ın TMSF'ye devri işleminin iptali istemiyle açılan davanın kesin karara bağlanmamasını gerekçe gösteren Danıştay, böylece söz konusu dava sonuçlanana kadar, Demirbank'ın eski sahiplerinin, TMSF'den hak talebinde bulunmalarının önüne geçti. Danıştay, Demirbank'ın TMSF'ye devri işlemini kesin olarak iptal ederse, bankanın HSCB'ye satışı işleminin iptalini de onaylayabilecek. 
Danıştay 10. Dairesi, yerel mahkemenin kararının temyiz incelemesini ise daha sonra esastan karara bağlayacak. 


</TEXT>
</DOC>
