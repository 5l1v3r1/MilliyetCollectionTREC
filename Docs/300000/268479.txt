<DOC>
<DOCNO> 268479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonsiy12.html </URL>
<DATE> 2004/09/02/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Putin'den Sezer'e telefon... 
</HEADLINE>
<TEXT>

     Rusya Devlet Başkanı Vladimir Putin, Cumhurbaşkanı Ahmet Necdet Sezer'i telefonla arayarak Türkiye'ye yapacağı ziyareti Kuzey Osetya'daki alıkoyma eylemi nedeniyle ertelemek durumunda kaldığını bildirdi. 
     Cumhurbaşkanlığı Basın Merkezi'nden yapılan yazılı açıklamada Putin'in, Rusya Federasyonu'nun Kuzey Osetya Cumhuriyeti'ndeki Beslan kentinde bir okulda teröristlerce gerçekleştirilen alıkoyma eylemi nedeniyle, Türkiye'ye yapacağı ziyareti ertelemek durumunda kaldığını bildirdiği kaydedildi. 
     Görüşmede Sezer'in Putin'in ertelenen Türkiye ziyaretinin en kısa süre içinde gerçekleşmesinden mutluluk duyacağını kaydettiği belirtildi. 
     Cumhurbaşkanı Sezer'in de Putin'e terör eylemini kınayan yazılı bir mesaj gönderdiği bildirildi. Sezer'in mesajında, eylemi derin üzüntü ve kaygıyla öğrendiğini ifade ederek, olay sırasında yaşamını yitirenler için başsağlığı dileklerini yinelediği kaydedildi. 
     Açıklamada, Sezer'in alıkoyulanların daha fazla can kaybına yol açmadan bir an önce özgür bırakılmaları ümidini ifade ettiği belirtilerek, şöyle denildi 
     ''Cumhurbaşkanımız ayrıca, masum insanlara yönelik bu terör eylemini şiddetle kınadığımızı, her fırsatta vurgulaya geldiğimiz gibi, terör ve şiddetin hiçbir haklı gerekçesi olamayacağına ve hiçbir biçimde onaylanamayacağına inandığımızı söylemiş ve bu üzücü olay nedeniyle Rus halkıyla dayanışma duygularımızı dile getirmiştir.'' 
     
</TEXT>
</DOC>
