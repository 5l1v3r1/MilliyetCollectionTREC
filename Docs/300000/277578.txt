<DOC>
<DOCNO> 277578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonyas16.html </URL>
<DATE> 2004/10/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Jupiter'in uydusu Europa'da da hayat var mı 
</HEADLINE>
<TEXT>

     Rus bilim adamları, sadece Mars da değil, Jupiter gezegeninin uydusu Europa'da da hayat olduğuna inandıklarını söylediler. 
     Rusya Bilimler Akademisi üyelerinden Mihail Marov, İnterfaks ajansına yaptığı açıklamada, Europa'daki buz tabakanın altında okyanus olduğuna inandıklarını, Europa'da biyojenik bir hareketlilik olasılığını da gözardı etmediklerini belirtti. 
     Rusya'nın Europa'ya uçuş yapmak için gerekli ekipmanının bulunduğunu, ancak bu ekipmanın güvenliğinin öncelikle test edilmesi gerektiğini ifade eden Marov, Jupiter'e uçmayı başarabilecek bir uzay aracı yapmanın 4 yıl süreceğini söyledi. 
     Lavoçkin Füze İmalat Şirketi Genel Müdürü Konstantin Piçkadze de, Rusya'nın 2009 yılında Mars gezegeninin uydusu olan Phobos'a uçuş yapmayı planladığını kaydetti. 
     Şirketinin bu uçuşlar için gerekli araçları gelecek yıl üretmeyi planladığını kaydeden Piçkadze, Mars ve Ay'ın incelenebilmesini sağlayacak araçların geliştirilmesi üzerinde de çalıştıklarını bildirdi. 
     
</TEXT>
</DOC>
