<DOC>
<DOCNO> 268101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun33.html </URL>
<DATE> 2004/09/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Güzelyurt'ta bu akşam ayin, mevlit ve 'barış şöleni' var 
</HEADLINE>
<TEXT>

     Hıristiyan Rum halkı için kutsal ibadet yerlerinden Güzelyurt'taki Ay. Mamas Kilisesi'nde KKTC hükümetinin onayıyla bu akşam ve yarın sabah yapılacak ayin, ülke gündeminin başına oturdu. 
     Müze olarak kullanılan kilisede 30 yıl aradan sonra yapılacak ayin için binlerce Rum'un Güzelyurt'a gitmesi beklenirken, ayine destek amaçlı ''Barış Şöleni'' ile karşı çıkanların okutacağı mevlit ve düzenleyeceği protesto eylemi de aynı saatlerde olacak. 
     Bölgede polis olağanüstü güvenlik önlemleri alırken, Güzelyurt belki de tarihinde ilk kez bu kadar odak noktası haline geldi. 
     Kıbrıs Barış Harekatı'ndan beri orijinali korunarak İkon Müzesi olarak kullanılan Ay. Mamas Kilisesi'nde bu akşam düzenlenecek ayinin saat 18.00 civarında başlaması ve 3 saat sürmesi bekleniyor. 
     Ayine karşı çıkanlarsa aynı saatlerde bir eylem biçimi olarak Güzelyurt Fatih Camii'nde şehitler ruhuna mevlit okutacak. Ay. Mamas'ın yaklaşık 50 metre yakınındaki camide okutulacak mevlit 18.30'da başlayacak. Ardından da Rumların ayin yapmasını protesto için eylem düzenlenecek. 1 Eylül Dünya Barış Günü dolayısıyla Lefkoşa'da düzenlenmesi planlanan, ancak Ay. Mamas Kilisesi'ne geçtiğimiz hafta bomba konulmasına tepki olarak Güzelyurt'a alınan ''Barış Şöleni'' ise saat 20.30'da başlayacak. ''Bu Memleket Bizim Platformu'' tarafından organize edilen miting, kiliseden kısmen uzak mesafede, İnönü Meydanı'nda yapılacak. 
     
     POLİS TEŞKİLATININ 3'TE BİRİ BÖLGEDE 
     Aynı saatlerde ayin, miting ve mevlitle olağanüstü koşullara hazırlanan bölgede polis de olağanüstü güvenlik önlemleri aldı. 
     Lefkoşa-Güzelyurt güzergahıyla kent içinde iki günden beri önlemleri artıran polis alarm koşullarında çalışıyor. 
     Bu akşam 650 polis görev başında olacak. Yetkililer, bu sayının polis örgütünün 3'te birine denk geldiğine dikkati çektiler. 
     
     YAKLAŞIK 2 BİN KİŞİ KATILACAK. ÇAN ÇALINMAYACAK 
     Metropolit Neofitos'un yöneteceği Ay. Mamas'taki ayine yaklaşık 2 bin civarında Rum'un katılması bekleniyor. 20 civarında otobüsle ve kendi araçlarıyla ayin için KKTC'ye geçecek Rumlara kapılarda normal prosedür uygulanacak ve kimlik göstermeyenler giriş yapamayacak. 
     Ayinde çan ve yükseltici cihaz kullanılmayacak. Ayin, sadece kilise avlusundan duyulacak şekilde seslendirilebilecek. 
     Ay. Mamas'taki ayinin ikinci bölümüyse yarın saat 08.00'de yapılacak. 
     
     YABANCI BÜYÜKELÇİLER VE RUM SİYASİLER DE KATILACAK 
     Uydu aracılığıyla tüm Hıristiyan alemine yayımlanması beklenen ayine, Rum parti liderleriyle yabancı misyon temsilcilerinin de katılması bekleniyor. 
     Rum basınından derlenen bilgilere göre AB, Almanya, İspanya, Avustralya, İrlanda büyükelçileri, BM yetkilileriyle ABD büyükelçilik temsilcilerinin ayini izlemesi bekleniyor. 
     Rum parti liderlerindense Demokratik Seferberlik Partisi DİSİ Başkanı Nikos Anastasiades, Birleşik Demokratlar Hareketi EDİ Başkanı Yorgo Vasiliu, ayrıca AKEL'den Meclis Grubu Başkanı Nikos Katsuridis başkanlığındaki bir heyetin ayin için Güzelyurt'a gideceği belirtildi. 
     
     TALAT VE MURAT DA BÖLGEDE OLACAK 
     Başbakan Mehmet Ali Talat, İçişleri Bakanı Özkan Murat ile diğer yetkililer de bu akşam Güzelyurt'ta olacak. Başbakan Talat ile İçişleri Bakanı Murat, gece boyunca kaymakamlık ve polis binalarından gelişmeleri takip edecek. 
     
     MURAT ''HER TÜRLÜ TEDBİR ALINDI'' 
     İçişleri Bakanı Özkan Murat, konuyla ilgili yaptığı açıklamada, ayin ve diğer etkinliklerin sükunet içinde yapılması için her tür tedbirin alındığını söyledi. 
     Lefkoşa-Güzelyurt güzergahında ve kent içinde alınan yoğun önlemlerden vatandaşın tedirgin olmamasını isteyen Murat, ''Her şey vatandaşımızın ve konuklarımızın güvenliği içindir. Kimse rahatsız olmasın ve polis güçlerimize yardımcı olsun'' dedi. 
     Ayin için KKTC'ye geçecek Rumların rutin uygulama çerçevesinde tek tek kimlik göstereceklerini, bunun dışında bir uygulamanın söz konusu olmadığını kaydeden Murat, yığılmanın önlenmesi için sınır kapılarındaki görevlilerin takviye edildiğini bildirdi. 
     Resmi bilgi olmamasına karşın ayine yaklaşık 2 bin Rum'un katılmasının beklendiğini belirten Murat, bir soruya karşılık, ayin izninin çan ve ses yükseltici cihaz kullanılmaması şartıyla verildiğini vurguladı. 
     Murat, ayini yönetecek Metropolit Neofitos'un kiliseye gelişinde bölge kaymakamı tarafından karşılanacağını da kaydetti. 
     
     MEVLİT 
     Ayinle aynı saatlerde kilisenin 50 metre ilerisindeki Fatih Camii'nde ayine karşı çıkanlar tarafından okutulacak mevlit konusunda ise Murat, ''Çan çalınmaması, yüksek sesle ayinin sokaktan duyulmaması gibi ayine getirdiğimiz kısıtlamaları da dikkate alarak soğukkanlı davranmalarını ve gerekli hassasiyeti göstermelerini bekliyoruz. Ama müdahale etmemiz mümkün değil, kimsenin ibadetine karışamayız'' ifadelerini kullandı. 
     
</TEXT>
</DOC>
