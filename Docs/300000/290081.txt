<DOC>
<DOCNO> 290081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun08.html </URL>
<DATE> 2004/11/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
CIA El Kaide'nin üst birimlerine sızamadı 
</HEADLINE>
<TEXT>

     Beyaz Saray'ın eski terörizmle mücadele danışmanı Richard Clarke'ın, 2002'de, ABD Kongresi'nde kapalı oturumda verdiği brifinge göre, CIA, 2001'den önce El Kaide'ye sızmayı başardı, ancak El Kaide'nin üst birimlerine sızamayan ajanlar, 11 eylül 2001'deki saldırılarının engellenmesi için istihbarat edinemedi. 
     ABD Senatosu İstihbarat Komitesi, 2002'nin haziran ayında kapalı oturumda verilen brifingin metnini kamuoyuna duyurdu. 
     Clarke'ın brifingde verdiği bilgiye göre, eski CIA Başkanı George Tenet'in, 1999'da El Kaide'ye sızılması emri vermesinden sonra üç yıl içinde CIA ajanları El Kaide'ye girmeyi başardı, ancak hiçbir ajan üst birimlere sızamadı. 
     Bazı bölümleri sansürlenen metne göre Clarke, 'CIA'in hiçbir zaman bize ileride ne olacağını söyleyen adamları olmadı. Bu nedenle Usame Bin Ladin'i öldürmek için askeri operasyon düzenleyemedik' ifadesini kullandı. 
     CIA ajanlarının El Kaide'ye sızmasından önce, istihbarat örgütünün1997 ve 1998'de Afganistan'da Bin Ladin'i gözetlemek için bir hücre kurduklarını belirten Clarke, 'istihbaratın hiç zamanında gelmediğini' kaydetti. 
     
     "Bin Ladin öldürülse bile saldırılar düzenlenebilirdi" 
     Richard Clarke, brifingde, Usame Bin Ladin'in yakalanması ya da öldürülmesi halinde bile 11 eylül 2001'deki saldırıların düzenlenebileceğini belirtti. 
     Cumhuriyetçi Senatör Ray Lahood'un, ''Bin Ladin'i 11 eylülden önce ele geçirseydik, bu saldırılar düzenlenebilir miydi '' sorusuna karşılık Clarke, ''Bin Ladin'in öldürülmesi halinde de Dünya Ticaret Merkezi'nin havaya uçurulabileceğini'' söyledi. 
     Clarke, ''1997'den beri El Kaide'nin kafasını kesmemiz durumunda yeni liderlerin çıkacağını biliyorduk. Sanıyorum hükümet yetkilileri arasındaki birçok kimse, Bin Ladin'i öldürmenin El Kaide'yi yok etme sürecinde son değil başlangıç olduğunu kabul ediyordu'' dedi. 
     Richard Clarke, 2003'te görevinden istifa etmişti. Clarke, görevinden ayrılmasından sonra 11 eylül saldırılarından önce terörizmi öncelikli mesele olarak ortaya koymadığı gerekçesiyle ABD Başkanı George Bush yönetimini eleştirmişti. 
     
</TEXT>
</DOC>
