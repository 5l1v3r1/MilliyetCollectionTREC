<DOC>
<DOCNO> 258351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonyas02.html </URL>
<DATE> 2004/07/26/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
'Fahrenheit 9 11'den yeni bir rekor daha... 
</HEADLINE>
<TEXT>

     Michael Moore'un 'Fahrenheit 9 11' isimli tartışmalı filmi sadece ABD gösteriminde 100 milyon dolarlık bir hasılatı aşarak belgesel filmler arasında bir rekora daha imza attı. 
     11 Eylül saldırıları sonrası izlediği politikalardan dolayı ABD Başkanı George W. Bush'a sert eleştiriler yönelten filmin, bu hafta sonu elde ettiği 5 milyon dolarlık gelirle birlikte şu ana kadar ki toplam hasılatının 103,35 milyon doları bulduğu kaydedildi. 
     Pazar günü yaptığı bir açıklamada, Beyaz Saray'ın son üç yıldır Amerikan halkına gerçeklerin tamamını söylemediğini kaydeden Moore, insanların gerçekleri görmek için sinemalara koştuğunu ve ülkede büyük ihtiyaç duyulan önemli konuları tartışmaya başladıklarını ifade etti. 
     Bundan önceki en fazla hasılat yapan belgesel filmin 21,6 milyon dolarla yine Moore'a ait olan Oscar Ödüllü ''Bowling for Columbine - Benim Cici Silahım'' isimli film olduğu kaydediliyor. Ancak önceki filmi söz konusu hasılatı gösterimde kaldığı dokuz ay içinde yaparken, ''Fahrenheit 9 11'' gösterime girdiği ilk hafta sonunda 23,9 milyon dolarlık bir hasılat gerçekleştirdi. 
     ''Fahrenheit 9 11'' filmi 2 Kasım'da Başkanlık seçimlerinin yapılacağı Amerika'da Irak işgali konusunda tam anlamıyla siyasal bir kutuplaşmaya yol açarken, ''Control Room'' ve ''Outfoxed'' gibi yeni siyasi belgesellerin de daha fazla izleyici ile buluşması konusunda teşvik edici bir etki yaptı. 
     Şimdiden Oscar Ödülleri için en büyük aday olarak gösterilen ve bu ödüller için sadece Mel Gibson'ın ''The Passion of Christ - İsa'nın Çilesi'' isimli filmiyle yarışacağı tahminleri yapılan ''Fahrenheit 9 11'', gösterime henüz girmeden katıldığı bu yılki Cannes Fim Festivali'nde en büyük ödül olan Altın Palmiye ödülüne layık görülmüştü. 
     
</TEXT>
</DOC>
