<DOC>
<DOCNO> 289238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko17.html </URL>
<DATE> 2004/11/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Duble yolda hedefler tutuyor 
</HEADLINE>
<TEXT>

     Hükümetin göreve gelişiyle birlikte ortaya koyduğu en önemli vaatlerden biri olan duble yollarda çalışmalar hızlanarak devam ediyor. 
     Bu çerçevede, 2005 yılı içinde 3 bin km. bölünmüş yolun daha tamamlanarak hizmete açılması bekleniyor. 
     Bu yıl yaklaşık 3 bin km'lik bir güzergah üzerinde bölünmüş yol çalışmaları yürütülürken, Eylül 2004 itibarıyla bu güzergahların bin km'lik bölümü sathi kaplama olarak tamamlandı, hava koşullarına bağlı olarak bu rakamın yıl sonuna kadar 2 bin km'yi aşması bekleniyor. 
     Antalya-Alanya güzergahının tamamının bölünmüş yol olarak trafiğe açılması hedeflenirken, Afyon-Sandıklı-Dinar, Denizli-Çardak-Dazkırı, Kınalı Ayrımı-Tekirdağ güzergahlarındaki yapım çalışmalarına öncelik verilecek. 
     Tekirdağ-Malkara-İpsala ve Şanlıurfa-Viranşehir-Silopi güzergahlarında bölünmüş yol yapımına başlanacak. 
     2005 yılı içinde yaklaşık 3 bin km. bölünmüş yolun tamamlanması planlanıyor. 
     Ayrıca, bu yılın sonunda, yıl içinde 48 km. otoyol ve bağlantı yolunun trafiğe açılması ile toplam otoyol uzunluğunun bin 940 km'ye ulaşması hedefleniyor. 
     
     KARADENİZ SAHİL YOLU 
     Samsun-Sarp arasındaki 560 km'lik Doğu Karadeniz Sahil Yolundaki yapım çalışmalarında da, yıl içinde sağlanan ödeneklerle ciddi bir hızlanma sağlandı. 
     Geçen yıl sonunda 263 km'lik kısmı bölünmüş yol olarak hizmet vermekte olan güzergahın 2004 yılı sonunda 381 km'lik kısmının bölünmüş yol haline getirilmesi hedefleniyor. 
     
</TEXT>
</DOC>
