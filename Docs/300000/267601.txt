<DOC>
<DOCNO> 267601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo14.html </URL>
<DATE> 2004/08/30/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Beşiktaş'a izin yok... 
</HEADLINE>
<TEXT>

     Birinci Süper Futbol Ligi'nde 2004-2005 sezonunda oynadığı 4 maçta sadece 2 puan alarak taraftarlarını düş kırıklığına uğratan Beşiktaş'ta, futbolcular günü çalışarak geçirdi. 
     Milli maçlar nedeniyle lige verilen bir haftalık araya rağmen teknik direktör Vicente del Bosque, siyah-beyazlı futbolculara izin vermeyerek bu sabah BJK Nevzat Demir Tesisleri'nde idman yaptırdı. 
     Gaziantepspor maçında forma giyen oyuncuların kısa tuttuğu antrenmanda diğer futbolcular ise ayrı çalıştı. 
     Antrenmanda A Milli Takım'da bulunan Okan Buruk, İbrahim Toraman, Norveç Milli Takımı'na giden John Carew, Mısır Milli Takımı'na çağrılan Ahmed Hassan Kamel ve Romanya Milli Takımı kampına katılan Daniel Gabriel Pancu yer almadı. 
     Sakatlıkları süren menajer-oyuncu Tayfur Havutçu ve Tayfun Korkut, takımdan ayrı idman yaparken, Juanfran ise salonda çalıştı. 
     Kaan Dobra ve Cordoba'nın hafif sakatlık geçirdiği idmana Gaziantepspor maçında sağ ayak bileğinden sakatlanan Ali Güneş de katılmadı. Antrenman sonrasında İbrahim Akın da Ümit Milli Takım kampına katıldı. 
     Beşiktaş, ligin 5. haftasında yapacağı Sakaryaspor maçı hazırlıklarına yarın devam edecek. 
     Bu arada, kulüp asbaşkanı ve futbol şube sorumlusu Kıvanç Oktay, antrenmanı izleyerek, teknik heyet ve futbolculara moral verdi. 
     Öte yandan, Beşiktaş'ın 1 Eylül Çarşamba günü BJK Nevzat Demir Tesisleri'nde İkinci Lig A Kategorisi takımlarından Kocaelispor ile hazırlık maçı yapacağı öğrenildi. 

     
</TEXT>
</DOC>
