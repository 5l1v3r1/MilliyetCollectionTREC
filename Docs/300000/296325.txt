<DOC>
<DOCNO> 296325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur19.html </URL>
<DATE> 2004/12/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Marmara'da hamsi bolluğu... 
</HEADLINE>
<TEXT>

     Marmara Denizi'nde son 5 yılın en verimli ''hamsi'' sezonu yaşanırken, çinekop ve istavritin bol olmasının da balıkçıların yüzünü güldürdüğü bildirildi. 
     Önemli balıkçılık merkezlerinden Bandırma'da faaliyet gösteren balıkçılık şirketi sahibi Osman Kocaman, AA muhabirine yaptığı açıklamada, havaların soğumasıyla birlikte hamsi, çinekop ve istavritte beklenen bolluğa ulaşıldığını söyledi. 
     Haziran ayında havaların soğuk gitmesi nedeniyle Karadeniz'de yumurtlayan balıkların bazılarının yumurtalarının tutmadığını, bu nedenle özellikle palamut ve lüferdeki bereketin umdukları gibi olmadığını ifade eden Kocaman, ''Hamsi bolluğundan hem balıkçılar hem de vatandaş memnun. Bandırma'dan yurdun her köşesine TIR'larla balık gidiyor. Türkiye bu yıl hamsiye doyacak'' dedi. 
     Kocaman, bilinçli avcılık yapılarak yavru hamsilere zarar verilmemesi durumunda gelecek yıl da bu bolluğun yaşanabileceğini bildirdi. 
     Türkiye'de son yıllarda marine edilmiş hamsi balığı sektörü oluştuğunu belirten Kocaman, ucuz bir protein kaynağı olan kaliteli hamsiyi marine ederek ciddi bir ihraç ürünü olarak değerlendirmeye çalıştıklarını dile getirdi. 
     Kocaman, bu sezon avlanan balık miktarında geçmiş yıllara oranla artış yaşandığını vurgulayarak, şu andaki görünüme göre bereketin av yasağının başlayacağı nisan ayına kadar sürmesini beklediklerini söyledi. 
     Hamsinin toptan 1 milyon, perakende olarak 1.5-2 milyon liradan satıldığını kaydeden Kocaman, olağandışı bir durum olmadığı takdirde satışların bu fiyattan devam edeceğini belirtti. 
     
     BALIKÇILARA UYARI 
     Osman Kocaman, denizde bereket yaşanmasına rağmen, balıkçıların bilinçli avlanmayı elden bırakmamaları gerektiğine dikkati çekerek, özellikle ışık kullanarak ve trolle yapılan avcılıktan uzak durulmasının büyük önem taşıdığına dikkati çekti. 
     Avlanma sırasında kullanılan ışığa, büyük balıkların yanı sıra yavruların da geldiğini ve böylece balık neslinin azalmasına yol açıldığına işaret eden Kocaman, trolle avcılıkta dip taraması yapılması yüzünden de balık yumurtalarının büyük zarar gördüğünü kaydetti. 
     
</TEXT>
</DOC>
