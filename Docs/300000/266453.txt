<DOC>
<DOCNO> 266453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/spor/axspo01.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da zafer zirvesi 
</HEADLINE>
<TEXT>


Beşiktaş Başkanı Yıldırım Demirören, Ümraniye'de teknik heyet ve futbolcularla bir toplantı yaptı. Demirören, takıma duyduğu güvenini tekrarlayarak, Gaziantepspor maçından üç puan istedi 

ORHAN YILDIRIM 


'Yeni başlangıç' 
LİGDE henüz galibiyeti bulunmayan Beşiktaş, Gaziantepspor maçında üç puan için kenetlendi. Siyah - Beyazlılar'ın dünkü antrenmanını izleyen Başkan Yıldırım Demirören, Futbol Şube Sorumlusu Kıvanç Oktay ve Futbol Direktörü Erdil Arpacı, teknik heyet ve futbolcularla bir toplantı yaptı. Demirören, Antep maçıyla yeni bir başlangıç yapmak istediklerini söyledi, "Kazanmak için gereken güç bizde fazlasıyla var" diyerek güven tazeledi. 

'Dönüm noktası' 
KIVANÇ Oktay da Del Bosque ile futbolcuların tüm taleplerini yerine getirdiklerini vurgulayarak, "Şimdi sıra sizde. Başarılı olacağınızdan hiç kuşkumuz yok. Kötü başladık, ama ligi şampiyon olarak bitireceğiz" dedi. Menajer ve Kaptan Tayfur Havutçu da, "Geçen yıl Kocaeli'de İstanbulspor'a yenilerek düşüşe geçmiştik. Şimdi aynı stadda Antep'i yenip çıkışa geçeceğiz. Takım olarak buna hazırız" ifadesini kullandı. 

Bosque'den garanti 
TEKNİK Direktör Vicente del Bosque de Başkan Yıldırım Demirören'e başarı garantisi verdi. Artık kazanma zamanının geldiğini vurgulayan İspanyol çalıştırıcı, "Oyuncuların sorunu, daha çok geçen yıl yaşanan ve bu sezon devam eden olaylarda. Kafaların değişmesi için sahadan çok saha dışında da çalışmalar yapıyoruz. Bu olumsuzluk her geçen gün eriyor. Sorunları çözeceğiz. Zaten bunun için buradayım" diye konuştu. 

Juanfran şoku 

CENGİZ MALGIR 

Sakatlandı 
LİGDE Gaziantepspor ile yapacakları maçın hazırlıklarına dün yaptığı iki antrenmanla devam eden Beşiktaş, iyileşen Pancu, Carew, Okan ve Tümer'e sevinirken, Juanfran'ın sakatlığına üzüldü. PAF takımı ile akşam yapılan idman maçının 25. dakikasında sağ dizinden sakatlanan futbolcu yerini Pancu'ya bıraktı. İspanyol oyuncunun dizinde ödem oluştuğu, tedavisine başlandığı açıklandı. 

A Takım 5-0 galip 
ÜMRANİYE Tesisleri'nde PAF ile karşılaşan A Takım, maçı 5-0 kazandı. Hakemliğini kaleci antrenörü Erdinç Erol'un yaptığı müsabakada goller 4 ve 7. dakikalarda İbrahim Akın, 34'te Sergen, 70. dakikada Berkant ve 90'da Ahmed Hassan'dan geldi. Teknik Direktör Vicente del Bosque, futbolcuların son durumunu görme fırsatı bulurken, kalede Cordoba'nın 90 dakika görev yapması dikkat çekti. 

Beşiktaş İzmit'te 

GAZİANTEP maçını İzmit İsmetpaşa Stadı'nda oynayacak olan Beşiktaş, zemine alışmak için bu sabahki idmanını burada yapacak. Öte yandan karşılaşmanın biletleri, dün İnönü Stadı şeref tribününde satışa sunuldu. Kombine kartı bulunanlar ücretsiz bilet alabilecek. 

Carew'e milli davet 

JOHN Carew, 5 ay aradan sonra Norveç Milli Takımı'na çağırıldı. Tore Andre Flo'nun takımdan ayrılmasının ardından Siyah-Beyazlı futbolcuya davet yapan Teknik Direktör Aage Hareiede, gelecek hafta oynanacak İtalya ve Beyaz Rusya maçlarında Carew'e şans verecek. 

BJK TV, 15 Eylül'de 

BEŞİKTAŞ Basın Sözcüsü Reha Muhtar, BJK TV'nin 15 Eylül'de yayına gireceğini söyledi. Muhtar, "9 Eylül'de İnönü Stadı içinde bunun tanıtımını yapacağız. Yönetim kanadından benden başka Genel Sekreter Kenan Öner ile yönetici Adnan Demir'de olacak. BJK TV bir yıldız olarak doğacak" dedi. 


</TEXT>
</DOC>
