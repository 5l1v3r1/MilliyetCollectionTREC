<DOC>
<DOCNO> 273857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/yazar/asik.html </URL>
<DATE> 2004/09/22/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
100 Temel Eser 
</HEADLINE>
<TEXT>


Milli Eğitim Bakanlığı'nın tavsiye ettiği "100 Temel Eser"i Milliyet okurlarına 30 kupon karşılığında 448 sayfalık bir rehber kitap halinde sunuyor... 
Kitapta Milli Eğitim Bakanlığı'nın tavsiye ettiği tüm yazarların yaşamöyküleri, eserleri ve edebiyatımızdaki yeri anlatılıyor. Tavsiye edilenler eğer şiir kitabıysa şiirlerden örnekler... Romansa roman özeti veriliyor. 
Kimi köşe yazarları bu girişime olumsuz yaklaşıtı. Öğrencilere özet okutup kitap okumaktan caydıracağımızı öne süren var.. Reklamlardaki cümleleri eleştiren var... 
Ama sağlanan hizmetin temel faydaları üzerinde duran yok... 
Acaba öğrenciler, MEB tarafından tavsiye edilen 100 kitabın kaçını ellerine alacak, kaçını okuyacaklar 
En iyimser ihtimalle üçünü, beşini, onunu... 
Tavsiye edilen kitapların önemli bir kısmı zaten piyasada yok. 
Milliyet'in vereceği rehber kitap ise 100 kitabın birden yazarını ve eserlerini tanıtıyor. Kitaba ve yazarına nasıl ulaşılacağını anlatıyor. 
Gazetelerin kitap ekleri de benzer işlev görmüyor mu Ekler, piyasaya çıkan kitapların özetlerini vererek okurlarını seçim yapmaya ve o kitapları okumaya özendirmiyorlar mı 
Milliyet'in kitabı, 100 Temel Eser'i ve yazarlarını tanıtıcı bir rehber kitap olacaktır... Özeti yeterli bulmayan refiklerimiz tavsiye edilen kitapları bütün olarak okurlarına verebilir, tamamlayıcı bir işlev görebilirler. 
Kimse kimsenin elini tutmuyor. 

TCK'nın şu şekilde veya bu şekilde olması hiç fark etmez... 
Çünkü bizim memlekette her suç için ikide bir af çıkarılıyor... 
Haldun Ertem 

Avrupa kuşkulandı Eğer TBMM 6 Ekim'e kadar TCK'nın son 2 maddesini onaylar ve yasayı çıkarırsa AB ile ilişkiler düzelir mi Zor... 
Çünkü Başbakan'ın zina konusunda dayatması öyle geri dönülerek izleri silinecek bir davranış değil... Zina konusundaki direnme Avrupa'ya 
"AKP'nin dinsel inançlara göre hareket ettiği ve ilerde de çeşitli konularda inançlara dayalı görüşlerini Avrupa laikliğine karşı dayatacağı" 
izlenimi verdi... TCK çıkarılsa da artık bu izlenimin yarattığı tahribatı silemezsiniz... 

Zina fıkrası Papaz vaazını bitirip kiliseden dışarı çıkarken adamın biri yanaşıp ellerine sarılmış ve 
- Muhterem peder, bugünkü vaazınızla beni bir günah işlemekten kurtardınız. Geçen hafta şapkamı kaybetmiştim ve bugün buraya bir şapka çalmak için geldim. Ama tam o sırada sizin On Emir'i saymakta olduğunuzu duydum ve çalmaktan vazgeçtim... 
Peder 
- Aferin oğlum, herhalde "Hırsızlık yapmayacaksın" demem seni engelledi değil mi 
- Hayır, demiş adam, zina yapmayacaksın dediğinizde şapkamı nerede unuttuğumu hatırladım 
Leda Çekem'e teşekkürle 

Dün sabah Radyo - 1'de "Günün İçinden" adlı programında sunucu gazete başlıklarını okuyor. Başlıkların çoğu TCK Türk Ceza Kanunu üzerine... 
Sunucu, TCK'yı nasıl mı okuyor 
"Türkiye Cumhuriyeti Kanunu" 
Hem de bir değil, tam üç kez. 

Şimdi şok zamanı Türkiye ve Avrupa tam bir şok yaşıyor... Herhalde Cumhuriyet tarihinde ilk kez bir tek adam Başbakan , tek başına, bu kadar hayati bir konuda bu kadar tehlikeli bir karar alıyor. 
Başbakan'ın emriyle TCK'nın belirsiz bir tarihe ertelenmesi, Türkiye'nin AB'ye girişini çıkmaza soktu. Başbakan'ın en yakınları dahi bu kararı bir anlam veremiyor. Başbakan'ın da kendi aldığı karara bir anlam verdiği kuşkulu... Erdoğan hala 
- Yeni TCK, Kopenhag Kriterleri'nin parçası değil, kendiliğimizden attığımız bir adım, diyor... 
Yeni TCK içindeki, özgürlüklere, insan haklarına, işkencelere, kadın erkek eşitliğine ilişkin bir yığın maddenin Kopenhag Kriterleri'yle birebir ilişkili olduğundan galiba sadece Tayyip Erdoğan habersiz... 
Hürriyet gazetesine göre Başbakan yarın Brüksel'de Verheugen'e 
"Sizinle Türkiye'de zinayı konuştuk mu " diye soracakmış. 
Sorunun kendisi başlı başına skandal... Demek Verheugen Türkiye'de böyle bir şey söylemiş olsa zinayı mesele yapmayacaktık... Demek biz Avrupa kriterlerini bilmiyoruz, anlamıyoruz ancak Verheugen sözlü olarak bildirince anlıyoruz... Ayıp üstüne ayıp... 
CHP'li Onur Öymen gibi politikacılar duruma kan ağlıyor. Öymen diyor ki 
- AB'nin beklediklerini tam olarak yerine getirmemekle birlikte ekimde olumlu bir rapor çıkması kesinleşmişti. Muhtemelen yaz sonunda müzakereler başlayacaktı. Ancak TCK'nın askıya alınmasıyla aleyhimizdeki çevreler canlandı. Haklılık kazandı. Alman Hristiyan Demokrat lider Angela Merkel'in mektubundan sonra Lüksemburg Başbakanı Junker bir açıklama yaparak Türikye'ye özel statü verilmesini önerdi. Almanya'da Heider'in partisi "Eğer Türkiye'ye olumlu oy verirseniz koalisyondan çekiliriz" diye hükümeti tehdide başladı. Her şey hiç gerek yokken tersine döndü... 



</TEXT>
</DOC>
