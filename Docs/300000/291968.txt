<DOC>
<DOCNO> 291968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun16.html </URL>
<DATE> 2004/11/25/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Solana Hamas ile gizlice görüştüm 
</HEADLINE>
<TEXT>

     AB Ortak Savunma ve Dış Politika Yüksek Temsilcisi Javier Solana, AB'nin yasaklanan örgütler listesinde yer alan Hamas ile gizli görüşmeler yaptı. 
     Solana, BBC radyosuna yaptığı açıklamada, Hamas ile doğrudan bağlantı kurduğunu, ancak bu görüşmelerin son birkaç günde olmadığını belirterek, ''Bu görüşmeler uzun olmadı. Sadece uluslararası toplumun nerede olduğunun açık bir mesajını iletmek içindi'' dedi. 
     Javier Solana, Filistinli Hamas örgütünden kiminle ve nerede görüştüğüne ilişkin açıklama yapmazken, görüşmelerin aylar önce yapıldığını kaydetti. 
     
     YALANLADI 

     AB Ortak Savunma ve Dış Politika Yüksek Temsilcisi Javier Solana, AB'nin yasaklanan örgütler listesinde yer alan Hamas ile görüştüğünü yalanladı. 
     Solana'nın makamından yapılan açıklamada, Solana'nın BBC radyosuna verdiği demece açıklık getirildi ve yüksek temsilcinin Hamas ile doğrudan görüşme yapmadığı belirtildi. 
     Açıklamada, ''Bugün yayınlanan BBC demecine atfen, Solana ile Hamas arasında doğrudan temas olmadığı'' ifade edildi. 
     
     İSRAİL ELEŞTİRMİŞTİ 

     İngiltere Dışişleri Bakanı Jack Straw da Kudüs'ten BBC'ye yaptığı açıklamada, Hamas konusundaki tutumlarının açık olduğunu dile getirdi ve ''Hamas ile bağlantımız yok'' dedi. 
     Straw, bu tür örgütlerin görüşmelerde yer almak için yapması gerekenin şiddetten vazgeçmek olduğunu da sözlerine ekledi. 
     İsrail Dışişleri Bakanlığı sözcüsü de BBC'ye açıklamasında, Solana'yı Hamas temsilcileriyle görüşmesinden ötürü eleştirdi ve ''Hamas'ı siyasi bir ortak olarak görmüyoruz'' yorumunu yaptı. 
     Sözcü, ''Onları, sayısız İsrail kenti ve kasabasındaki intihar saldırılarından sorumlu ölümcül bir terörist örgüt olarak görüyoruz. Bizce, çözümün değil, sorunun parçasıdır'' diye konuştu. 
     AB ve ABD, Hamas'ı geçen yıl yasaklanan örgütler listesine almıştı. 
     
</TEXT>
</DOC>
