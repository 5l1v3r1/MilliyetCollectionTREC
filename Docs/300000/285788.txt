<DOC>
<DOCNO> 285788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonspo12.html </URL>
<DATE> 2004/11/03/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Efes Pilsen Avrupa kupalarında 309. maçına çıkıyor... 
</HEADLINE>
<TEXT>

     Efes Pilsen, İspanya'nın Estudiantes takımıyla yarın İstanbul'da yapacağı maçla birlikte Avrupa kupalarında 309. sınavına çıkacak. 
     Lacivert-beyazlılar, 1979-80 sezonunda başlayan Avrupa kupaları serüveninde şimdiye dek oynadıkları 308 maçta 193 galibiyet, 115 yenilgi alırken yüzde 63'lük galibiyet oranı tutturdu. 
     
     İSPANYOL TAKIMLARIYLA MAÇLARI 

     Efes Pilsen, Avrupa kupalarında İspanyol takımlarıyla toplam 42 maça çıktı. 
     Bu maçlardan 26'sını kazanan lacivert-beyazlılar 16'sında sahadan mağlup ayrıldı. 
     
     MAHMUTİ'NİN KARNESİ 

     Efes Pilsen, antrenörü Oktay Mahmuti yönetiminde Avrupa kupalarında yüzde 64'lük galibiyet oranı tutturdu. 
     Lacivert-beyazlılar, Mahmuti yönetiminde Avrupa kupalarında oynadıkları 73 maçta, 47 galibiyet alırken, 26 kez sahadan mağlup ayrıldı. 
     
     ''AVRUPA LİGİ'NE İYİ BİR BAŞLANGIÇ YAPMAK İSTİYORUZ'' 

     Basketbolda Avrupa Basketbol Ligleri Birliği ULEB tarafından düzenlenen Erkekler Avrupa Ligi'nde Efes Pilsen, 2004-2005 sezonundaki ilk maçını yarın İstanbul'da yapacak. 
     A Grubu'nda yer alan lacivert-beyazlılar, ilk maçında İspanya'nın Estudiantes takımıyla karşılaşacak. 
     Abdi İpekçi Spor Salonu'nda saat 19.40'da başlayacak karşılaşma Skytürk'ten naklen yayınlanacak. 
     Efes Pilsen Antrenörü Oktay Mahmuti, milli takımın ardından kısa da olsa iyi bir hazırlık dönemi geçirdiklerini, yeni transferlerin her geçen gün daha iyi oynadığını vurgulayarak, şunları kaydetti 
     ''Önümüzdeki günlerde performansımızın daha yukarılara çıkacağına inanıyorum. Avrupa Ligi'ndeki ilk rakibimiz Estiduantes, İspanya Ligi'nin güçlü ekiplerinden biri. Evimizde oynayacağımız zorlu karşılaşmayı kazanmak için birinci dakikadan itibaren elimizden gelenin en iyisini yapacağız. Çekişmeli geçecek olan bu maçı kazanarak Avrupa Ligi'ne iyi bir başlangıç yapmak istiyoruz. İzleyenlere heyecanlı ve zevkli dakikalar yaşatacak bu karşılaşmada tüm taraftarımızı Abdi İpekçi'ye bekliyoruz.'' 
     
</TEXT>
</DOC>
