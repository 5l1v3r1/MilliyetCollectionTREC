<DOC>
<DOCNO> 287653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/yazar/bila.html </URL>
<DATE> 2004/11/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Felluce... 
</HEADLINE>
<TEXT>


Beklenen oldu. ABD, Felluce operasyonunu başlattı. Büyük bir askeri kuvvetle, direnişin merkezi sayılan bu kenti kontrol altına almaya çalışıyor. 
ABD seçimlerinden sonra merak edilen şuydu 
ABD, Felluce'den başlayarak askeri operasyonlara mı yönelecek, yoksa sorunu uluslararası zeminlere mi kaydıracak 
Ankara'nın beklentisi ve temennisi, Bush'un diplomatik kanalları öne çıkarması, uluslararası zeminlere yönelmesiydi. 
Ancak, Beyaz Saray, seçimlerden hemen sonra askeri düğmeye bastı... 
ABD, Irak'ta karşılaştığı sorunu salt askeri güçle çözebilir mi Direnişi sıfırlayıp Irak'ta istikrar sağlayabilir mi 
Uzmanlar bu sorulara olumlu yanıt vermiyorlar. 
Felluce'den başlayan ABD operasyonlarının diğer kentlere de yöneltilmesi olasılığından söz eden askeri uzmanlara göre, "gerilla" tipi direnişlerin, bu yöntemle sıfırlanması mümkün değil. Kenti veya coğrafya kontrolünü esas almayan gerilla tipi direnişlerin alanı işgal kuvvetlerine bırakıp başka kentlere yönelmeleri olasılık dahilinde. 
Askeri açıdan ABD ordusunun, karşısında düzenli bir ordu olmadığı için kesin bir sonuç alması zor. 
İşin siyasi yönüne gelince... 
ABD'nin Felluce operasyonu, Sünni Arapların tepki ve karşı faaliyetlerini artıracaktır... 
Washington, askeri yöntemlerle geçici olarak sağlayacağı üstünlük ortamında, seçimleri gerçekleştirmeyi amaçlıyor olabilir. Böyle bir zemin üzerinde sağlıklı bir sayım ve seçim yapılması ise gerçekçi görünmüyor. 
Özellikle, Sünni Arapların, yapılacak seçimlere katılmama kararı almaları yüksek bir olasılık. Bu durumda daha önce Dışişleri Bakanı Abdullah Gül'ün de dikkat çektiği gibi Irak'ın tüm kesimlerini temsil etmeyen bir meclis oluşacak ki, bu da bir süre sonra meşruiyet tartışmasını da beraberinde getirecek. 
Ankara, Sünni Arapların seçimlere katılması yönünde çaba gösteriyor. Bu nedenle de ABD'nin Felluce operasyonuna girişmemesi temennisinde bulunuyordu. Operasyonun direnci artıracağı, sayım ve seçim ortamını daha sağlıksız kılacağı düşüncesiyle, sorunun uluslararası zeminlere taşınmasını savunuyordu. 
Ancak, bugün görülüyor ki, Bush, sorunun askeri "zafer"le çözebileceğine inanıyor. Felluce operasyonu bunu gösteriyor. 
Seçimden aldığı gücü askeri güce aktarmış durumda... 
Mısır'da yapılacak, Irak'a komşu ülkeler ve G - 8 toplantısında bakalım ABD temsilcileri nasıl bir "çözüm" önerecekler 



</TEXT>
</DOC>
