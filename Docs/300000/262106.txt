<DOC>
<DOCNO> 262106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo09.html </URL>
<DATE> 2004/08/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sommers 6 dakikada 2 gol attı, Hollanda'yı salladı 
</HEADLINE>
<TEXT>

     Trabzonspor’da yedek bekleyen Hans Somers, Utrecht formasıyla ilk resmi maçında son 6 dakikada oyuna girdi, 2 gol atıp takımına kupa kazandırdı Hans Somers Hollanda’da gündemin başına oturdu. Trabzonspor’un eski oyuncusu yeni takımı Utrecht ile çıktığı ilk resmi maçta adeta tek başına kupayı kazandı. 
     Bordo Mavili ekipte genelde yedek bekleyen Somers, Hollanda Süper Kupası’nda takımı Ajax karşısında 2-1 yenik durumdayken 84’üncü dakikada oyuna girdi. 1 dakika sonra eşitliği sağlayan Belçikalı futbolcu, 90 dakikanın bitimine saniyeler kala Utrecht’i 3-2 öne geçirerek herkesi şaşkına çevirdi. 
     
     Herkes onun peşinde 

     Utrecht, genç futbolcunun kısa sürede attığı 2 golle adeta havaya girdi ve Ajax karşısında coştu. Zira Douglas uzatma dakikalarında attığı golle farkı ikiye çıkardı 4-2. Somers maçtan sonra "Kısa sürede Ajax gibi bir takım karşısında 2 gol atmam hem benim için hem de takımım için süper bir olay. Umarım ligde de iyi bir performans ortaya koyarım" şeklinde konuştu. Bu arada Hollanda basını, Somers ile röportaj yapmak için adeta sıraya girdi. 

     
</TEXT>
</DOC>
