<DOC>
<DOCNO> 297202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun31.html </URL>
<DATE> 2004/12/13/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İtalya Türkiye Avrupa Birliği'ne girmeli 
</HEADLINE>
<TEXT>

     Avrupa Birliği Komisyonu'nun Adalet, Özgürlük ve Güvenlik'ten sorumlu İtalyan komiseri Franco Frattini, Türkiye'nin AB'ye tam üye olarak kabul edilmesi gerektiğini söyledi. 
     Frattini, İtalya'nın ön önemli günlük gazetelerinden La Repubblica'da bugün yayınlanan özel demecinde, ''Türkiye, AB'ye girmeli. Bu, ırkçılığa karşı da bir sinyal olacaktır'' dedi. 
     Franco Frattini, Türkiye'nin, halkının çoğunluğu Müslüman olmakla birlikte laik bir ülke olduğuna dikkati çekerek, ''Türkiye'nin AB'ye kabulüyle İslam dünyasına da çok önemli bir mesaj verilmiş olacak'' diye konuştu. 
     Frattini, Türkiye'nin üyeliği ve Avrupa'ya yönelik yabancı işçi göçünün hatırlatılmasının ardından, ''Siz Ankara'nın AB'ye girmesine taraftar mısınız Bu ırkçılık ve yabancı düşmanlığının yeniden alevlenmesine neden olmaz mı '' biçimindeki sorulara karşılık olarak şunları söyledi 
     ''Bence, 20 yıllık bir bekleyiş sonrasında müzakerelerin başlatılmasını istemek Türkiye'nin en meşru hakkıdır. Erdoğan hükümeti önderliğinde, köklü yapısal reformlar yaptı. Buna, adalet gibi doğrudan benim görev alanıma dahil olan konular da dahil. Ankara, ceza yasasını da reforma tabi tutmuş, bilgi edinme özgürlüğünü kısıtlayıcı düzenlemeleri kaldırmıştır. Elbette ki hiçbir devlete indirim uygulanması söz konusu olamaz. Bu nedenle müzakerelerin geleceği bağlamında ihtiyaten, askıya almayı da mümkün kılabilecek bir maddeye yer verilecektir. Ama bana göre üyelik müzakereleri başlamalıdır.'' Frattini, Avrupa'da bazı çevrelerin Müslümanların AB'yle bütünleşmelerinin zorluğundan hareketle Türkiye'nin üyeliğine karşı çıktıklarının kendisine anımsatılmasına karşılık olaraksa şöyle konuştu 
     ''Avrupa, Müslüman olmakla birlikte, laik kurumlara sahip bir ülkeyi kabul etmek suretiyle İslam dünyasına çok önemli bir mesaj vermiş olacaktır. Bu, Türkiye'yi Avrupa eğiliminden vazgeçmemeye teşvik, reformları sürdürmeye özendirme bakımından da müspet bir sinyal olacaktır. Bu, tüm Avrupa'da kavranması gereken bir mesajdır. Bu sayede, dinler ve kültürler arası buluşma yolunda da kendi içimizde en iyi olan şeyi gerçekleştirmemiz mümkün olacaktır.'' 
     
     GÖÇMEN SORUNU KONUSUNDA YEŞİL KİTAP 
     Frattini, yabancı işçi göçünün müspet bir kaynak biçiminde değerlendirilmesini ve göçmen sorununa bu anlayışla yaklaşılmasını temin etme amacıyla bir Yeşil Kitap hazırladıklarını da kaydetti. 
     AB Komisyonu'nun Adalet, Özgürlük ve Güvenlik'ten sorumlu İtalyan komiseri Franco Frattini, Yeşil Kitap'ın içeriğiniyse şöyle açıkladı 
     ''Avrupa'da geniş bir istişare yapılmasını önereceğiz. Kurumsal, ekonomik ve sosyal kuruluşların tümünden görüş alacağız. Yeşil Kitap bir dizi soruyla noktalanıyor. Ben, sosyal taraflardan görüş almaya başlamış bulunmaktayım. Örneğin, İtalyan Sanayiciler Birliği CONFINDUSTRIA Başkanı Luca Di Montezzomolo ile görüştüm. Sendika temsilcileriyle de görüşeceğiz. Entegrasyonu, kendi ekonomilerimize ve kendi işçilerimize zarar vermeksizin gerçekleştirebilmek için de bunu yapmak zorundayız.'' 
     
</TEXT>
</DOC>
