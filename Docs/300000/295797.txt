<DOC>
<DOCNO> 295797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun14.html </URL>
<DATE> 2004/12/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Belçika Türkiye'ye karşı tavır tarihi hata olur... 
</HEADLINE>
<TEXT>

     Belçika Dışişleri Bakanı Karel De Gucht, Türkiye'nin AB'ye katılımına karşı çıkmanın tarihi bir hata olacağını söyledi. 
     Belçika'nın yüksek tirajlı gazetelerinden ''Le Soir''a verdiği demeçte, ''Türkiye'nin AB üyesi olmasından yana tavrımızı kamuoyuna anlatmamız için çok çalışmamız gerekiyor'' diyen De Gucht, şöyle konuştu 
     ''Bu tavır kamuoyuna anlatılabilir çünkü tam üyelik, Türkiye'yi Avrupa yörüngesinde tutmanın en iyi yöntemidir. Avrupa stratejisi açısından, Batı ile Ortadoğu arasında bir tampon ve köprü sahibi olmak önemlidir. Zaten Türkiye bizim komşumuzdur. Dolayısıyla bu ülkede Avrupa toplumu ile uyumlu bir İslam'ın gelişmesi ve etkisini Ortadoğu'ya doğru yayması önem taşımaktadır. Türkiye, toplumsal refah ve ekonomik başarı getiren modernleşmesi ve demokratikleşmesiyle İslam dünyası için bir model olabilir. Bu, İslam dünyasına verilebilecek en iyi yanıttır.'' Karel De Gucht, sözlerini şöyle sürdürdü 
     ''AB bu çerçevede temel rol oynuyor. Türkiye'de, tam üyelik hedefi demokratikleşme ve modernleşme getiriyor. Bu gidiş tam üyelik müzakereleri sırasında devam edecek, Türkiye yasalarının büyük kısmını AB'ye uyarlamak durumunda olacak. AB'nin, bu etki olanağından kendini mahrum bırakması tarihi bir hata olur.'' De Gucht, AB kamuoyunun Türkiye'nin tam üyeliği konusunda ikna edilmesi için ellerinde çok iyi gerekçe ve kozlar bulunduğunu da belirtti. 
     
</TEXT>
</DOC>
