<DOC>
<DOCNO> 287095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko18.html </URL>
<DATE> 2004/11/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ekonomistler, doların değer kaybının sürmesini bekliyor... 
</HEADLINE>
<TEXT>

     Uluslararası döviz piyasalarında önemli paralar karşısındaki değer kaybı hızlanan doların, ABD ekonomisine ait olumsuz göstergelerin baskısı altında gerilemeyi sürdürebileceği bildirildi. 
     Doların hızlı gerilemesiyle New York'ta geçen haftanın son işlem gününde 1.2973'e kadar yükselen euro dolar paritesi, Tokyo'da bugünkü işlemlerde yükselmeyi sürdürerek 1.2986 seviyesine çıktı. Böylece ortak para euro, dolaşıma girdiği tarihten itibaren ABD Doları karşısında yeni tarihi zirvesini oluşturmuş oldu. Euro dolar paritesinin psikolojik öneme sahip 1.30 seviyesine ulaşmasının an meselesi olduğu belirtiliyor. 
     ABD Doları, euro yanında hemen bütün önemli paralar karşısında değer kaybını sürdürüyor. Bugün Tokyo'da Japon Yeni karşısında 105.33 yene kadar gerileyen dolar, son 7 ayın en düşük seviyesine inmiş oldu. Japon bankacılar, dolar yen paritesinin yılın en düşük seviyesi olan 103'e kadar gerilemesini bekliyor. 
     Diğer önemli paralardan İsviçre Frangı karşısında son 8 ayın en düşük seviyesine inen ABD Doları, İngiliz Sterlini karşısında da son 4 ayın en değersiz günlerini yaşıyor. Uluslararası döviz piyasalarında Dolar İsviçre Frangı paritesi 1.1766, İngiliz Sterlini dolar paritesi ise 1.8575 düzeyinde bulunuyor. 
     
     ABD EKONOMİSİ GÜVEN VERMİYOR 
     Ekonomistlere göre, piyasalarda ABD ekonomisine olan güvenin zayıflaması, dolardaki değer kaybını hızlandırıyor. 
     ''ABD Doları'nın geçen hafta Cuma günkü seyri, piyasaların ABD ekonomisinin dönemsel performansı yerine yapısal problemlerine odaklandığını kanıtlıyor'' diyen Bank of Tokyo-Mitsubishi'nin analistlerinden Kikuko Takeda, ABD Çalışma Bakanlığı'nın geçen hafta, beklentilerin aksine olumlu açıkladığı Ekim ayına ait işsizlik verilerinin piyasalarda güven yaratmakta başarısız olduğunu söyledi. 
     ABD'nin rekor dış ticaret açığının karşılanabilmesi için daha düşük bir dolara ihtiyaç duyulduğu konusunda uzlaşan ekonomistler, ''Japonya ve Avrupa Birliği ekonomi yönetimlerinin dolardaki değer kaybına müdahalede bulunmayacakları'' beklentisinin bu süreci kolaylaştırdığını kaydediyor. 
     31 Mart'ta sona eren geçen yılkı mali yılda 35 trilyon yen 332.2 milyar dolar satarak dolara müdahale eden Japonya'nın bu yıl ekonomisinin daha güçlü olması nedeniyle benzer bir politikaya başvurması beklenmiyor. 
     Almanya Başbakanı Gerhard Schröder'in geçen hafta yaptığı açıklamada, euronun dolar karşısındaki değerlenmesinden endişe duyduğunu belirtmesine rağmen mevcut seviyelerin Alman ihracatı için katlanılabilir olduğunu kaydetmesi, dolardaki gerilemeye AB cephesinden bir müdahale gelmesi olasılığının piyasalarda zayıflamasını sağladı. 
     Ekonomi uzmanları, ABD merkez bankası FED'in, yeni faiz artırımı sinyali vermemesi durumunda dolarda yeni bir satış dalgası başlayabileceğini ifade ediyor. 
     
</TEXT>
</DOC>
