<DOC>
<DOCNO> 280364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko39.html </URL>
<DATE> 2004/10/15/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Petrol, New York Borsası'nda 55 dolar sınırında tutunuyor... 
</HEADLINE>
<TEXT>

     ABD'de haftalık ticari petrol stoklarının gerilemesi, uluslararası borsalarda petrol fiyatlarının 55 dolar sınırına yakın seyretmesine neden oldu. 
     New York Borsası'nda dün yeni tarihi zirvesi 54.88 dolara kadar yükseldikten sonra 54.76 dolardan kapanan ABD hafif petrolünün varili, son işlemlerde dünkü kapanışının 18 sent altı olan 54.58 dolardan satılıyor. 
     Londra Borsası'nda işlem gören Brent petrolü ise sabah açılışına göre 30 sent gerileyerek 49.79 dolara indi. 
     ABD Enerji Bakanlığı'nın açıkladığı veriler, ülkenin ısınma amaçlı rafineri ürünleri stokunun 8 Ekim'de sona eren haftada 1.2 milyon varillik düşüşle 50 milyon varile, tüm ticari rafineri ürünleri stokunun ise 2.5 milyon varillik düşüşle 120.9 milyon varile gerilediğini ortaya koydu. 
     Yaklaşan kış öncesi kritik önem taşıyan ısınma amaçlı rafineri ürünleri stoku ABD'de, geçen yılın aynı döneminde 55 milyon varil düzeyindeydi. 
     ABD Mineral Dairesi ise İvan Kasırgası'nın zarar verdiği petrol tesislerinde halen 1.7 milyon varillik normal üretim kapasitesinin sadece yüzde 72'sinin gerçekleştirilebildiğini duyurdu. 
     
     ''FİYATLAR TUTUNACAK'' 
     Enerji piyasası uzmanları, ''uluslararası borsalarda fiyatlar biraz gerileyebilir. Bu durum büyük fonların kar amaçlı satışlarından kaynaklanabilir. Kısa dönemli hareketler hariç fiyatlar bu seviyelerde tutunacak'' diye konuşuyor. 
     Yaklaşan kış öncesi yüksek fiyatlar nedeniyle ABD yanında diğer sanayileşmiş ülkelerde de ısınma amaçlı rafineri ürün stoklarının yetersiz olduğu bildiriliyor. 
     
</TEXT>
</DOC>
