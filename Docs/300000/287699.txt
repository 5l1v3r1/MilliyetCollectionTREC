<DOC>
<DOCNO> 287699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun32.html </URL>
<DATE> 2004/11/10/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
11 Mart saldırıları için 101 gözaltına alındı 
</HEADLINE>
<TEXT>

     İspanya'nın başkenti Madrid'de 11 Mart'ta düzenlenen terör saldırılarından sonra yapılan operasyonlar çerçevesinde bugüne kadar 101 kişinin gözaltına alınarak sorgulandığı, bunların yarısının cezaevine konulduğu bildirildi. 
     İspanya'da yayımlanan El Pais gazetesi, İçişleri Bakanlığı kaynaklarına dayanarak verdiği haberde, 2004 yılında Avrupa ülkeleri arasında en fazla terörist tutuklayan ülkenin İspanya olduğunu belirtti. 
     Haberde, 192 kişinin öldüğü ve 1500'e yakın kişinin yaralandığı terör saldırılarının düzenlendiği Mart ayından bu yana gözaltına alınarak sorgulanan 101 kişiden yaklaşık 50'sinin halen cezaevinde bulunduğu kaydedildi. 
     Bu arada, terörle mücadele birimlerinin geçen 15 Eylül tarihinde Barcelona kentinde gerçekleştirdikleri ve 10 Pakistanlının tutuklandığı operasyonla bağlantılı olarak Barcelona'da son iki günde devam eden operasyonlarda 2 Pakistan vatandaşının daha gözaltına alındığı açıklandı. 
     Öte yandan, İçişleri Bakanlığı'nın terörizmle mücadele kapsamında oluşturduğu bir birimde Arapça bilen 65 kişinin kadrolu olarak çalıştırıldığı, 34 kişiye de geçici iş olanağı sağlandığı duyuruldu. 
     
</TEXT>
</DOC>
