<DOC>
<DOCNO> 299072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun05.html </URL>
<DATE> 2004/12/20/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
New York Times Türklerin sonsuz sabırlı olması beklenmemeli 
</HEADLINE>
<TEXT>

     New York Times'ta AB'nin Türkiye ile müzakereler için ortaya koyduğu koşulların Avrupa'daki Türkiye karşıtı kamuoyunu tatmin edeceği ancak aynı zamanda Türkiye'de Avrupa'ya ilişkin şüpheleri de besleyebileceği belirtildi. Türkler'in sonsuz sabır göstermesinin beklenmemesi gerektiği de vurgulandı. 
     ABD'de yayınlanan The New York Times gazetesinde, AB'nin Türkiye ile müzakerelere başlama kararı vermesinin, Türkiye, Avrupa ve etnisite ya da inanç değil, insan hakları temelinde bir dünya oluşturmak isteyen ülkeler için son derece önemli olduğu belirtildi. 
     AB'nin Türkiye ile müzakereler konusunda ortaya koyduğu ucu açıklık, müzakerelerin kesilebilmesi gibi koşulların Avrupa kamuoyunda Türkiye üyeliğine karşı oluşan dirence karşı bir tatmin oluşturabileceğine dikkat çekilirken, aynı koşulların Türk kamuoyunda, Avrupalı liderlerin Türkiye'yi devre dışı bırakmaya çalıştığı yönündeki şüpheleri de besleyebileceği yorumu yapıldı. 
     Haberde, müzakerelerin yaklaşık 10 yıl almasının beklendiği belirtilirken, bunun ortadaki sorunların çözümü için yeterli bir zaman olduğu kaydedildi. Bu süreçte, Türkiye'ye, müzakerelerin sona erme tarihini de içeren yıllık ilerleme raporlarının verilmesi gerektiği, Türkler'in sonsuz sabırlı olmasının beklenmemesi gerektiği de ifade edildi. Haberde, "45 yıl zaten yeterince uzun" denildi. 
     
</TEXT>
</DOC>
