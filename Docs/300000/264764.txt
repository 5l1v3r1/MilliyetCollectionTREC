<DOC>
<DOCNO> 264764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonspo15.html </URL>
<DATE> 2004/08/19/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İstanbulspor, Fenerbahçe maçı biletlerini 50 milyon lira yaptı... 
</HEADLINE>
<TEXT>

     İstanbulspor ile Fenerbahçe takımları arasında 21 Ağustos Cumartesi günü Güngören Mimar Yahya Baş Stadı'nda yapılacak Birinci Süper Futbol Ligi maçının biletleri 50 milyon liradan satışa sunuldu. 
     Saat 17.00'de başlayacak karşılaşmanın biletlerinin satışına Biletix gişelerinden 50 milyon liradan başlandı. 
     Sarı-siyahlı kulübün genel müdürü Ergün Yücel, bilet fiyatının yüksek tutulmasıyla ilgili olarak AA muhabirine yaptığı açıklamada, ''Buradan gelecek paraya kulübün ihtiyacı var'' ifadesini kullandı. 
     Kulüp olarak bu maçın Atatürk Olimpiyat Stadı veya Fenerbahçe Şükrü Saracoğlu Stadı'nda oynanması için daha önce başvuruda bulunduklarını, ancak bu isteklerinin kabul edilmediğini hatırlatan Yücel, ''Bilet fiyatı ucuz demiyoruz. Ama bizim de durumumuz belli. Bu maçtan hasılat geliri elde etmek istiyoruz. Bu nedenle böyle bir fiyat belirledik. Buradan gelecek paraya kulübün gerçekten ihtiyacı var'' dedi. 
     
</TEXT>
</DOC>
