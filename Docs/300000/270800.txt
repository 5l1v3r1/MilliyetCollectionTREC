<DOC>
<DOCNO> 270800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonyas14.html </URL>
<DATE> 2004/09/10/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Bodrum'a İtalya'dan kardeş şehir... 
</HEADLINE>
<TEXT>

     Muğla'nın Bodrum İlçesi ile kardeş kent olma çalışmaları süren İtalya'nın Praiano şehrinden gelen bir heyet, Bodrum Belediye Başkanı Mazlum Ağan'ı ziyaret etti. 
     Bodrum Belediye Başkanı Mazlum Ağan, heyeti kabulünde, iki kent arasında sanat aracılığıyla başlatılan karşılıklı işbirliğinin, kardeş şehir boyutuna taşınarak daha da ilerletilmesini ve çok boyutlu bir kültür alışverişine dönüştürülmesini hedeflediklerini belirtti. Ağan, ''Üç bin yıllık tarihi olan Bodrum, kendisini korumuş ve kimliğini oluşturmuş bir kent'' dedi. 
     Praiano Belediyesi temsilcisi olan ve İtalya'da yaşayan Demet Kızıltaş, iki kentin yapı itibarıyla birbirine çok benzediğini belirterek, Praiano'nun, ünlü yönetmen Federico Fellini'nin filmlerinin seti olarak korunduğunu, bölgedeki tüm sanatsal etkinliklerin UNESCO'nun himayesi altında yapıldığını söyledi. 
     İtalya'da Napoli kenti yakınlarında, Salerno Körfezi'nde bulunan Praiano, Ağustos ayında Türk ressamlarına ev sahipliği yapmıştı. Bodrum Belediye Başkanı Mazlum Ağan'ın kardeş şehir olma yönündeki teklifini içeren davet mektubuna, Praiano Belediye Başkanı Gennaro Amendola'dan olumlu cevap gelmişti. 
     
</TEXT>
</DOC>
