<DOC>
<DOCNO> 273405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur06.html </URL>
<DATE> 2004/09/20/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Tandıra düştü, dili çözüldü 
</HEADLINE>
<TEXT>

     İkram TEKMANLI ERZURUM, DHA 
ERZURUM'un Yunusemre Mahallesi'nde 2 yaşında olmasına karşın konuşamayan Rüveyda Alıcı, tandıra düşünce yandı ama dili çözüldü. Yanık Tedavi Merkezi'nde tedavi gören kızının başucundan ayrılmayan 32 yaşındaki Balike Alıcı, ''Kızım 2 yaşına geldiği halde tek kelime konuşamıyordu. Tandıra düştükten sonra konuşmaya başladı. Yandığı için üzüldüm, konuşmaya başladığı için de sevindim'' dedi. 
     Yunusemre Mahallesi, Üçküme Evler mevkiinde oturan Balike Alıcı, üç gün önce ekmek pişirdikten sonra soğuması için tandırın üzerini bezle örttü. Başka işle uğraşmaya başlayan Balike Alıcı, kızının çığlıkları üzerine tandır odasına koştu. Tandırın kapağını açık bulan ve kızının içinde çırpındığını gören Alıcı, kolundan tutup çıkardı. 
     Kızının tutuşan elbiselerini üzerine bir kova su döküp söndüren Balike Alıcı, komşularının yardımıyla Atatürk Üniversitesi Tıp Fakültesi Aziziye Araştırma Hastanesi Yanık Tedavi Merkezi'ne götürdü. El, ayak ve göğüs kısmında ikinci ve ücüncü derecede yanıklar meydana gelen küçük Rüveyda tedavi altına alındı. 
     Balike Avcı, çığlıkları duyup koştuğu tandır odasında kızını tandırdan çırpınırken görünce yaşadığı korkuyu unutamayacağını belirterek şöyle dedi 
     ''Onu tandırda alevler arasında görünce artık kaybettiğimi düşündüm. Üstündeki elbiseler tutuşmuş, feryat ediyordu. Kolundan yakaladığım gibi çekip çıkardım, üzerine bir kova su döküp alevleri söndürdüm. Kızım 2 yaşına geldiği halde konuşamıyordu. Onun bu durumu hepimizi üzüyordu. Ama tandıra düştükten sonra konuşmaya başladı. Yandığı için üzüldüm. Ancak, konuşmaya başladığı için sevindim.'' Balike ve Nurettin Alıcı'nın 8 çocuğundan en küçüğü olan Rüveyda'nın tandırda yandıktan sonra konuşmaya başlamasını SSK Erzurum Bölge Hastanesi Asabiye Servis Şefi Dr. Mehmet Yavuz şöyle değerlendirdi 
     ''Bu tür travmalarda iki türlü şok olur, kişi ya konuşmaya başlar ya da konuşamaz hale gelir. Bu durum beyinde bulunan savunma duyularını şokun etkisiyle harekete geçirir ve beraberinde vücutta artan adrenalin çocuğun dilini çözmüş olabilir.'' 
     
</TEXT>
</DOC>
