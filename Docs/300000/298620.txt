<DOC>
<DOCNO> 298620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/guncel/gun02.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erdoğan istediğini aldı' 
</HEADLINE>
<TEXT>


Rum basını, Erdoğan'ın AB zirvesinde Kıbrıs sorunuyla ilgili gelişmeleri tekelinde bulundurarak, sonucu garanti olmasa da AB'yle üyelik müzakerelerine başlama tarihi almayı başardığını yazdı 


RUM gazeteleri, Brüksel Zirvesi'nin ilk gününde Türkiye ile ilgili gelişmeleri manşetlerine taşıdı. 
Filelefetheros gazetesi, "Türkiye'ye dikenli evet. Müzakereler, sonucu garanti olmaksızın 3 Ekim'de başlıyor" spotlarını kullandığı haberde, "25'lerin Türkiye'ye, AB ile üyelik müzakerelerine çok katı şartlarla başlaması için yeşil ışık yaktığını" yazdı. 
Haravgi gazetesi de, "Onurlu uzlaşı" başlığını kullandığı haberinde, 25'lerin, zirve toplantısına sunulacak Türkiye ile ilgili karar taslağı üzerinde önemli değişiklikler yaptığını, AB kaynaklarının bu değişiklikleri "onurlu uzlaşı" olarak nitelediklerini kaydetti. 
Alithia gazetesi de, Başbakan Recep Tayyip Erdoğan'ın "Kıbrıs sorunundaki gelişmeleri tekelinde bulundurarak, sonucu garanti olmasa dahi üyelik müzakerelerine başlama tarihi almayı başardığını" yazdı. Gazete, "İnisiyatifler Erdoğan'ın parmağının ucunda" başlıklı haberinde "İstediği her şeyi alıyor ve bize protokol aracılığıyla tanıma veriyor" ifadesini kullandı. 

'Lefkoşa memnun' 
Mahi gazetesi, "Kıbrıs'ın de fakto tanınmasıyla Türkiye'ye kapıyı açıyorlar" başlıklı haberinde, "Tam üyeliğe gideceğine dair hiçbir garantisi olmayan, üyelik müzakerelerine başlama tarihini aldılar" diye yazdı. 
Politis gazetesi, "Erdoğan'ın 'evet'i kalıyor. Türkiye için 3 Ekim 2005 tarihi. 'Lefkoşa' memnuniyetini dile getiriyor" başlıklarıyla yansıttığı haberde, Rum yönetimi lideri Tasos Papadopulos başkanlığındaki Rum heyetinin önceki gece geç saatlerde yaptığı açıklamada, görüşme sonucundan memnuniyet belirttiğini yazdı. Gazete, "Elbette ki geriye, Erdoğan'ın 'evet' demesi kalıyor" ifadesini ekledi. 


</TEXT>
</DOC>
