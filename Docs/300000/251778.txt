<DOC>
<DOCNO> 251778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/ekonomi/aeko.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşi ikinci kuşağa bırak' 
</HEADLINE>
<TEXT>


TMSF Başkanı Ahmet Ertürk'ün devlete 546 milyon dolar borcu olan Halis Toprak'tan iki önemli isteği var Yönetimi ikinci kuşağa bırakın. Verimsiz alanlardaki işlerinizi tasfiye edin 

Kadife Şahin 

İnterbank'ın eski sahibi Cavit Çağlar ve Sümerbank'ın eski sahibi Hayyam Garipoğlu ile borçlarını ödeme konusunda son aşamaya gelindiğini, anlaşmaların temmuz ayında imzalanacağını bildiren Tasarruf Mevduatı Sigorta Fonu TMSF Başkanı Ahmet Ertürk, 546 milyon dolar borcu olan Toprak Grubu ile görüşmelerin devam ettiğini söyledi. 
Halis Toprak ile geçen hafta görüşme yaptıklarını bildiren Ertürk, "Bu görüşmede net tavrımızı ortaya koyduk. Bunlar artık son görüşmeler, son müzakereler. Bir başarı sağlayamazsak artık görüşecek bir şey kalmıyor" dedi. Grup ile süren görüşmelerin eskiye göre daha iyi bir noktada olduğunu belirten Ertürk, grubun görüşmelerde başından beri ayak dirediği borç tutarında anlaştıklarını ancak borcun ödenmesinde alınacak teminatlar konusunun da önemli olduğunu söyledi. 

Kurumsal yönetim 
Toprak Grubu'nu yeniden yapılandırmayı bir protokol şartı olarak anlaşmaya koymak istediklerini belirten TMSF Başkanı, grubun çok ciddi üretim tesisleri olduğunu buna karşılık yönetim ve organizasyon sorunları bulunduğunu söyledi. "Grup yeniden yapılanmaya ihtiyaç duyuyor' diyen Ertürk, şöyle konuştu "Grubu yeniden yapılandırmak elbette bizim işimiz değil. Yeniden yapılanmayı biz yapacak değiliz ama biz bunu zorlamak ve empoze etmek istiyoruz. 
Kurumsal yönetişim olsun istiyoruz. Dünyanın gittiği yöne artık bu grubun da gitmesi gerekiyor. Bazı üretim ve faaliyet alanlarından çıkılması gerekebilir. Bazı alanlarda daha konsantre olunması gerekiyor. Verimsiz bazı alanların olduğu izlenimine sahibiz." 

Bazı alanlardan çıkmalı 
Çekilinmesi gereken alanlar konusunda çalışma yapılmasını şart koşacaklarını bildiren Ertürk, "Biz bu çalışmayı yaptırmak istiyoruz. Koyacağımız şartlar böyle bir çalışmanın yaptırılması ve bu çalışmanın uygulamaya konularak hayata geçirilmesi kapsamında olacak. Bunun grubun fon yaratma kapasitesini ve verimliliğini olumlu etkileyeceği kanaatindeyiz" dedi. Toprak Grubu'nun, Fon'un bu görüşüne olumlu baktığını belirten Ertürk, ikinci kuşağın da grupta daha aktif rol almasını istiyor. Ertük, Toprak Grubu'ndan istenen bu değişklik konusunda ise şunları söylüyor 
"İkinci kuşak grupta daha aktif rol almalı. Normal şartlarda bunlar bizim işimiz değil ama biz burada alacaklı pozisyonundayız. Borçlu durumdaki grubun nasıl yönetildiğine, ne kadar verimli yönetildiğine de bakmak durumdayız. Bu açıdan müzakerelerimiz de biraz bu yolda yürüyor. Bu nedenle bu hafta yapacağımız görüşmeler kritik olacak." 

Toprak'ın ikinci kuşağı kim İşadamı Halis Toprak'ın ikinci kuşağında kızları Ayfer, Yeşim, Şükran, Aynur, Ayla Toprak Zengin ve Sevgi Tunga ile oğulları Ahmet ve Mehmet Toprak bulunuyor. Öne çıkan Yeşim Toprak, Manchester Metropolitian Universıty'de yüksek lisans yaptı. Fransızca, İngilizce, Almanca biliyor. 

'Nokia ile Telsim'in borcu için görüşüyoruz' TMSF Başkanı Ertürk, Uzan Grubu'dan Fon'a geçen Telsim'in Nokia'ya olan borçlarının çözümü için şirket yetkililer ile görüşmeler yapıldığını belirtti."Telsim'i Nokia'ya satma anlamında Nokia ile görüşmelerimiz yok" diyen Ertürk, Nokia'nın alıcı pozisyonunda olmadığını, Uzan Grubu'ndan alacaklı bir firma olduğunusöyledi. Ertürk, "Bu anlamda zaman zaman görüşüyoruz. Ancak bu görüşmeler tamamen alacakla ilgili. Problem nasıl çözülebilir, bu konuda görüşüyoruz" dedi. Uzan Grubu'ndan Fon'a devrolan Star Televizyonu'yla ilgilenen alıcılar olduğunu söyleyen Ertürk, Star'a ilişkin değer tespit çalışması yapıldığını, alıcılarla görüşme başlatma aşamasında olmadıklarını bildirdi. 
Grubun borçları konusunda en son Cem Uzan ile görüştüğünü belirten Ertürk, Uzan Grubu'nun da diğer borçlular gibi devletten lokomotif şirketlerini geri istediğini söyledi. Ertürk, "Borçlarını çalışarak ödeyeceklerini teklif ediyorlar. Biz alacağımızın önemli bir bölümünü likit olarak karşılamalarını istiyoruz. Grubun teklifi bizim isteğimizi karşılamıyor. Önemli bölümünü likit olarak karşılamalılar ki geri kalan kısım için çözüm bulunabilsin. Şu anda böyle bir imkana sahip olmadığını söylüyor" dedi. 

Yeşil Şehir için pazarlık yapılıyor Nergis Grubu sahibi Cavit Çağlar ile 1 milyar 400 milyon dolar, Hayyam Garipoğlu ile 350 milyon dolar tutarında borç için uzlaşıldığını belirten Ahmet Ertürk, Çağlar'ın borcunun bir kısmını ödemede kullanacağı Yeşil Şehir'e biçtiği 600 milyon dolarlık değeri gerçekçi bulmadıklarını söyledi. 
Çağlar'ın devlete olan borcunun önemli bir kısmının inşaat kompleksinin tamamlanarak satışından elde edilecek gelir ile tahsil edilmesinin düşünüldüğünü kaydeden Ertürk, "Biz konuda farklı modeller arayışındayız. İnşaat ve pazarlama çalışmasını bu işte uzman olan şirketlerle birlikte yapabilir miyiz diye araştırıyoruz. Burada rakamlar değişebilir. Çünkü proje değişirse gelirler de değişebilir. Ama bizim buradaki temel prensibimiz olabildiğince realist olmak" dedi. 


</TEXT>
</DOC>
