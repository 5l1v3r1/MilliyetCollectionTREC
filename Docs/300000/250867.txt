<DOC>
<DOCNO> 250867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonsiy03.html </URL>
<DATE> 2004/06/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Erdoğan'dan grup yöneticilerine deklarasyon azarı... 
</HEADLINE>
<TEXT>

     Başbakan Tayyip Erdoğan, DEP'lilerin tahliyesiyle başlayan gelişmelere karşı deklarasyon yayınlayan AKP'li 10 milletvekilinin ardından, partinin TBMM Grup yöneticilerini de "Gruba hakim olamıyorsunuz" diye uyardı. 
     Başbakan Erdoğan, deklarasyoncu 10 milletvekilini Grup toplantısında, "Benim partimin çatısı altında böyle bir açıklama yapamazsınız" diyerek sert bir şekilde eleştirdikten sonra Grup Başkanvekillerine de fatura çıkardı. Erdoğan, 10 milletvekiline yönelik bir disiplin işlemi yapmak yerine Grup Başkanvekillerini, deklarasyona engel olmamaları nedeniyle eleştirdi. Grup yöneticilerine, görevlerinin kendisi adına Grubun iç uyumu ve birliğini sağlamak olduğunu hatırlatan Erdoğan, deklarasyonu kastederek, "Gruba hakim olamadıkları" uyarısında bulundu. 
     Erdoğan'ın bu uyarısı, yeni yasama döneminin başında Grup Başkanvekillikleri için yapılacak seçimlerde deklarasyon konusunu da dikkate alarak hareket edeceği şeklinde değerlendirildi. 
     
     YETKİLERİ ELİNDE TOPLADI 
     Erdoğan, ayrıca yerel seçimlerin ardından seçim başarısızlığı içinde oldukları görüşüyle görevden alınan ve istifa ettirilen 11 il ve 30'dan fazla ilçe için yapılacak yeni atamalarda yetkileri elinde topladı. Bu teşkilatlara atamaları doğrudan kendisi yapma kararı alan Erdoğan'ın bu tutumunun da partide son zamanlarda yaşanan bazı eğilimlerin kendilerini grup olarak ifade etme çabalarını ve bu gelişmenin teşkilatlara yansımasını önlemeye yönelik olduğu belirtildi. 
     
</TEXT>
</DOC>
