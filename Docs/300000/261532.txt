<DOC>
<DOCNO> 261532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sondun10.html </URL>
<DATE> 2004/08/08/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
CIA yetkilisi Irak Savaşı, Bin Ladin'e hediye oldu .. 
</HEADLINE>
<TEXT>

     Terörizme karşı mücadelede uzman bir CIA yetkilisi, ABD'nin Irak savaşının, terör örgütü El Kaide'nin lideri Usame Bin Ladin için ''müthiş bir hediye'' olduğunu ve teröre karşı mücadelede başarısızlık teşkil ettiğini öne sürdü. 
     Bin Ladin'in izini sürmekle görevli özel bir birimin başkanlığını 3 yıl boyunca yürüttüğü için Batı dünyasında El Kaide konusundaki en bilgili isim olarak kabul edilen ve ''Imperial Hubris Why the West is Losing the War on Terror'' adlı kitap yayımlayan CIA uzmanı, Irak savaşının ''tam bir başarısızlık'' olduğunu öne sürdü. CIA uzmanı, ''Saddam Hüseyin, kitle imha silahları veya Irak konusunda uzman değilim, ancak El Kaide'ye karşı savaş açısından, Irak'ın istilası ve işgali Bin Ladin'e müthiş bir hediye oldu'' dedi. Uzman, bu savaşın El Kaide liderinin yıllardır söylediği ''Batı, İslam'ın kutsal yerlerini işgal etmeye çalışıyor, İsrail için tehdit oluşturan ülkelerden kurtulmak istiyor, Arap petrollerine sahip olmak istiyor'' iddialarını güçlendirdiğini söyledi. 
     Adını gizli tutan CIA uzmanı, ''900'den fazla Amerikan askerinin öldüğü Irak'taki durumun, 1980'li yıllarda Sovyetler Birliği'nin Afganistan'da karşı karşıya kaldığı duruma benzediğine'' dikkat çekerek, ''Irak, mücahidler için bir çeşit mıknatıs oldu'' dedi. Uzman, bu kişilerin, Cezayir, Suudi Arabistan, Malezya ve diğer ülkelerden Irak'a geldiklerini kaydetti. 
     Bin Ladin'i ele geçirmek veya öldürmenin ''sembolik olarak'' önemli olduğunu, ancak Bin Ladin'in ölümünün terörist tehdide son vermeyeceğini belirten CIA uzmanı, ''Eğer Bin Ladin ölürse yerine başkası geçer ve hareket devam eder. Onu yakalama olasılığı halen devam ediyor, ancak bu olasılık gerçekleşse bile bunun Amerikalıların güvenliğine etkisi 4 veya 5 yıl öncesine göre daha az olacaktır'' diye konuştu. 
     CIA uzmanı, El Kaide'nin yıllar içinde değişim geçirdiğini ve ''artık basit bir örgüt olmaktan çıkıp, herkesin Bin Ladin ile tamamen hemfikir olmadığı, ancak herkesin ABD'nin izlediği politikalardan nefret etmekte hemfikir olduğu bir akım haline geldiğine'' dikkat çekti. 
     Uzman ayrıca, ABD'de yapılacak başkanlık seçimlerinde demokratların kazanması durumunda, örgütün tutumunda bir değişiklik olacağını sanmadığını da sözlerine ekledi. 
     
</TEXT>
</DOC>
