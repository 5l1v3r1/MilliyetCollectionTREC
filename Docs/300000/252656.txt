<DOC>
<DOCNO> 252656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/soneko10.html </URL>
<DATE> 2004/07/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
SPK Galatasaray Kulübü Derneği hakkında işlem yapılmayacak.. 
</HEADLINE>
<TEXT>

     Sermaye Piyasası Kurulu SPK , Galatasaray Spor Kulübü Derneği hakkında bu aşamada, Sermaye Piyasası Kanunu'nun temettü ve bedelsiz payların dağıtım esaslarını düzenleyen 15. maddesinin son hükmü kapsamında işlem yapılmasına gerek bulunmadığı kararını aldı. 
     SPK'nın Haftalık bültenine göre Kurul, Galatasaray Sportif Sınai ve Ticari Yatırımlar A.Ş. Şirket ile ortakları olan AIG Blue Voyage Fund L.P. ve AIG Global Sports and Entertainment Fund, L.P. beraberce AIG ve Galatasaray Spor Kulübü Derneği arasında yapılan 14 Şubat 2004 tarihli ''Sulh Anlaşması'' kapsamında bir takım kararlar aldı. 
     Buna göre, şirket tarafından yapılan 9 milyon dolarlık tazminat ödemesinin Galatasaray Kulübüne dekont edildiği ve Kulübün borcunun temettü hakkı ile mahsup edileceğinin kamuya duyurulduğu ve Şirket, Kulüp ve Futbol A.Ş. tarafından temettü mahsubu için verilen beyan dikkate alınarak bu aşamada Kulüp hakkında SPK'nın 15'nci maddesinin son fıkra hükmü kapsamında işlem yapılmasına gerek bulunmadığı kararı alındı. 
     Ancak bundan sonra Şirket ve Kulübün, SPK'nın 15'inci madde son fıkra hükmüne uyum hususunda gerekli dikkat ve özeni göstermesi hususunda uyarılması kararlaştırıldı. 
     Yapılan düzeltmenin yansıtılacağı 31 Mayıs 2004 tarihli mali tabloların bağımsız denetimden geçirilerek henüz kamuya duyurulmadığı da dikkate alınarak Şirket tarafından yapılan ödemenin Kulübe aktarılması işleminde, Şirket'in her ne ad altında olursa olsun zarara uğratılmamasını teminen gerekli tedbirin alınmasının Şirket'e bildirilmesi kararı verildi. 
     Şirket'in kar dağıtımı sonucu yapılacak mahsup işleminin yapılacak olağan genel kurulunda mali tablolara etkisi de belirtilmek suretiyle ortakların bilgisine sunulmasının Şirket'e bildirilmesi kararlaştırıldı. 
     Kulüp'ün, AIG'nin elinde bulunan yüzde 21,05'lik B grubu ile C ve D grubu hisseleri devralmasının SPK'nın ilgili tebliği çerçevesinde değerlendirilmesi sonucunda Kulüp için çağrı yükümlülüğünün doğmadığına karar verildi. 
     Kulübün sahip olduğu A ve B grubu payların Futbol İşletmeciliği Ticaret A.Ş'ye Futbol A.Ş. devri ve bu çerçevede Futbol A.Ş'nin çağrıdan muafiyet talebine ilişkin olarak Futbol A.Ş'nin SPK'nın ilgili Tebliği çerçevesinde yönetim kontrolünde değişiklik olmaması nedeniyle çağrıda bulunmadan muafiyet talebinin olumlu karşılanması kararlaştırıldı. 
     Şirket esas sözleşmesinin ilgili maddesi uyarınca, A grubu paylarda devir yasağı bulunması hususunda, Şirket'e gerekli esas sözleşme değişikliğinin, imtiyazlara ilişkin Kurulun 1 Temmuz 1998 tarihli Kararı dikkate alınarak ivedilikle yapılacak ilk genel kurul toplantısında, A grubu paylarının devri, bu devrin gerekçesi, Şirket'e etkisi ve yatırımcıların kararları açısından önemli olabilecek diğer konular hakkında bilgi sunulmak suretiyle, ortakların onayına sunulmasının bildirilmesine karar verildi. 
     
     UNİT İLE YAPILAN SÖZLEŞME 

     Kurul, Şirket sermayesinin yüzde 33,79'unu temsil eden B grubu paylar üzerine Kulüp ile Unit Investment Societe Anonyme Unit arasında yapılan karz borç sözleşmesi kapsamında rehin ve intifa tesis edilmesi işlemine ilişkin olarak da bir takım kararlar aldı. 
     Buna göre, karz sözleşmesinin ilgili maddesinde belirlenen rehinin özel yoldan paraya çevrilme usullerinden biri olan hisse senetlerinin açık artırma yoluyla satışının halka arz kapsamına girmemesi için gerekli dikkat ve özenin gösterilmesi hususunda sözleşmenin karşı tarafına da tebliğ edilmek üzere Kulübün uyarılması kararlaştırıldı. 
     Taraflarca intifaya konu hisse senetlerinin oy hakkının malik tarafından kullanılacağının beyan edilmiş olması nedeniyle, bu aşamada SPK'nın ilgili tebliği kapsamında bir değerlendirmede bulunmanın gerekli olmadığı kararı alındı. 
     Ancak sözleşmenin taraflarından biri olan Kulübe sözleşmenin diğer tarafı olan Unit'e de bildirilmek üzere ve Futbol A.Ş.'ye, Unit tarafından oy hakkının kullanılması veya Şirket yönetimine katılınması halinde SPK'nın ilgili Tebliği kapsamında durumun yeniden değerlendirilmesi gerektiğinin bildirilmesi kararlaştırıldı. Şirket ile Galatasaray Pazarlama A.Ş. arasında yapılan sözleşme, lisans sözleşmesinde yapılan değişiklikler ve varsa diğer yatırımcıların kararını etkileyebilecek halka arza ilişkin izahname ve sirküler ile kamuya duyurulan anlaşmalarda yapılan değişiklikler ve veya yapılan yeni sözleşmeler hakkında bilginin ivedilikle kamuya duyurulmasının söz konusu şirkete bildirilmesine karar verildi. 
     
     ÇOK SAYIDA KİŞİ HAKKINDA SUÇ DUYURUSUNDA BULUNULACAK 

     Sermaye Piyasası Kurulu SPK , sermaye piyasası kanunu ve tebliğlerine aykırılıkları nedeniyle çok sayıda kişi hakkında Cumhuriyet Savcılığı'na suç duyurusunda bulunma kararı aldı. 
     Okan Tekstil Sanayi ve Ticaret A.Ş. hisse senedinde 9-17 Ocak- 2003 döneminde gerçekleşen olağanüstü fiyat ve miktar hareketleriyle ilgili olarak, Mehmet Balbars, Hacı Turan, Ahmet Karataş hakkında Cumhuriyet Savcılığı'na suç duyurusunda bulunulmasına kararı alındı. 
     Mehmet Balbars, Hacı Turan ve Ahmet Karataş hakkında 2 Temmuz mesai bitiminden geçerli olmak üzere borsalarda ve teşkilatlanmış diğer piyasalarda geçici işlem yapma yasağı getirildi. 
     Tekstil Bankası A.Ş hisse senedinde 27 Mart-17 Nisan 2003 döneminde gerçekleşen olağanüstü fiyat ve miktar hareketleriyle ilgili olarak, Mehmet Balbars ve Hacı Turan hakkında Cumhuriyet Savcılığı'na suç duyurusunda bulunulması kararı alındı. 
     Mehmet Balbars Hacı Turan hakkında, Bisaş Tekstil Sanayi ve Ticaret A.Ş. Bisaş hisse senedinde de 20 Şubat-19 Mart 2003 döneminde gerçekleşen olağanüstü fiyat ve miktar hareketleriyle ilgili olarak, Cumhuriyet Savcılığı'na suç duyurusunda bulunulması kararı alındı. 
     Kurul Karar Organı'nın daha önceki kararları ile haklarında borsalar ve teşkilatlanmış diğer piyasalarda işlem yapma yasağı getirilmiş bulunan Mehmet Balbars ve Hacı Turan'ın işlem yasağı kararlarının yinelenmesine karar verildi 
     
     SUÇ DUYURULARI 

     Şeker Piliç ve Yem Sanayi Ticaret A.Ş. Şeker Piliç veya Şirket eski hisse senetlerinin piyasasında 12 Nisan- 6 Haziran 2002 döneminde, Şeker Piliç ve Yem Sanayi Ticaret A.Ş. yeni hisse senetlerinin piyasasında 3-20 Mayıs 2002 döneminde gözlenen olağandışı fiyat ve miktar hareketlerine ilişkin olarak yapılan incelemelerin sonucu açıklandı. 
     Buna göre 12 Nisan-6 Haziran arasında, Şeker Piliç ve Yem Sanayi Ticaret A.Ş. eski hisse senedinin piyasasında gerçekleştirdikleri SPK'nın ilgili maddesinde, suçun maddi ve manevi unsurlarını içeren fiilleri nedeniyle, Ali Sefa Özgen, Mehmet Tahir Meşe isimli şahıslar hakkında suç duyurusunda bulunulması kararı verildi. 
     3-20 Mayıs 2002 döneminde Şeker Piliç ve Yem Sanayi Ticaret A.Ş. Yeni hisse senedinin piyasasında kendi adına ve veya başkaları adına açılmış olan hesaplar aracılığıyla gerçekleştirdikleri SPK'nın ilgili maddesinde suçun maddi ve manevi unsurlarını içeren fiilleri nedeniyle, Ali Sefa Özgen, Mehmet Tahir Meşe, Bayram Kiras ve Reşit Gökdemir isimli şahıslar hakkında, işlem yapılmak üzere, ilgili yer Cumhuriyet Savcılığına suç duyurusunda bulunulması kararı alındı. 
     Kurul, Mehmet Tahir Meşe, işlem yaptığı her bir hisse senedi için ayrı ayrı olmak üzere toplam iki defa ve Bayram Kiras hakkında bir defa 2 Temmuz mesai bitiminden geçerli olmak üzere borsalar ve teşkilatlanmış diğer piyasalarda geçici olarak işlem yapma yasağı getirilmesine kararı aldı. 
     Halihazırda Kurulca daha önceki kararları ile haklarında borsalar ve teşkilatlanmış diğer piyasalarda geçici olarak işlem yapma yasağı getirilmiş bulunan Ali Sefa Özgen hakkında, işlem yaptığı her bir hisse senedi için ayrı ayrı olmak üzere toplam iki defa Kurul tarafından daha önceki kararları ile getirilmiş olan işlem yapma yasaklarının tekrarlanmasına kararı alındı. 
     Polyteks Kimya Tekstil Sanayi ve Ticaret Ltd. Şti. ve Reşit Göktdemir hakkında getirilmiş olan işlem yapma yasaklarının tekrarlanmasına karar verildi. 
     
     LİO YAĞ SANAYİİ 

     Lio Yağ Sanayii ve Ticaret A.Ş. Lio hisse senedinde, 18 Ekim-12 Kasım 2002 döneminde meydana gelen olağandışı fiyat ve miktar hareketlerine ilişkin olarak, Eliya Alharal, Abdulvahap Karabulut, Mustafa Oğuz ve Şule Özbalkan hakkında işlem yapılmak üzere, Cumhuriyet Savcılığı'na suç duyurusunda bulunulmasına karar verildi. 
     Abdulvahap Karabulut, Mustafa Oğuz ve Şule Özbalkan hakkında, 2 Temmuz mesai bitiminden geçerli olmak üzere borsalar ve teşkilatlanmış diğer piyasalarda geçici işlem yapma yasağı getirilmesi kararı alındı. 
     Daha önce hakkında borsalar ve teşkilatlanmış diğer piyasalarda işlem yapma yasağı getirilmiş olan Eliya Alharal hakkında daha önce borsalar ve teşkilatlanmış diğer piyasalarda işlem yapma yasağı kararlarının tekrarlanmasına karar verildi. 
     
     TASFİYE HALİNDEKİ HASANDAĞ HOLDİNG 

     SPK, tasfiye halindeki Hasandağ Holding ve 75. Organize Sanayi Aksaray adresinde faaliyet gösteren Has-el Plastik A.Ş'nin SPK'ya tabiyeti ve SPK'dan doğan yükümlülüklerinin tespitine yönelik olarak SPK ve ilgili mevzuat hükümleri çerçevesinde yapılan incelemelerin sonucunu açıkladı. 
     Buna göre Kurul, Has-El Plastik A.Ş. Yönetim Kurulu Başkanı Mehmet Çiçek ve Başkan Yardımcısı Abdullah Kılıç hakkında ayrı ayrı 9 milyar 766 milyon lira tutarında idari para cezası uygulanmasına karar verdi. 
     
     ARSAN TEKSTİL 

     Arsan Tekstil Ticaret ve Sanayi A.Ş. hisse senedinde 5-6 Mart 2003 tarihlerinde açığa satış işlemi olduğunu belirtmeden işlem gerçekleştiren Mahmut Kiras hakkında 9 milyar 766 milyon lira tutarında idari para cezası uygulanmasına kararı alındı. 
     Söz konusu hisse senedinde meydana gelen olağandışı fiyat ve miktar hareketlerine ilişkin olarak hakkında, işlem yapma yasağı getirilen Bekir Sami Karayel ve Suat Olgun isimli şahısların İMKB'de işlem yapmalarına imkan sağlaması nedeniyle Alan Yatırım Menkul Değerler A.Ş. hakkında 9 milyar 766 milyon lira tutarında idari para cezası uygulanmasına karar verildi. 
     Arsan Tekstil'e ait hisse senedinde 7 Mart 2003 tarihinde açığa satış işlemi olduğunu belirtmeksizin işlem gerçekleştiren Ali Sefa Özgen hakkında 9 milyar 766 milyon lira tutarında idari para cezası uygulanmasına karar alındı. 
     Söz konusu hisse senedinde meydana gelen olağandışı fiyat ve miktar hareketlerine ilişkin olarak, yapılan incelemeler sonucu hakkında işlem yapma yasağı getirilen Mahmut Kiras isimli şahsın İMKB'de işlem yapmasını kolaylaştırıcı fiilleri nedeniyle Alfa Menkul Değerler A.Ş. çalışanı Kamil Fethi Berkan hakkında 9 milyar 766 milyon lira tutarında idari para cezası uygulanmasına karar verildi. 
     Arsan Tekstil Ticaret ve Sanayi A.Ş. hisse senedinde meydana gelen olağandışı fiyat ve miktar hareketlerine ilişkin olarak, haklarında işlem yasağı getirilen Mechur Çolak, Mahmut Kiras, Bekir Sami Karayel ve Suat Olgun isimli şahısların İMKB'de işlem yapmalarını kolaylaştırıcı fiilleri nedeniyle Soymen Menkul Kıymetler A.Ş. hakkında toplam 29 milyar 298 milyon tutarında idari para cezası uygulanmasına kararı alındı. 
     Arsan Tekstil Ticaret ve Sanayi A.Ş. hisse senedinde meydana gelen olağandışı fiyat ve miktar hareketlerine ilişkin olarak, Alfa Menkul Değerler A.Ş. tarafından Kurulca hakkında işlem yapma yasağı getirilen Mahmut Kiras adlı şahsın İMKB'de işlem yapmasına imkan tanınması nedeniyle Aracı Kurum hakkında 9 milyar 766 milyon lira tutarında idari para cezası uygulanmasına karar verildi. 
     
     DOĞAN YAYIN HOLDİNG A.Ş'NİN ESAS SÖZLEŞMESİNİN BAZI MADDELERİNİN DEĞİŞTİRİLMESİ TALEBİ OLUMLU KARŞILANDI 

     Sermaye Piyasası Kurulu SPK , Doğan Yayın Holding A.Ş'nin esas sözleşmesinin bazı maddelerinin değiştirilmesi ve esas sözleşmeye bazı maddelerin eklenmesi amacıyla yapılacak değişikliklere uygun görüş verilmesi talebini, esas sözleşmenin bir takım maddelerinde öneri yazısında belirtilen hususlarda değişiklik yapılması kaydıyla olumlu karşıladı. 
     SPK'nın Haftalık bültenine göre Kurul, Şeker Finansal Kiralama A.Ş'nin 18 trilyon 823.5 milyar liralık kayıtlı sermaye tavanı içerisinde çıkarılmış sermayesinin tamamı nakden karşılanmak suretiyle 16 trilyon liradan 18 trilyon 823.5 milyar liraya artırılması nedeniyle ihraç edeceği ve halka arz edeceği hisse senetlerinin kayda alınma başvurusunu, şu koşulların yerine getirilmesi suretiyle uygun buldu 
     ''Şirketin örtülü kazanç aktarımına yol açabilecek uygulamalarda bulunmaması hususunda bilgilendirilmesi, Yazılı ve sözlü açıklamada bulunulmasına rağmen yürürlükteki esas sözleşmesini Kurul'a eksik ve hatalı sunan şirketin bundan sonra SPK'ya sunacağı belgelerin doğru ve gerçeği tam olarak yansıtması hususunda gerekli dikkat ve özeni göstermesi konusunda uyarılması, Kayda alınma belgesi, hisse senetlerinin halka arzı nedeniyle düzenlenecek izahname ve sirkülerlerin güncellenerek Kurul'a iletilmesi ve izahnamenin İMKB'ye iletilmesi.'' 
     
     COMMERCİAL UNİON'IN TİCARET UNVANI DEĞİŞİYOR 

     Kurul, Commercial Union Sigorta A.Ş'nin ticaret unvanının ''Aviva Sigorta'' olarak değiştirilmesini teminen esas sözleşmesinin 2'nci maddesinin tadiline uygun görüş verdi. 
     Kurul, Ares Alaçatı Rüzgar Enerji Santrali Sanayi ve Ticaret'in esas sözleşmesinin bazı maddelerinde yapılacak değişikliklere, Türk Ticaret Kanunu'nun ilgili maddesi uyarınca, ''söz konusu esas sözleşme değişikliklerinin A grubu pay sahiplerinin haklarını azaltması sebebiyle, esas sözleşmenin ilgili maddesinde belirtilen nisapla kabul edilmesi gerektiğinin şirkete bildirilmesi'' suretiyle uygun görüş verdi. 
     Karel Elektronik Sanayi ve Ticaret'in halka açılmak üzere kayıtlı sermaye sistemine geçiş ve esas sözleşmenin kayıtlı sermayeye ilişkin ilgili ve değiştirilmesi öngörülen bazı maddelerinin değişikliklerinin onaylanmasına da karar verildi. 
     
     TADİL METİNLERİ 

     Öte yandan Kurul, İzmir Enerji Sanayi ve Ticaret A.Ş'nin sermayesinin, tamamı olağanüstü yedek akçelerden karşılanmak suretiyle 3 trilyon liradan 3 trilyon 750 milyar liraya artırılmasını teminen söz konusu şirketin esas sözleşmesinin ilgili maddesinin tadiline, uygun görüş verilmesi kararı aldı. 
     Sermaye artırımının tamamının iç kaynaklardan yapılacağı ve madde tadil metninin bu aşamada genel kurulca onaylanmadığı dikkate alınarak, madde tadiline ilişkin Sanayi ve Ticaret Bakanlığı izninin alınması ve madde tadilinin genel kurulca da onaylanması suretiyle ihraç edilecek 750 milyar liralık nominal değerli hisse senetlerinin Kurul kaydına alınması kararlaştırıldı. 
     SPK, Petkim Petrokimya Holding A.Ş'nin, esas sözleşmesinin bazı maddelerinin tadili için de uygun görüş verilmesini kararlaştırdı. 
     
</TEXT>
</DOC>
