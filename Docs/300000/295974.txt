<DOC>
<DOCNO> 295974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur03.html </URL>
<DATE> 2004/12/08/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
İki saat tuvalette mahsur kaldı 
</HEADLINE>
<TEXT>

     ERZURUM'da, Murat Paşa camisinin tuvaletine giren 61 yaşındaki Raci Binici, görevlinin kapıyı kilitleyip gitmesiyle 2 saat tuvalette mahsur kaldı. 
     Üzerine kilitlenen demir kapıya vurarak dakikalarca yardım isteyen Binici'nin sesini yoldan geçen vatandaşlar duyunca, 155 Polis İmdat'a haber verdi. Kısa sürede olay yerine gelen polisler, caminin tuvaletçisini bulup kapıyı açtırarak Binici'yi kurtardı. 
     Tuvalet görevlisi Ekrem Yıldız, "İçeride kimse var mı diye en az üç kez bağırdım. Ses çıkmayınca tuvaleti kilitleyip eve gittim'' dedi. 
     Raci Binici ise, "Bağırıp yardım istemesem geceyi burada geçirecektim. Belki donup ölecektim. Bu gibi yerlerdeki görevlilerin çok dikkatli olması gerek. Bağırmakla bir iş yeri boşaltılmaz. Belki içeride işitme engelli biri var. Benim kulaklarım da ağır duyduğu için bağırtıyı duyamadım'' dedi. 
     
</TEXT>
</DOC>
