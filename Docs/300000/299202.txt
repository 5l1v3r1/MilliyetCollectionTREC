<DOC>
<DOCNO> 299202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo16.html </URL>
<DATE> 2004/12/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
TBL'de Efes Pilsen liderlik koltuğuna oturdu... 
</HEADLINE>
<TEXT>

     Türkiye Basketbol Ligi'nde TBL Efes Pilsen, Türkiye Bayanlar Basketbol Ligi'nde TBBL ise Fenerbahçe, haftayı lider olarak tamamladı. 
     Efes Pilsen, 8. hafta maçları sonunda yenilgisiz olarak ilk sırada yer alan ve şampiyonluğun en güçlü adaylarından birisi olan Ülkerspor'u 68-60 yenerek, hem rakibinin yenilmezlik unvanına son verdi, hem de liderliği 2 hafta aradan sonra yeniden ele geçirdi. Bu sonuçla ligde yenilgisiz takım kalmadı. 
     Ligin bu haftasında iki ezeli rakibi karşı karşıya getiren ve çok çekişmeli geçen maçta Beşiktaş, Galatasaray'ı 83-71 yenerken, Fenerbahçe ise İTÜ deplasmanında 102-99'luk skorla beklemediği bir yenilgi aldı ve ligde 2. yenilgiyle tanışmış oldu. 
     Bu sonuçların ardından Fenerbahçe 4. sıraya inerken, Beşiktaş ise üçüncülüğe yükseldi. 
     TBBL'de ise yenilgisiz lider Fenerbahçe, deplasmanda BOTAŞ Spor önünde 79-73'lük skorla galip gelirken, yenilgisiz liderliğini sürdürdü. Haftaya 1 yenilgiyle 2. sırada giren Ceyhan Belediyesi ise deplasmanda Çankaya Üniversitesi Arı Koleji'ni 83-82 yenmesine karşın, Beşiktaş'ın, Mersin Büyükşehir Belediyesi'ni 65-58 yenmesiyle ikinciliği averajla Beşiktaş'a kaptırdı. 
     
     9. HAFTANIN İSTATİSTİK LİDERLERİ BELLİ OLDU 

     Türkiye Basketbol Ligi'nin 9. hafta maçları tamamlanırken, istatistik liderleri de belli oldu. 
     Erdemirsporlu Penvis Pasco'nun 55.9 ortalamayla MVP en değerli oyuncu seçildiği bu haftada, İTÜ'nün kaptanı Harun Erdenay, bu hafta sakatlığı nedeniyle forma giymemesine karşın sayı krallığında 169 sayı ve 21.1 ortalama liderliğini sürdürdü. Bu oyuncuyu, 177 sayı ve 19.7 ortalama yakalayan Beşiktaşlı Ratko Varda ve Fenerbahçeli Damir Mrsiç izledi. 
     Ribaunt krallığında ise Tekelsporlu Lee Dixon'un toplam 80 ve 13.3 ortalamayla lider durumda bulunduğu sıralamada, Erdemirsporlu Penvis Pasco 84, 10.5 ve Fenerbahçeli Mark Salyers 65, 9.3 ilk 3'e giren isimler oldu. 
     
     Diğer istatistiklerde ise ilk 3 sıra şöyle oluştu 

     
     Asist 

     1-Mark Dickel Erdemirspor 71 8.9 . 
     2-Khalid El Amin Beşiktaş 56 6.2 . 
     3-Cüneyt Erden Darüşşafaka 47 5.9 . 
     
     Blok 

     1-Penvis Pasco Erdemirspor 27 3.4 . 
     2-Herve Lamizana Türk Telekom 16 2.3 . 
     3-Fatih Solak Ülkerspor 13 1.4 . 
     
     Top Çalma 

     1-Sultan Atkins Bandırma Banvitspor 29 3.6 . 
     2-Kevin Rice Darüşşafaka 30 3.3 . 
     3-Ömer Onan Fenerbahçe 19 2.1 . 
     
</TEXT>
</DOC>
