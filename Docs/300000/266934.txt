<DOC>
<DOCNO> 266934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo32.html </URL>
<DATE> 2004/08/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Olimpiyat taçları karantina altına alınıyor .. 
</HEADLINE>
<TEXT>

     Atina Olimpiyatları’nda madalya alan sporculara antik oyunların sembolü olarak takılan zeytin dalından taçlar, sporcuların ülkelerine dönüşünde sorun oluyor. 
     AVUSTRALYA, ülkeye zararlı bakteri ve böceklerin girmemesi için, bitki ve hayvan ithalatında çok sıkı karantina kuralları uyguladığından, sporcular, uçaktan iner inmez zafer taçlarını teslim etmek zorunda. Avustralya’da karantinaya alınan bitkinin kontrolü için 60 dolar ödeniyor. Ancak yetkililer, sporculardan para alınmayacağını ve taçların 21 gün içinde iade edileceğini söyledi. Ancak sporcuların gümrükten geçerken olimpiyat taçlarını beyan etmemeleri halinde, bunlar doğruca imhaya gönderilecek. 
     Yeni Zelanda ise sertifikası olmayan bitkileri kesinlikle gümrükten içeri sokmuyor. Bu nedenle kürekte altın madalya kazanan Yeni Zelandalı Caroline ve Georgina Evers-Swindell, taçlarını hemen parçalara ayırıp seyircilere dağıttılar. ABD ve Avrupa ülkelerinde de dışarıdan gelen bitkiler çok sıkı kontrolden geçiriliyor, çoğunlukla da imha ediliyor. 
     Atina Olimpiyatları için 2550 adet zeytin dalından taç hazırlandı. Bazı sporcular zeytin dalından taçları çok beğendiklerinen, olimpiyat köyünde başlarına takarak geziyorlar. Antik çağ oyunlarında barış ve onurun sembolü olan taçlar, Olimpia’daki zeytin ağaçlarının dallarından yapılıyordu. Modern çağın taçları ise Yunanistan’ın dört bir yanındaki zeytin ağaçlarından yapıldı. 

     
</TEXT>
</DOC>
