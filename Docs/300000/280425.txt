<DOC>
<DOCNO> 280425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur10.html </URL>
<DATE> 2004/10/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Dava karar aşamasına geldi, Veli Göçer azar yedi .. 
</HEADLINE>
<TEXT>

     Kerem PULGAT- Zafer SAMANCI KONYA, DHA 

MARMARA depreminde Yalova ve Çınarcık'ta yaptırdığı konutların yıkılmasıyla 195 kişinin ölümüne sebebiyet vermekten suçlanan müteahhit Veli Göçer'in davasında karar aşamasına gelindi. Savcı, dünkü duruşmada esas hakkındaki mütaalasını verirken, Veli Göçer ile ortakları oğlu Can Göçer ve Zafer Coşkun'un 3 yıldan 5 yıla kadar hapis cezası öngören TCK'nın 383'üncü maddesinin 2'nci fıkrasının proje sayısı olan 6'şar kez uygulanmasını istedi. 
     Konya 2'nci Ağır Ceza Mahkemesi'nde görülen 37'nci duruşmaya tutuksuz olarak yargılanan Veli Göçer katılırken, oğlu Can Göçer ve ortağı Zafer Coşkun katılmadı. Mahkeme Başkanı Feridun Bahşi, duruşmaya başlarken kendisine mektup yazan Veli Göçer'e, "Bu da ne demek oluyor Bir de utanmadan Bu mektubu iki kere okuyun' yazmışsın. Sen asker arkadaşına mı mektup yazıyorsun. Ancak mahkeme heyetine dilekçe verebilirsin. Bir daha böyle bir şey yaparsan hakkında suç duyurusunda bulunurum'' dedi. Göçer ise mahkeme başkanından özür diledi. 
     Mahkeme Başkanı her iki tarafa da araştırılmasını istedikleri başka bir konu olup olmadığın sorduktan sonra, savcı esas hakkındaki mütealasını verdi. Bilirkişi heyetinin incelemelerine göre Göçer'in 6 ruhsat üzerinde yaptığı 10 bloğun yıkılmasıyla 195 kişinin yaşamını yitirdiği kesin olarak tespit edildi. 
     Bilirkişilerin incelemesi sonunda yıkılan binalarda kolon ve kiriş bağlantılarında etnik sıkıştırılmaların yapılmadığı, kolon malzemelerinde deniz kumu ve çakıl kullanıldığı, beton mukavemetinin düşük olduğu, ruhsat ve projelerde yanlışlıklar yapıldığı ve işçilik hataları olduğu ortaya çıkarken Savcı, Veli Göçer ile ortakları oğlu Can Göçer ve Zafer Coşkun'un TCK'nın 383'ncü maddesinin 2'nci fıkrası gereğince 6 kez cezalandırılmaları yönünde mütaala verdi. Ancak Can Göçer'in avukatı Celal Küpeli, Veli Göçer'in avukatı olan Kadir Çiçek'in mahkeme heyetinden izin alarak davaya katılmaması nedeniyle savunma için ek süre talep etti. Mahkeme Başkanı ise duruşmayı erteledi. 
     Mahkeme savcının mütaalası doğrultusunda karar verirse, Veli Göçer ile ortakları oğlu Can Göçer ve Zafer Coşkun'a 6 proje üzerinden 10 blok yaptırdıkları için TCK'nın 383'ncü maddesinin 2'nci fıkrası gereğince 6 kez ceza verilecek. 3 yıldan 5 yıla kadar hapis cezası öngören madde uygulanırsa Göçer'ler ve Zafer Coşkun'un 18 yıldan 30 yıla kadar hapis cezası alması gündeme gelecek. 
     
     KARAR AŞAMASINA GELDİ 
     Mahkeme sonrası depremzede Mustafa Ergüden'in avukatı Rıza Pehlevi Şat, davanın artık tamamlanma aşamasına geldiğini ve Veli Göçer, oğlu Can Göçer ve Zafer Coşkun'un suçunun sabitleştiğini belirterek bir dahaki duruşmada büyük bir sürpriz almazsa karar çıkacağını söyledi. 
     Depremzede Mustafa Ergüden ise mahkeme çıkışında yaptığı açıklamada, savcının 6 ruhsat yerine yıkılan 10 blok üzerinden değerlendirme yaparak sanıkların 6 kez değil 10 kez aynı cezaya çarptırılması gerektiğini ifade etti. 
     
</TEXT>
</DOC>
