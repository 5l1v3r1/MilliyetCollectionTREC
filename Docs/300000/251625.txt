<DOC>
<DOCNO> 251625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sondun32.html </URL>
<DATE> 2004/06/29/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
Eski Savunma Bakanı Trillo, İspanyon askerlerin ailelerinden özür diledi 
</HEADLINE>
<TEXT>

     Eski İspanya Savunma Bakanı Federico Trillo, geçen yıl Trabzon'da meydana gelen uçak kazasında ölen İspanyol askerlerinin yarısına yakının kimliklerinin karıştırıldığının belli olmasından sonra, kazada ölen askerlerin ailelerinden özür diledi. 
     Kazada ölen 62 askerden 39'unun cesetlerine yapılan DNA testlerini karşılaştırarak rapor hazırlayan İstanbul Toksikoloji Enstitüsü ve Adli Tıp Kurumu'nun gönderdiği belgelerde, 39 askerden 22'sinin cesedinin kimliklerinin karıştırıldığının ortaya çıkmasıyla başlayan tartışmalar devam ediyor. 
     14 Mart'ta yapılan genel seçimler sonrasında işbaşına gelen sosyalist hükümet, askerlerin kimliklerinin karıştırılmasından dolayı, o dönem görevde olan Halk Partisi'ni PP ''sorumsuzca hareket etmek ve halka yalan söylemekle'' suçlamıştı. 
     Eleştiri oklarının yöneltildiği eski Savunma Bakanı Trillo, bugün yaptığı açıklamada, ölen askerlerin ailelerinden ''en samimi özürlerimi diliyorum'' dedi. 
     Ailelerin milletvekilliğinden istifasını istedikleri Trillo, hükümetteki Sosyalist İşçi Partisi'nin PSOE , olayı siyasete alet ettiği görüşünü savundu. 
     ''Uçak kazası büyük acılara sebep oldu. Ve bu acının siyasete alet edilmesine artık bir son verilmeli'' diyen Trillo, ölenlerin kimliklerinin karıştırılmasıyla ilgili tüm gerçeğin ortaya çıkarılmasında, Savunma Bakanlığı ve şehit aileleriyle birlikte olacağını söyledi. 
     Bu arada Türkiye'den gelen raporun, 1 Temmuz Perşembe günü parlamentoda tartışılacağı açıklandı. 
     Afganistan'daki Uluslararası Güvenlik Destek Gücü'ne İSAF bağlı olarak görev yapan 62 İspanyol askeri, 26 Mayıs 2003'te Ukrayna'dan kalkan Yakolev Yak-42 tipi uçakla İspanya'ya geri dönerken, Trabzon yakınlarında meydana gelen kazada 12 kişilik mürettebatla birlikte ölmüştü. 
     
</TEXT>
</DOC>
