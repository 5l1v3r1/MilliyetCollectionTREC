<DOC>
<DOCNO> 281535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko38.html </URL>
<DATE> 2004/10/19/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Denizbank, 325 milyon dolar kredi aldı... 
</HEADLINE>
<TEXT>

     Denizbank, uluslararası bankalardan sağladığı 325 milyon dolarlık sendikasyon kredisi ile 5 bini aşkın ihracatçı müşterisine finansman desteği sağlayacak. 
     Denizbank'tan yapılan açıklamaya göre, 1 yıl vadeli krediye ilişkin anlaşma, dün kreditör bankaların temsilcilerinin de katıldığı bir törenle İstanbul'da imzalandı. 
     Toplam 20 ülkeden 50 bankanın katıldığı sendikasyon kredisinin yıllık maliyeti libor artı yüzde 0.60 olarak belirlendi. 
     Krediyi Alpha Bank, American Express Bank, Bank of New York, Bank of Tokyo-Mitsubishi, Cobank, Commerzbank, Demir-Halk Bank Nederland , HSH Nordbank AG, HVB Group, Mashreq Bank, RZB, Standard Bank London Limited, Standard Chartered Bank, UFJ Bank ve Wachovia Bank düzenledi. 
     
     ''İHRACATA DESTEK ARTARAK DEVAM EDECEK'' 
     Denizbank Genel Müdürü Hakan Ateş, piyasaya 225 milyon dolarlık kredi için çıktıklarını, yabancı bankalardan gelen talep nedeniyle aldıkları krediyi 325 milyon dolara yükselttiklerini bildirdi. 
     Bu ilginin Denizbank'ın güçlü mali yapısına ve geleceğine duyulan güvenin bir ifadesi olduğunu belirten Ateş, uluslararası bankaların verdiği bu desteğin uzantısı olarak Denizbank'ın da ihracata desteğinin artarak devam edeceğini kaydetti. Ateş, talebin çok üzerinde gerçekleşen sendikasyon kredisinin, uluslararası finans kuruluşları tarafından da bu başarının yakından izlendiğini gösterdiğini, 20 ülkeden 50 bankanın katıldığı kredinin, Denizbank'a ve Zorlu Grubu'na duyulan güvenin bir ifadesi olduğunu belirtti. 
     
</TEXT>
</DOC>
