<DOC>
<DOCNO> 254249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/dunya/axdun02.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'taki direniş sanılandan daha büyük' 
</HEADLINE>
<TEXT>


AP'ye konuşan yetkili, yaygın bir hücre sistemiyle örgütlenen direnişçilerin sayısının Bush yönetiminin dediği gibi 5 bin değil, 20 bin olduğunu söyledi 

DIŞ HABERLER SERVİSİ 


Bush yönetiminin iddia ettiğinin aksine Irak'taki direnişin çok daha ciddi boyutlarda, köklü ve yaygın olduğu ileri sürüldü. AP'ye açıklamalarda bulunan ve kimliğini gizli tutan Amerikalı bir askeri yetkili, "Direniş, her şeyden önce yabancı teröristlerin değil, iktidarı kaybeden Sünni kesimin işi. Çok daha büyük ve yaygın" dedi. 
Askeri yetkilinin açıklamalarına göre, son derece iyi silahlanan direnişçiler, vurucu güçlerini 20 bin kişiye kadar kolayca çıkarabilecek durumda. Yani çekirdek kadroları Bush yönetiminin dediği gibi 5 bin değil, tam 4 katı. Militanları halk da destekliyor. Bazı direniş hücreleri de eylem biçimleri konusunda uzmanlaşıyor. Örneğin Bağdat'taki direniş hücrelerinde artık 2 lider birden bulunuyor ve bunlardan biri bombalama uzmanı, öteki suikastlardan sorumlu. 
Irak'ı karış karış dolaştığını söyleyen Amerikalı yetkili, izlenimlerine göre direniş hücrelerinin her yerde olduğunu, bunların şeyhler, aşiret liderleri ve Sünni imamlar tarafından teşvik edildiğini belirtti. Amerikalı askeri yetkili direnişçilerin iddia edildiği gibi Irak'ta dini bir yönetim kurmak istemediğini aksine tek amacın ABD'yi Irak'tan çıkarmak olduğunu sözlerine ekledi. 


</TEXT>
</DOC>
