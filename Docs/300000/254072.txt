<DOC>
<DOCNO> 254072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun23.html </URL>
<DATE> 2004/07/09/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Belçika NATO'ya Irak'ta ne yaptıracaklarını bilmiyoruz 
</HEADLINE>
<TEXT>

     Belçika Savunma Bakanı Andre Flahaut, NATO'ya Irak'ta ''ne yaptırılacağını'' bilmediğini söyledi. 
     Basına yaptığı bir açıklamada, NATO İstanbul zirvesi konusunda bazı değerlendirmelerde bulunan Flahaut, İstanbul'da İttifak bünyesindeki uzlaşmazlıklardan kaynaklanan 2003'teki gerginliğin tekrarlanmaması için büyük çaba harcandığını belirtti. 
     Irak konusundaki bildirinin Brüksel hükümeti tarafından çok dikkatli analiz edildiğini, NATO'da yeni bir kriz yaşanmaması için özen gösterildiğini ve ''iyi bir formül'' bulunduğunu anlatan Flahaut, Irak konusunda ''isteyen müttefiklerin'' müdahale edebileceklerini, Belçika'nın Irak'a asker göndermesinin söz konusu olmayacağını ancak süreci bloke etmeyeceğini söyledi. 
     Flahaut, ''Baskılara da boyun eğmemek lazım'' diye konuştu. 
     ''NATO'ya Irak'ta ne yaptırılacağını bilmiyorum'' diyen Andre Flahaut, ''Belki mümkün olan bazı bölgelerde istikrar için müdahale edilecek'' ifadesini kullandı. 
     Belçika Savunma Bakanı Flahaut, müdahale için özel yetenekli askeri birimler gerektiğini, bu nedenle Belçika'nın katılımının söz konusu olamayacağını kaydetti. 
     
</TEXT>
</DOC>
