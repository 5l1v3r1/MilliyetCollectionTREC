<DOC>
<DOCNO> 257545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/yasam/yas01.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mostar'a akın var 
</HEADLINE>
<TEXT>


Hırvat topçusunun yerle bir ettiği köprü Mostar'ı yeniden birbirine bağlıyor. 20 milyon dolara mal olan köprünün açılışı için bin Türk Bosna'ya gidiyor... 

İSTANBUL Milliyet 

Restorasyonu tamamlanan tarihi Mostar Köprüsü'nün bugün yapılacak görkemli açılış törenine en büyük katılım Türkiye'den olacak. 
Adapazarı'ndaki tren kazasının ardından Başbakan Recep Tayyip Erdoğan'ın iptal ettiği gezi programına aralarında belediye başkanları ve sivil toplum örgütleri temsilcilerinin de bulunduğu yaklaşık bin kişinin katılması bekleniyor. 

20 vekil gidecek 
AKP Diyarbakır Milletvekili Mehdi Eker'le birlikte dün Saraybosna'ya hareket eden Türkiye - Bosna Hersek Parlamentolararası Dostluk Grubu Başkanı AKP Milletvekili Hüseyin Kansu, törende Türkiye'yi kalabalık bir grubun temsil edeceğini söyledi. Kansu, 20'yi aşkın milletvekili, İstanbul ve Konya Büyükşehir Belediye başkanları, ilçe belediye başkanları ve sivil toplum örgütlerinin yanı sıra, Avrupa'daki Türk vatandaşlarının da otobüslerle bölgeye gideceğini belirtti. 
Bosna savaşı sırasında Hırvat topçu ateşiyle 9 Kasım 1993'te yıkılan Mostar Köprüsü, 20 milyon dolara restore edildi. Bosna Hersek, Türkiye'nin maliyetin tamamını karşılama teklifini, geniş katılımı sağlamak için kabul etmedi. 
BM Genel Sekreteri Kofi Annan'ın da katılması beklenen törende 45 ülkenin üst düzeyde temsil edileceği bildirildi. 
Birçok sanatsal etkinlik ve konserin gerçekleştirileceği törende, Genelkurmay Başkanlığı Mehteran Bölüğü de gösteri yapacak. 


</TEXT>
</DOC>
