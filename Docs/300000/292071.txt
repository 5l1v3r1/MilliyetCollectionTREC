<DOC>
<DOCNO> 292071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy29.html </URL>
<DATE> 2004/11/25/ </DATE>
<TIME> 21.56 </TIME>
<AUTHOR>  </AUTHOR>
<HEADLINE>
CHP'li Arıoğlu'na Slovenya Devlet nişanı... 
</HEADLINE>
<TEXT>

     CHP MYK üyesi ve İstanbul Milletvekili Ersin Arıoğlu'na ''Slovenya-Türkiye arasında işbirliği kurulması ve ekonomik işbirliğinin geliştirilmesi ve güçlendirilmesi yolunda sarfettiği gayretlerinden'' dolayı törenle Slovenya Devlet Nişanı takıldı. 
     Slovenya'nın Ankara Büyükelçisi Andrej Grasselli'nin rezidansındaki törene, CHP Genel Başkanı Deniz Baykal, 9. Cumhurbaşkanı Süleyman Demirel, bazı milletvekilleri ve büyükelçiler katıldı. 
     Törende, Büyükelçi Graselli, Slovenya Cumhurbaşkanı Janez Drnovsek adına Arıoğlu'nun göğsüne ''The Silver Order Of Freedom Of The Republic Of Slovenia'' nişanını taktı. 
     Büyükelçi Graselli, Arıoğlu'na nişanın, Slovenya ile Türkiye arasında ''işbirliği kurulması ve ekonomik işbirliğinin geliştirilmesi ve güçlendirilmesi yolunda sarfettiği gayretlerin takdir edilmiş olması'' dolayısıyla sunulduğunu ifade ederek, bunu yerine getirmekten ''onur duyduğunu'' söyledi. 
     Arıoğlu da böyle bir nişana değer görülmekten ''büyük gurur duyduğunu'' belirterek, ''hiçbir zaman, nişan almak gibi bir hayalim olmadı. Ancak şunu itiraf etmeliyim zaman zaman bu tür nişan alanların başarılarına büyük takdir duyardım'' dedi. 
     Slovenyalıların, iş hayatında, ''çok çalışkan, kaliteye odaklanmış ve verimli üreticiler'' olarak tanındığını ifade eden Arıoğlu, Avrupa'da en verimli bal üreten arı cinsinin de Slovenya'da bulunduğuna dikkati çekti. Soyadına işaret eden Ersin Arıoğlu, Slovenyalılarla arasındaki sıcak ilişkileri de ''bu güzel tesadüfe'' bağladı. 
     1996 yılından milletvekili seçildiği yıla kadar Slovenya'nın fahri konsolosluğunu üstlendiğini kaydeden Arıoğlu, iki ülke arasındaki ticaret hacminin, bu yıl sonunda 350 milyon doları aşmasının beklendiğini anlattı. Ersin Arıoğlu, Slovenya'nın, Türkiye'nin AB'ye üyeliğine destek vereceğine ''bütün kalbiyle inandığını'' sözlerine ekledi. 
     Slovenya'nın Ankara Büyükelçisi Graselli ise Türkiye'nin AB'ye üyeliği konusunda ''olumlu bir hava'' bulunduğunu ancak ''politikada son ana kadar bütün opsiyonların açık olduğunu'' ifade etti. 
     Süleyman Demirel de törendeki konuşmasında, Arıoğlu'na takılan nişanın, iki ülke arasındaki ilişkilerin daha iyiye götürülmesinde, daha iyi dostluk şartlarının meydana getirilmesinde kişilerin neler yapabileceğini gösterdiğini ifade etti. 
     ''Çok meziyetli bir insan'' olarak nitelendirdiği Arıoğlu'nun, fahri konsolosluğu döneminde, önemli hizmetler verdiğini belirten Demirel, ''siyasete girmesi doğru mudur eğri midir'' şeklinde espri yaptı. 
     Slovenya'nın bağımsızlığını ilk tanıyan ülkelerden birinin Türkiye olduğunu hatırlatan Demirel, bu ülkenin 10 yıl gibi kısa bir zamanda önemli gelişmeler sağladığına dikkati çekti. 
     
</TEXT>
</DOC>
