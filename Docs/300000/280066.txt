<DOC>
<DOCNO> 280066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonsiy10.html </URL>
<DATE> 2004/10/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
128 hakim adayı kura çekti... 
</HEADLINE>
<TEXT>

     Adalet Bakanı Cemil Çiçek, Türkiye'deki sıkıntının kaynaklarından birisinin ''yetki kullanımı'' konusu olduğunu belirterek, ''Yetkilerinizi sonuna kadar kullanın'' dedi. 
     44. Dönem Adli Yargı Hakim adaylarının kura çekme töreni, Ankara Adalet Sarayı Konferans Salonu'nda yapıldı. 
     Dönem birincisi, Ankara hakim adayı Mustafa Baştaş, törende yaptığı konuşmada, kendilerinin eğitiminde emeği geçenlere teşekkür ederek, mesleklerinde rehberlerinin, Atatürk ilke ve devrimleri ile ona hayat veren akıl ve bilim olacağını söyledi. 
     Türkiye Adalet Akademisi Başkanı Kamil Acar, adaletin, toplumsal ve bireysel sorunlara akılcı ve bilimsel çözümler getirmekle sağlanabileceğini kaydetti. Acar, 'Çağdaş bir hukukçu, sadece gündemi takip etmekle yetinmemeli, toplum ihtiyaçlarını da dikkate alarak gündemi belirleyebilmelidir'' diyerek, Akademi'nin faaliyetleri hakkında bilgi verdi. 
     Bakanı Cemil Çiçek de kura çekecek olan 128 kişiden, 95'inin erkek, 33'ünün de kadın olduğunu, 70'inin hakim, 58'inin de cumhuriyet savcısı olarak görev yapacağını kaydetti. Çiçek'in, 44. dönem hakim ve savcı adaylarının 1, 2 ve 3. bölgelerde görev yapacaklarını söylemesi, salonda alkışlarla karşılandı. Çiçek, genç hukukçulara, şerefli ve onurlu bir mesleğe adım attıklarını anımsatarak, bunu hayatı boyunca taşıyacaklarını söyledi. 
     Türkiye'de modernleşme projesinin öncülerinin hukukçular olduğunu, bu nedenle Türk yargısının başka demokratik toplumlardan farklı bir görev yüklendiğini anlatan Çiçek, modernleşme projesine özveriyle öncülük eden yargıçların, bu çabalarının bundan sonra da süreceğini belirtti. Çiçek, şöyle konuştu 
     ''Modernleşme sürecinin önemli bir virajını alıyoruz. Bu, AB sürecidir. Bu süreçte de geriye dönük 78 yılda olduğu gibi, bu işin öncülüğünü hiç şüphesiz bu mesleğin mensupları başarı ile yapacaklardır. Bundan hiçbir zaman şüphem olmadı, başkalarının da olmaması lazım. Münferit bir kısım olaylara bakarak tereddüde düşmek, 78 yılı anlamamak olur, bu insanların yaptığı çabayı, öncülülüğü haksız şekilde kabullenmemek olur. Türk yargısı bundan sonrada ülkenin modernleşmesine, çağın yakalanmasına, demokrasi, insan hakları ve özgürlükler gibi yükselen değerleri toplumumuza kazandırmada öncülük yapacaktır.'' 
     
     MESLEĞİN ZORLUKLARI 
     Mesleğin zorluklarını, genç hukukçulara anlatan Çiçek, yasal metinlerde var olanların içselleştirilmemesi durumunda hukuk adamlarının mesleklerini icra etmekte zorlanacaklarını ifade etti. Çiçek, şöyle devam etti 
     ''Bu zorluklar yaptığınız işin tabiatından kaynaklanmaktadır. Çünkü iki taraflı iş yapıyoruz. Davalı ve davacı taraf var. Taraflardan biri kaybedecek. Futbol maçı gibi beraberlik yok. 
     Vatandaş, 'haksız olduğum, usulüne uygun dava açmadığım için kaybettim' demeyecek. Mutlak suretle bir kırgınlık, bir reaksiyon ortaya çıkacaktır. İşin tabiatı gereği yargı mesleğinde teşekkür beklemek yoktur.'' 
     
     ''BU MESLEĞİN KURALLARI VAR'' 
     Çiçek, başka mesleklerde yapılabilecek ve tepki toplamayacak işlerin, yargı camiasında yapılamayacağını belirterek, ''Bu mesleğin kendine göre kuralları, sınırlayıcı yönleri var. Özellikle taşların yerli yerine oturmadığı, belli sıkıntıların yaşandığı bir ülkede, herkes bir sorumlu arıyor. Vatandaş olarak da sonuçtan gideriz. Bir sorumlu aramak gerektiğinde de en son kararı kim veriyorsa, fatura ona çıkar. Vatandaş, 'hakim 2-3 ay attı' der. Devletin diğer alanlarında işleyiş düzgün olmazsa hakim karar veremez. 
     Şu günlerde en çok yaşandığımız sıkıntıların başında diyelim ki kapkaç olayları vardır. 'Hakim serbest bıraktı, savcı gereğini yapmadı' der. Halbuki dünyanın hiçbir yerinde ekonomik suçları tümüyle ceza tedbirleri ya da yargılama faaliyetleri ile ortadan kaldırmak mümkün değildir. Gelir dağılımda bozukluk var, işsizlik belli bir noktaya gelmişse, sosyal güvenlik yoksa, çarpık kentleşme toplumun önünde duruyorsa, hırsızlık suçuna verilen cezayı artırarak bu suçu ortadan kaldıramazsınız.'' Adalet Bakanı Çiçek, yargının görev ve öneminin Türkiye'de daha iyi anlaşılacağına işaret ederek, şöyle devam etti 
     ''İnanıyorum ki AB süreci ile Türkiye'de, hukuk devleti ne anlama geliyor, hukukun üstünlüğü ne anlama geliyor, bunun bir toplum için ne kadar önemli olduğu gerçeği biraz dış talep olarak biraz da içimizde yaşadığımız sıkıntılar nedeniyle her geçen gün biraz daha anlaşılır hale gelecektir.'' 
     
     ''YETKİLERİNİZİ SONUNA KADAR KULLANIN'' 
     Türkiye'de hukukun öneminin kavranması için bir zihniyet değişimin yaşanması konusunda ellerinden geleni yaptıklarını belirten Çiçek, ''Yarın, bugünden daha güzel olacak... Yetkilerinizi sonuna kadar kullanın. Bu ülkede sıkıntının önemli kaynaklarından birisi, yetkilerinizin yeterince kullanılmamış olmasından kaynaklanmaktadır. Yetkilerinizi başkalarına devretmeyin. Usul hukuku size hangi yetkileri veriyorsa, onu kullanın ve bu konudaki ihlallere meydan vermeyin.'' Çiçek, e-Devlet'in en önemli ayağının, e-Adalet olduğuna inandıklarını, bu konuda hiçbir fedakarlıktan kaçınmadıklarını ifade ederek, ''89 milyon dolarlık bir projeyi büyük ölçüde gerçekleştirdik'' dedi. 
     Konuşmaların ardından kura çekerek, görev yerlerini belirleyen hakim adayları, sevinçlerini aileleri ile paylaştı. 
     Törene, Devlet Bakanı Güldal Akşit, Danıştay Başkanı Ender Çetinkaya, Adalet Bakanlığı Müsteşarı Fahri Kasırga, yüksek yargı organlarının temsilcileri ile Ankara Adliyesi'nde görevli hakim ve savcılar katıldı. Adalet Bakanı Çiçek, Müsteşar Kasırga ve bazı Ankara Cumhuriyet Başsavcı vekilleri karşıladı. İzinli olmasına rağmen bugün makamına gelen Ankara Cumhuriyet Başsavcısı Hüseyin Boyrazoğlu ise törene katılmadı. 
     
</TEXT>
</DOC>
