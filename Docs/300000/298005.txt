<DOC>
<DOCNO> 298005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur33.html </URL>
<DATE> 2004/12/15/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Eniştesinin evine balkondan girmek isteyince... 
</HEADLINE>
<TEXT>

     Bursa'nın merkez Osmangazi İlçesi'nde bir kişi, eniştesine ait eve, balkondan girmek isteyince 2. kattan düştü. 
     Alınan bilgiye göre, kamyon şoförlüğü yaptığı bildirilen Tuncay Kul 38 , Hamzabey Mahallesi Badırgalı Sokak'ta oturan eniştesinin evine gitti. 
     Kul, evde yalnız olduğu öğrenilen, kimliği açıklanmayan eniştesini uyandıramayınca balkondan tırmanarak eve girmek istedi. Bu sırada, kendisini görerek hırsız sanan komşuların bağırmaları ve durumu polise bildirmelerinin ardından, paniğe kapılan Kul, ikinci kattaki balkondan düştü. 
     Olay yerine gelen polisler tarafından yaralı bulunan Kul'u, gürültüye uyanarak evinin camından bakan eniştesi tanıdı. 
     Bursa Devlet Hastanesi'ne kaldırılan Kul'un, ''emniyeti suistimal'' suçundan arandığı belirlendi. 
     
</TEXT>
</DOC>
