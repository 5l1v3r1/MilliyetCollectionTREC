<DOC>
<DOCNO> 254988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/spor/spo15.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İstanbul'a UEFA denetimi 
UEFA yetkilileri, 2005 mayıs ayında Olimpiyat Stadı'nda yapılacak olan Şampiyonlar Ligi final maçının hazırlıkları için bugün İstanbul'a geliyor. Oldukça kalabalık bir kafile ile incelemelerde bulunacak olan yetkililer, stadda düşünülen değişiklikleri masaya yatıracak. Toplantılar üç gün sürecek. 

Candeğer'e Küba taktiği 
YÜKSEK atlama branşında yakaladığı performansla dikkatleri çeken Candeğer Kılınçer, Atina için son hazırlık kampını Küba milli takımı ile yapacak. Dünya atletizminde yüksek atlamada söz sahibi olan Küba'nın 7 kişilik bir ekiple 20 Temmuz'da İzmir'e kamp yapmaya geleceği bildirilirken, Candeğer Kılınçer'in de son taktikleri bu hazırlık dönemi sırasında alacağı ifade edildi. 

Perez 2. kez başkan oldu 
İSPANYA'NIN Real Madrid Kulübü'nde önceki gün yapılan başkanlık seçiminde Florentino Perez ikinci kez başkan seçildi. Rakipleri Lorenzo Sanz yüzde 4.05 ve Alberto Baldasano'ya yüzde 1.70 büyük fark atarak yüzde 94.25'lük oranla kongreyi kazanan Perez, Real Madrid kulübünde en fazla oy alan başkan olarak tarihe geçti. 

Filiz kapıda kaldı 
ATİNA Olimpiyatları'nda ülkemizi temsil edecek Türkiye rekortmeni gülleci Filiz Kadoğan da İzmir Atatürk Stadı Soner Coşan Atletizm Salonu'nun kapısında kaldı. Kadoğan, ağırlık idmanı yapmak için gittiği tesisin kapısının kilitli olduğunu görünce görevlilerden yardım istedi, ancak "Pazar günü tatil. Kimse olmaz" yanıtıyla karşılaştı. Yetkililerin araya girmesiyle sorun bir saat sonra çözüldü. 

Boğa'dan deneme 
İSTANBULSPOR, iki forvet İngiliz Richard Offsong ile İsrailli Haim Ofir'i denemeye aldı. Newcastle'da forma giyen Offsong'un 20 yaşında olduğu ve İngiltere 21 Yaş Altı Milli Takımı'nda da görev aldığı, Haim Ofir'in ise geçen sezon İsrail'de gol krallığına ulaştığı bildirildi. Sözleşmesi feshedilen Balili ise, Kayserispor ile antrenmanlara çıkmaya başladı. 

Montgomery de yok 
ATİNA 2004'te 100 metre Dünya rekortmeni Tim Montgomery yarışamayacak. Amerika Olimpiyat Seçmeleri'nde 100 metrede oldukça kötü bir yarış çıkaran ve ancak 7. olabilen ünlü atlet vize alamadı. Böylece eşi Marion Jones'un ardından, hakkında doping iddiaları bulunan Montgomery de büyük hayal kırıklığı yarattı. 100 metre finalinde son olimpiyat şampiyonu Maurice Greene 9.91 ile birinci oldu. 

Konyaspor'a Mısırlı stoper 
KONYASPOR, Mısırlı stoper Besheer'in transferi için çalışmalarını sürdürüyor. İkinci Başkanı Faruk Turhan, "Menajerimiz Hamza Hamzaoğlu, Besheer El Tabei ile görüşmelerini sürdürüyor. Maddi konuları çözüme kavuşturursak Mısırlı oyuncuyu Konya'ya getireceğiz. Kaleci konusunda ise arayışlarımız devam ediyor" açıklamasını yaptı. 

Samsun'dan çifte imza 
YENİ sezon hazırlıklarını Kızılcahamam'da sürdüren Samsunspor, Bursaspor'da oynayan eski futbolcusu Erman Güraçar ve yine eski oyuncularından Konyasporlu Cenk İşler ile ikişer yıllık sözleşme imzaladı. İstanbul'da Başkan İsmail Uyanık ile bir araya gelen iki futbolcunun, iki gün içinde kampa katılacakları açıklandı. 

Gençlerimiz Dünya 7.'si oldu 
2003 yılında Denizli'de düzenlenen Dünya Gençler Satranç Olimpiyatı'na bu yıl Hindistan ev sahipliği yaptı. Sarhan Guliyev Başkanlığında Fethi Apaydın, Berç Deruni, Atakan Şirin ve Betül Cemre Yıldız'dan oluşan milli takımımız Çin, Hindistan, Macaristan ve Özbekistan gibi güçlü rakiplerin arasında yedinci olarak geçen yıl aldığı başarının rastlantı olmadığını gösterdi. 



</TEXT>
</DOC>
