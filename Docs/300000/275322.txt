<DOC>
<DOCNO> 275322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonsiy03.html </URL>
<DATE> 2004/09/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Pamukbank'ın Halkbank'a devri... CHP, Anayasa Mahkemesi'ne başvurdu 
</HEADLINE>
<TEXT>

     CHP, Pamukbank'ın Halkbank'a devrine ilişkin yasanın iki maddesinin yürürlüğünün durdurulması ve iptali istemiyle Anayasa Mahkemesi'ne başvurdu. 
     CHP İstanbul Milletvekili Kemal Kılıçdaroğlu, 120 milletvekilinin imzasını taşıyan başvuru dilekçesini Anayasa Mahkemesi'ne sunduktan sonra gazetecilere kısa bir açıklama yaptı. 
     Kılıçdaroğlu, CHP'nin, 22'nci Yasama döneminde 38'inci kez Anayasa Mahkemesi'ne başvurduğuna dikkat çekti. Pamukbank'ın Halkbank'a devrine ilişkin yasanın işten çıkarmalarla ilgili iki maddesinin hem yürürlüğünün durdurulmasını hem de iptalini istediklerini ifade eden Kılıçdaroğlu, İş Yasası ve Uluslararası Çalışma Örgütü'nün kararlarına aykırı olarak 30 günlük ihbar süresinin kaldırılması ve idareye işten çıkarmalar konusunda geniş bir takdir yetkisi tanınmasıyla ilgili iki ayrı maddede düzenlemeler bulunduğunu dile getirdi. Kılıçdaroğlu, bu maddelerin yürürlüğünün durdurulmasını ve iptalini istediklerini ifade etti. 
     Kemal Kılıçdaroğlu, aynı yasayla 4603 sayılı ''Türkiye Cumhuriyeti Ziraat Bankası, Türkiye Halk Bankası Anonim Şirketi ve Türkiye Emlak Bankası Anonim Şirketi Hakkında Kanun''a, eklenen bir bend ile Ziraat Bankası ve Halk Bankası personelinin aylıklarının belirlenmesiyle ilgili olarak idareye yine geniş bir takdir yetkisi tanındığını söyledi. Bunun da kamu kurum ve kuruluşları arasında ücret dengesizliğine yol açabileceğini kaydeden Kılıçdaroğlu, düzenlemenin Anayasa'ya aykırı olduğunu iddia etti. Kılıçdaroğlu, söz konusu hükmün de yürürlüğünün durdurulması ve iptalini istedikleri bildirdi. 
     CHP İstanbul Milletvekili Kılıçdaroğlu, Türk Ceza Yasası'nın çıkarılması sırasında tartışmalara yol açan çevreyi kirletenlere verilen cezaların yürürlük tarihinin 2 yıl sonraya bırakılmasıyla ilgili düzenlemeyi Anayasa Mahkemesi'ne götürüp götürmeyeceklerine ilişkin soruya da şu karşılığı verdi 
     ''Başvuruda bulunulacak tabii. Bir toplumun çevreye bu kadar duyarlı olduğu bir ortamda, Çevre Bakanlığı gibi bir bakanlığın kurulduğu bir ortamda çevre ile ilgili düzenlemeleri 2 yıl ertelemek çevreye ihanet edenlere koz vermek anlamına geliyor.'' 
     
</TEXT>
</DOC>
