<DOC>
<DOCNO> 261300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/spor/axspo01.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da mutlu son 
</HEADLINE>
<TEXT>


Beşiktaş, nihayet İspanyol Boğa'sına kavuştu, Juanfran'a biri opsiyonlu üç yıllık sözleşme imzalattı. Yıldız oyuncu, "Bana gösterilen bu sevgiden mutluluk duyuyorum" diye konuştu 


Omuzlara alındı 
SİYAH - Beyazlı takımın Celta Vigo'dan transfer ettiği Juan Francisco Garcia "Juanfran" dün İstanbul'a gelerek, bir yılı opsiyonlu üç yıllık sözleşme imzaladı. Öğleden sonra kulübün 30 bin dolara kiraladığı özel uçakla Atatürk Havalimanı'na gelen yıldız oyuncuyu Spor Direktörü Erdil Arpacı karşıladı. Bir grup taraftar, Juanfran'ı sevgi gösterilerinde bulunarak, omuzlara aldı. 

'Nihayet geldim' 
TRANSFERİNİN gerçekleşmesinden dolayı çok mutlu olduğunu belirten Juanfran, "İstanbul'a gelmeyi çok istiyordum, sonunda geldim. Beşiktaş'ın bana gösterdiği sevgiden mutluluk duyuyorum" dedi. Swiss Otel'e yerleşen 28 yaşındaki tecrübeli oyuncu, sağlık kontrolünden sonra akşam kulüp binasında resmi sözleşmeye imza attı. 1.83 boyundaki Juanfran, 11 kez milli takım forması giydi. 

Tayfun da Beşiktaş'ta 

Sıra Emre'de 
TRANSFERE doymayan Beşiktaş, Tayfun Korkut ile iki yıllık sözleşme yaptı. Bonservisi elinde olan tecrübeli oyuncu, yıllık 700 milyar lira alacak. İspanya'da Real Sociedad ve Espanyol'da forma giyen Tayfun ile haziran ayı başında yapılan görüşmeler olumsuz sonuçlanmıştı. Emre Belözoğlu için de gözler Mancini'nin vereceği rapora çevrildi. Tecrübeli hocanın izin vermesi halinde Emre'nin kiralanması konusunda Inter'le prensipte anlaşma sağlandı. 

Sergen'e tırpan 

TEKNİK Direktör Del Bosque, Malatyaspor maçının kadrosuna bağırsak enfeksiyonu geçiren Ronaldo'nun yanı sıra Sergen'i de almadı. Fatih Sonkaya, kaleci Ramazan ve cezalı Tümer de İstanbul'da bırakılırken, futbolcu - menajer Tayfur ise dün takımla birlikte Malatya'ya gitti. Bu arada Tahkim Kurulu, Tümer'e verilen üç maçlık cezayı ikiye indirdi. 

Carew'e müthiş suçlama 

Beşiktaş'ın Norveçli golcüsünün, bir kadınla kurduğu ilişkiden gayri meşru çocuğu bulunduğu ileri sürüldü 

Yargı süreci başladı 
SİYAH - Beyazlı ekibin yıldız transferi John Carew'in gayri meşru çocuğu oldu iddiaları ortalığı karıştırdı. Norveç'te yayın yapan haftalık Se Hör dergisinde yer alan iddiaya göre Carew'in Afrika kökenli 22 yaşındaki bir bayanla yaşadığı ilişkiden 6 aylık bir erkek çocuğu sahibi olduğu ileri sürüldü. John Carew ve menajeri Per Flod bu suçlamaları reddederken, konu yargıya intikal etti. 

DNA testi yapılacak 
KADININ avukatı Erling Lyngtveit, gelişmeler sürecinde Carew'in davranışlarını yakışıksız bulduklarını söyledi. Lyngtveit, "Bu konu altı ay boyunca müvekkilimi zor durumda bırakmıştır. Carew bir erkekten beklenecek olgunluğu ve davranışı göstermemiştir. Gerçekler mutlaka bir gün ortaya çıkacaktır" dedi. Lyngtveit, Norveçli golcünün DNA testine tabi tutulacağını da ifade etti. 

Mektup gönderdi 
AVUKAT Lyngtveit, Carew'in konuyla ilgili gönderdiği mektupta yakışıksız ifadeler kullandığını sözlerine ekledi. Norveç'in yetiştirdiği en yetenekli isimlerden biri olan Carew Rosenborg, Valencia ve Roma'da oynadıktan sonra Beşiktaş ile sözleşme imzalamıştı. Carew, Liverpool'lu Riise'ye tokat attığı için Milli Takım kampından kovulmuş, daha sonra da affedilmişti. 


</TEXT>
</DOC>
