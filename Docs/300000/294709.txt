<DOC>
<DOCNO> 294709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sondun13.html </URL>
<DATE> 2004/12/04/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Schily Tür kadınlarının zorla evlendirilmelerine burada izin vermeyiz 
</HEADLINE>
<TEXT>

     Almanya Federal İçişleri Bakanı Otto Schily, ülkede yaşayan Türk kadınların zorla evlendirilmelerine izin veremeyeceklerini söyledi. 
     Schily, Bild gazetesine yaptığı açıklamada, Müslüman kültüründe kendi hukuk ve değer sistemleriyle bağdaşmayan bazı geleneklerin olduğunu belirterek, ''Örneğin, Türk kadınlarının zorla evlendirilmelerine burada izin veremeyiz. Burada açıkça şunu söylemeliyiz Bu tür konularda anayasa ilkelerimize uymak istemeyenler varsa bizi terk etmeliler'' dedi. 
     Toplum içinde paralel toplumların oluşmasının önlenmesi gerektiğini tekrarlayan Schily, ''Ancak gerçek şu ki, toplumumuzda başarılı uyum örnekleri de var. Özellikle okullarda ve spor kulüplerinde. Bu olumlu gelişmeleri daha da teşvik edeceğiz'' diye konuştu. 
     Tarım ve Tüketicileri Koruma Bakanı Renate Künast'ın tüm okullarda İslam dersi verilmesi gerektiği şeklindeki önerisiyle ilgili olarak ne düşündüğü şeklindeki bir soruya karşılık Schily, ''Her vatandaşın, bir bakanın dahi görüşünü açıkça söyleme hakkı vardır. Ancak, insanların her sabah kalkıp aynaya baktıklarında akıllarına gelen ilk fikrin gazetelerde yayınlanıp yayınlanmaması gerektiği ayrı bir konu'' dedi. 
     Schily, Avusturya'da İslamiyet'in yasal olarak kiliseler ve havralarla eşit tutulduğunun hatırlatılması üzerine de, ''Avusturya modelinin bizim ülkemize de uygun olup olmadığının incelenmesi gerekir. Şimdilik eşit tutulmayı talep edebilecek hiçbir Müslüman kuruluş görmüyorum'' diye konuştu. 
     
</TEXT>
</DOC>
