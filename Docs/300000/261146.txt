<DOC>
<DOCNO> 261146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo06.html </URL>
<DATE> 2004/08/06/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
"Taraftarımız Trabzonspor'un parasını sokağa atmayacağımızı bilmelidir" 
</HEADLINE>
<TEXT>

     Trabzonspor Kulüp Başkanı Atay Aktuğ, bordo-mavili takımın taraftarının, kulübün her kuruşuna sonuna kadar sahip çıktıklarını ve Trabzonspor'un parasını sokağa atmayacaklarını bilmelerini istedi. 
     Aktuğ, yaptığı açıklamada, Trabzonspor'un geçtiğimiz sezon Süper Lig'de son haftalara kadar şampiyonluğu kovaladığını az bir farkla ligi ikinci sırada bitirdiğini hatırlatarak, ''Takıma yeni transferlerle takviye yaptık. Zaten kaliteli oyunculandan kurulu ve kapasitesi yüksek ekibimize Celaleddin, Thijs, Adem, Koçak ve Lee Young'u dahil ettik'' dedi. 
     Trabzonspor Yönetim Kurulu'nun imkanlar doğrultusunda, transfer döneminin sonuna kadar takviye arayışlarını sürdüreceğini vurgulayan Aktuğ, ''Ancak taraftarımız, bu kulübün her kuruşuna sonuna kadar sahip çıktığımızı ve Trabzonspor'un parasını sokağa atmayacağımızı bilmelidir. Diğer takımların yaptıkları transferler bizim için asla ölçü olmamıştır ve olmaz'' dedi. 
     Lig şampiyonunun en fazla transfer yapan değil, birlik ve beraberlik içinde maksimum verimle hedefe yürüyen takım olacağını ifade eden Aktuğ, şöyle devam etti 
     ''Trabzonspor profesyonel futbol takımı bu sezon üç kulvarda birden mücadele edecektir. Süper Lig'de hedefimiz her zaman olduğu gibi yine şampiyonluktur. Ayrıca eski yıllardaki gibi Trabzonspor'un adını yeniden dünyaya duyurmak için Avrupa'da başarılı olmalıyız. Önümüzdeki maçı geçip ilk kez Şampiyonlar Ligi'ne kalacağımıza yürekten inanıyorum.'' 
     
</TEXT>
</DOC>
