<DOC>
<DOCNO> 280278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun03.html </URL>
<DATE> 2004/10/15/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Bush Kerry aşırı solcu... 
</HEADLINE>
<TEXT>

     ABD'de 2 Kasım'da yapılacak başkanlık seçimi yaklaşırken, Cumhuriyetçi Başkan George Bush ve Demokrat rakibi senatör John Kerry, tansiyonu iyice artan kampanyada birbirlerine yeni suçlamalar yönelttiler. 
     Kampanyalarını Las Vegas'ta sürdüren iki adaydan Bush, Kerry'nin devletçi politikalar izleyerek ülkeyi iflasa sürüklemek istediğini savundu ve Demokrat rakibini, ''aşırı sol eğilimli, liberal'' sözleriyle eleştirdi. 
     Dünyada birçok ülkenin tersine liberal sözcüğü Amerikan siyasetinde olumsuz anlamda kullanılıyor ve zaman zaman ''komünist'' kavramını ima ediyor. 
     Kerry ise Bush'un her konuda gerçeği çarpıtan ''dünyadan kopuk, hayal dünyasında yaşayan bir kişi'' olduğunu söyledi. 
     Senatör Kerry, ''Bush, Amerikan halkının sonunda kendi gözlerine değil de bu hayallere mi inanacağını sanıyor '' diye konuştu. 
     Gözlemciler, başa baş giden iki aday arasındaki gerginliğin gelecek günlerde daha da artmasının beklendiğini kaydettiler. 
     
</TEXT>
</DOC>
