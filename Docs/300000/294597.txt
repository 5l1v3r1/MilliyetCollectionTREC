<DOC>
<DOCNO> 294597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonyas13.html </URL>
<DATE> 2004/12/03/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Zeta Jones Bütün kadınlar Brad Pitt'i öptüğüm için beni kıskandı 
</HEADLINE>
<TEXT>

     Zeta-Jones, ''moviehole'' sitesinde yer alan röportajında rol aldığı yeni filme ilişkin açıklamalarda bulundu. İlk filmdeki kadroda yer alan George Clooney, Brad Pitt, Julia Roberts ve Matt Damon'ın bu filmde yeniden buluştuğunu hatırlatan Zeta-Jones, sonradan katıldığı kadronun ilk başta esprilerini hiç anlayamadığını söyledi. 
     Film setine ilk geldiğinde kendisinin şakalara katılamadığı için diğer oyuncuların kendisinden hoşlanmadığını düşündüğünü anlatan güzel yıldız, ''Bu şakaları anlamam için 3 yılı baştan almam gerekiyordu'' dedi. 
     Filmde kendisinin Brad Pitt'i yeniden elde etmeye çalışan eski sevgilisini canlandırdığını ifade eden Zeta-Jones, rolüyle ilgili düşüncelerini esprili bir dille şöyle aktardı 
     ''Ancak Brad Pitt ile çalışmanın çok farklı bir yönü var. Bahse girerim ki dünyanın bütün kadınları bu adamı öptüğüm için beni kıskandı. Şimdi düşünün kocam Michael Douglas bana 'bugün ne yapıyorsun tatlım ' diye soruyor. Ben de ona, 'bugün Brad ile köprüde öpüşeceğim' diyorum. 
     Ertesi gün de, 'bugün arabada ya da başka bir yerde öpüşeceğiz' karşılığını veriyorum. Bu çok zor bir iş, ama birinin yapması lazım. Aslında biz bu filmde Brad Pitt ile çok iyi anlaştık ve eğlendik. Onunla başka bir film yapmam teklif edilirse severek çalışırım. Belki bu bir müzikal de olabilir.'' 
     
     ''ERKEK GİBİ DAVRANDIM'' 

     Filmin Avrupa'da çekilmesinden mutluluk duyduğunu dile getiren İngiliz oyuncu, film kadrosunun çoğunun erkek olmasına zamanla alıştığını, hatta bunun kendisini eğlendirdiğini itiraf etti. 
     Erkeklerin arasında çalışmanın başta zor olduğunu kaydeden Zeta-Jones, ancak onların arasında zamanla bir ''prenses'' gibi davranmaktan vazgeçip onlardan biri haline geldiğini belirtti. 
     Film setinde çok eğlendiğini belirten Oscarlı güzel oyuncu, ''Ben aslında sıradan bir kadınım. Birçok takıntım var. Eşime çok mu şişmanladım diye soran klasik bir kadınım. Ama artık bu takıntıları da aşmaya başladım. Belki film de buna yardımcı oldu'' dedi. 
     
</TEXT>
</DOC>
