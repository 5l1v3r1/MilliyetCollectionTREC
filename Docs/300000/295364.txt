<DOC>
<DOCNO> 295364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/dunya/dun02.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce'de yaşayan herkese DNA taraması 
</HEADLINE>
<TEXT>


Retina kayıtları da tutulacak Felluceliler yaka kartı takacak ve oto kullanamayacak 

DIŞ HABERLER SERVİSİ 


Irak'ta direnişin kalesi olarak görülen Felluce kentine geniş çaplı operasyon düzenleyen Amerikan ordusunun, direnişçilerin kentin kontrolünü yeniden ele geçirmesini önlemek için olağanüstü önlemler almaya hazırladığı öne sürüldü. ABD'de yayımlanan Boston Globe gazetesinin haberine göre, bu planların arasında, operasyon öncesinde kentten kaçan ve geri dönmek isteyen Fellucelilere DNA testi ve retina taraması yapılması da bulunuyor. 
Boston Globe'un Irak'taki Amerikan askeri yetkililerine dayandırarak verdiği habere göre, bu plan çerçevesinde, Felluce'ye girmek isteyen Iraklılar, kentin dış mahallelerinde kurulacak "yurttaş işlem merkezlerine" götürülerek DNA testinden ve retina taramasından geçirilecek. Burada Fellucelilere üzerinde adreslerinin yazılı olduğu kimlik kartları verilecek ve bunu sürekli üzerlerinde taşımaları istenecek. Ardından otobüslerle kente taşınan halkın, intihar saldırılarında sık sık kullanıldığı için otomobil kullanması da yasak olacak. 

Halkı çalıştıracaklar 
Gazeteye göre, Amerikan ordusu ayrıca, kentte kontrolünü güçlendirmek için Fellucelileri askeri taburlara benzer gruplara ayırarak para karşılığında inşaat, su tesisatı, yıkıntı temizleme gibi işlerde çalıştırmayı da düşünüyor. 
Felluce operasyonuna komuta eden ve kentin yeniden yapılandırılmasından sorumlu olan Tümgeneral Richard Natonski, "adres kimlik kartı" ve "işçi taburlarının" Irak hükümetinin fikri olduğunu söyledi. Bu planlarla, özellikle, ülkede ocak ayında yapılması beklenen genel seçimler öncesinde Felluce halkının kente dönmesinin ve direnişçilerin ise kentten uzak tutulmasının amaçlandığı belirtildi. 


</TEXT>
</DOC>
