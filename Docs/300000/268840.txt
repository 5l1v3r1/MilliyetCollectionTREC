<DOC>
<DOCNO> 268840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur34.html </URL>
<DATE> 2004/09/03/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Prof. Dr. Atilla Baransel, vefat etti 
</HEADLINE>
<TEXT>

     İstanbul Üniversitesi İÜ İşletme Fakültesi emekli öğretim üyelerinden Prof. Dr. Atilla Baransel 74 , vefat etti. 
     İÜ Rektörlüğü'nden yapılan açıklamaya göre, Prof. Dr. Baransel için, 6 Eylül Pazartesi günü saat 10.00'da Avcılar'daki İşletme Fakültesi'nde tören düzenlenecek. 
     Prof. Dr. Baransel'in cenazesi, daha sonra Şişli Camii'nde öğleyin kılınacak namazın ardından Zincirlikuyu Mezarlığı'nda toprağa verilecek. 
     İstanbul'da 1930 yılında dünyaya gelen Atilla Baransel, ilkokulu Ağrı, ortaokulu Eskişehir'de tamamladıktan sonra 1948 yılında Kabataş Erkek Lisesi'nden mezun oldu. 
     Ardından girdiği İstanbul Üniversitesi İktisat Fakültesi Siyasi Bilimler ve Maliye Bölümü'nü bitiren Baransel, 1957'de İşletme İktisadı Enstitüsü'ne uzman olarak atandı. 
     İndiana ve Harvard üniversitelerinde 1959-1961 yılları arasında çalışmalarda bulunan, 1965'te de ''iktisat doktoru'' unvanı alan Baransel, 1969 yılında doçent olarak İşletme Fakültesi Yönetim ve Organizasyon Anabilim Dalı'nda görev yapmaya başladı. 
     Baransel, 1967-1972 yılları arasında İşletme İktisadı Enstitüsü Genel Sekreterliği görevini yürüttü, 1991'de de Davranış Bilimleri Anabilim Dalı'na profesör olarak atandı. 
     Prof. Dr. Atilla Baransel, 5 Şubat 1997 tarihinde ise yaş haddinden emekliye ayrıldı. 
     
</TEXT>
</DOC>
