<DOC>
<DOCNO> 262159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur13.html </URL>
<DATE> 2004/08/10/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Töre cinayetini cep telefonu çözecek 
</HEADLINE>
<TEXT>

     Özgür CEBE - DİYARBAKIR DHA 
DİYARBAKIR'da evden kaçıp mankenlik ajansına başvurduğu için oğlu 17 yaşındaki E.K. ile birlikte Kötü yola düştü' denilerek 20 yaşındaki kızı Pınar K.'yı başına sıkılan 3 kurşunla sokakta öldürdüğü iddia edilen babası 48 yaşındaki Hıdır K., "Olay günü Mersin'deydim. Kendime cep telefonu aldım. Orada telefonu aldığım güne ait tarih mevcut. Bunu araştırın'' diye savunma yaptı. 
     Manken olma hayyaliyle Bismil İlçesi'ndeki evinden kaçıp Diyarbakır'a gelen ve Kötü yola düşmüş. Bu kızdan bize hayır yok' denilerek babası Hıdır K. ile kardeşi E.K. tarafından 2 yıl önce öldürülen Pınar K. cinayetiyle ilgili 3'üncü Ağır Ceza Mahkemesi'nde dava açıldı. 
     Kız kardeşini öldürmekle suçlanan E.K. aynı mahkeme tarafından ömür boyu hapis cezasına çarptırılırken, cinayeti basit tahrik altında işlediği ve yaşının küçüklüğü dikkate alınarak cezası 15 yıla indirildi. Baba Hıdır K. ise oğlu cezaya çarptırıldıktan sonra Antalya'da yakalandı. 
     Yargılanmasına devam edilen baba K., cinayet tarihinde Mersin'de olduğunu öne sürerek, "Adıma cep telefonu hattı aldım. Bayi benden nüfus cüzdan fotokopisi ile bazı belgeler istedi. Telefonu aldığım tarih belgelerde mevcuttur. Bunu araştırın. Oğlumun verdiği ifadeler çelişkilidir'' diye konuştu. 
     
     Baba, aftan yararlanmış 

     Davaya kısa ara veren mahkeme, sanığın olay tarihinde Mersin'de olup olmadığı konusunun araştırılması talebinin incelenmesine karar verip davayı 1 Eylül'e erteledi. Baba K.'nın kızını öldürmeden 4 ay önce cezaevinden çıktığı belirlendi. K.'nın, Bismil Ziraat Bankası Şubesi'nde memur olarak çalışırken Mersin'de işlediği cinayet nedeniyle 7 yıl tutuklu kaldıktan sonra Şartla Salıverme Yasası kapsamında serbest kaldığı belirtildi. 
     Savcı mütalaasında, Hıdır K.'nın cinayeti oğlu ile işleyip Antalya'ya kaçtığını, eşi Aysel K.'ya da kızını öldüreceğini söylediğini, Pınar'ı sokakta takip ettiği sırada genç kızın takip edildiğini fark ederek kuaför salonuna sığındığını bildirdi. 
     
     Kızının kafasına 3 kurşun 

     Savcı, baba Hıdır K.'nın kuaföre girip kızını dışarı çıkardığını, kardeşi E.K.'nin silahının ateş almaması sonucu kaçan kızın baba-oğul'un kovalaması sonucu ayağı takılıp düştüğü sırada kardeşi E.'nin 1 el ateş ettiğini, baba Hıdır K.'ın da kızının kafasına yakın mesafeden 3 el ateş edip birlikte kaçtıklarını ifade etti. 
     Savcı, E.K.'nin ifadesinde cinayeti babasının işlediğini suçu ise yaşının küçük olması nedeniyle kendisinin üstlendiğini, ancak daha sonra bu ifadeyi değiştirip cinayeti kendi başına işlediğini söylediğini ancak, E.K.'nin üzerinden iki adet tabanca çıkması, gerekse görgü tanıklarının ifadeleriyle cinayetin baba-oğul tarafından işlendiğinin kesinleştiğini ifade etti. 
     E.K.'nin sorgusunda ablasının kafa, göğüs ve sırtına ateş ederek öldürdüğünü belirttiği ancak, yapılan otopside genç kızın vücudunda mermi izi bulunmadığı ve sadece kafasından 3 mermi çekirdeği çıkarıldığını bu beyanların bile dikkate alındığında cinayeti babasıyla birlikte işlediğinin kesinleştiğini kaydetti. Savcı, Hıdır K.'nın Kasten adam adam öldürmek' suçundan ömür boyu hapisle cezalandırılmasını, ayrıca son yapılan yasa değişiklikleri ve Şartla Salıverme Yasası'ndan yararlanarak serbest kalması nedeniyle cezada indirim uygulanmaması gerektiğini söyledi. 

     
</TEXT>
</DOC>
