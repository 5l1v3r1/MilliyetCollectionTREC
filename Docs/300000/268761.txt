<DOC>
<DOCNO> 268761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/soneko40.html </URL>
<DATE> 2004/09/03/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Petrol fiyatları 44 doların üzerinde seyretmeyi sürdürüyor... 
</HEADLINE>
<TEXT>

     Son 2 gündür Irak ve Rusya'dan gelen ve petrol arzında kesinti olabileceği korkusunu besleyen olumsuz haberler eşliğinde yükselişe geçerek 44 doları geçen petrol fiyatları, bugünü sakin geçiriyor. 
     New York Borsası'nda dünkü kapanışa göre 9 sent yükselen ABD hafif petrolü, 44.15 dolardan satılırken Londra Borsası'nda Brent petrolünün varil fiyatı 12 sent artarak 41.69 dolara ulaştı. 
     Önceki gün Rus petrol devi YUKOS'tan yapılan açıklamada, Moskova'daki bir ticaret mahkemesinin kararıyla iştirakleri de dahil olmak üzere bütün banka hesaplarının dondurulduğu bildirilmişti. YUKOS, çalışanlarına maaş ödemek dahil günlük faaliyetine devam edecek finansal kaynaktan yoksun bırakıldığını belirtse de uzmanlar, şirketin petrol üretiminin durmasını düşük bir ihtimal olarak değerlendiriyor. Maliye Bakanlığı'nın geçmiş yıllara dönük olarak YUKOS'a yeni vergiler çıkartmaya devam edebileceği, bunları ödemekte başarısız olacak şirketin parçalanarak satılacağı tahmin ediliyor. 
     Kerkük-Yumurtalık Boru Hattı'na dün akşam saatlerinde saldırı düzenlenmiş, patlamanın ardından boru hattında yangın çıkmasıyla pompalama durdurulmuştu. Kerkük'ün yaklaşık 70 kilometre güneydoğusundaki sabotaj bölgesindeki yangın, hala sürüyor. Dağlık bölgelerden geçtiği için güneydeki boru hatlarına oranla korunması daha zor olan Kerkük-Yumurtalık Boru Hattı'nda Irak'taki siyasi tansiyon düşmeden kalıcı şekilde petrol sevkiyatının zorluğuna işaret ediliyor. 
     
     OPEC TARTIŞMAYI ERKEN BAŞLATTI 
     15 Eylül'deki Viyana zirvesinde önemli kararlar alması beklenen OPEC üyeleri ise fiyat aralığı tartışmasına erken başladı. 
     Venezüella Dışişleri Bakanı Jesus Perez, petrol için 33-34 doların ''adil fiyat'' olduğunu savunarak OPEC'in hedef fiyat aralığını revize etmesini istedi. 
     Venezüella'nın OPEC temsilcisi Ivan Orellana ise daha önce, kartelin Mart 2000'de belirlenen 22-28 dolar fiyat bandının 28-35 dolara yükseltilmesi gerektiğini söylemişti. 
     OPEC'in en önemli üyelerinden Suudi Arabistan, mevcut fiyat bandının korunmasından yana görüş bildirirken İran, gönlünün 30-35 dolar fiyat aralığından yana olduğunu belirtse de ''şimdilik bunun için doğru zaman olmadığını'' ifade ediyor. 
     Pratikte fazla bir önemi bulunmayan OPEC fiyat bandı, üyeleri birbirine düşürürken petrol karteli, önceki gün 38.81 dolar olarak açıkladığı referans fiyatını dün 39.68 dolara yükseltmişti. 
     
</TEXT>
</DOC>
