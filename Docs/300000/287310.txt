<DOC>
<DOCNO> 287310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/siyaset/siy02.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriyeli Bakan 'Irak' için geldi 
</HEADLINE>
<TEXT>


Gül'ün daveti üzerine Türkiye'ye gelen El Şara, "Irak'ın toprak bütünlüğü konusunda iki ülke yakın görüşlere sahip" dedi 

ANKARA Milliyet 


Suriye Dışişleri Bakanı Faruk El Şara, başta Irak'ın toprak bütünlüğü ve egemenliğinin korunması olmak üzere, bölgeye ilişkin konularda Türkiye ile çok yakın görüşlere sahip olduklarını kaydetti. Dışişleri Bakanı Abdullah Gül'ün daveti üzerine 2 günlük çalışma ziyareti için dün Ankara'ya gelen El Şara, havaalanında soruları yanıtladı. ABD'de George W. Bush yönetiminin yeniden seçilmesinin ardından Ortadoğu'ya ilişkin yakın dönemdeki beklentilerine dair soru üzerine, El Şara, şunları kaydetti "ABD'de yenilenen yönetime karşı tüm dünyada iyimserlik söz konusu. Her vesilede vurguladığımız gibi, biz Suriye olarak, Ortadoğu'nun kalkınması için gereken bütün adımları atmaktayız. Bu iyimserliğin de yerinde olmasını umuyoruz." 
Türkiye ve Suriye'nin aralarında köklü ilişkiler bulunan iki dost olduğunu ifade eden El Şara, Suriye Cumhurbaşkanı Esad'dan Sezer'e mesaj getirdiğini de söyledi. El Şara, Ankara'daki temaslarında, bölge sorunlarının değerlendirileceğini sözlerine ekledi. 



</TEXT>
</DOC>
