<DOC>
<DOCNO> 264141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonspo08.html </URL>
<DATE> 2004/08/17/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Yetiştirme yurdundan şampiyonluğa... 
</HEADLINE>
<TEXT>

     Devlet Bakanı Güldal Akşit, ''İmkan ve fırsat tanınca gençlerin başarılı olmaması için hiçbir neden yok'' dedi. 
     Akşit, SHÇEK'e bağlı Konya M. Necati Çetinkaya Kız Yetiştirme Yurdu'nda barınan ve Halterde kiloda Yıldızlar Avrupa Şampiyonu olan Sibel Özkan ile 48 kiloda Büyükler Türkiye Şampiyonu olan Demet Tezcan'ı makamında kabul ederek, başarılarından dolayı kutladı. 
     Yetiştirme yurdunda barınan gençlerin elde ettiği başarıların Türkiye'nin gururu olduğunu belirten Akşit, ''Çocuklarımıza eğitim ve spor hayatlarında başarılar diliyorum. Başarılı olacaklarına inanıyorum. İmkan ve fırsat tanınınca gençlerin başarılı olmaması için hiçbir neden yok'' diye konuştu. 
     Bakan Akşit, Özkan ve Tezcan'a birer dijital fotoğraf makinesi ile VCD Player hediye etti. 
     Konya Erkek Yetiştirme Yurdu'nda kalan ve Uluslararası Boğaziçi Judo Turnuvası'nda ikinci olan Eymen Seyfullah Ergener ise rahatsızlığı nedeniyle kabulde bulunamadı. 
     Lise son sınıf öğrencisi olan Sibel Özkan, halter çalışmalarına 3 yıl önce başladığını belirterek, koparmada 67.5, silkmede ise 87.5 kilogram kaldırdığını söyledi. 
     Büyükler Türkiye Şampiyonu Demez Tezcan da 4 yıldır bu sporu yaptığını ifade ederek, koparmada 60, silkmede 80 kilogram ağırlık kaldırdığını bildirdi. 
     
</TEXT>
</DOC>
