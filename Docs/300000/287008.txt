<DOC>
<DOCNO> 287008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/spor/yersen.html </URL>
<DATE> 2004/11/08/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Tehlikeli sinyaller 
</HEADLINE>
<TEXT>



Şampiyonluk adayı bir takımın dünkü görüntüsü, doğrusunu söylemek gerekirse bizi fazlasıyla şaşırttı. Ankaragücü'nün beş önemli oyuncusundan yoksun mücadele etmesi, eğer Bordo - Mavili takımın motivasyonunu bu denli etkiliyor, rakibi küçümsemesine yol açıyorsa vay Trabzonspor'un haline 
Maçın hemen başında gelen golle farklı bir skor yakalayacağı düşünülen Karadeniz ekibinin ilk yarı boyunca Ankaragücü kalesinde sadece bir pozisyon üretmesi, zirve mücadelesi yapan bir takımın sorumluluk ve ciddiyetine hiç yakışmadı. Buna karşın Reha Kapsal'ın çaresizlik içinde PAF takımından maç kadrosuna taşıdığı genç oyuncuları, deneyimsizliklerine rağmen, güçlü bir rakibe kafa tutmayı, dişe diş mücadele etmeyi bildiler, ezilmediler. 
Tayfun'un kırmızı kartla oyun dışı kaldığı pozisyonda Ziya Doğan'ın kuralları hiçe sayarak saha içine girmesi, Trabzonspor'un dün sahaya yansıyan acemiliklerinden biriydi. Tecrübeli hocanın, masumane görünen bu hareketinin karşılığı alacağı olası ceza nedeniyle, önemli bir Fenerbahçe maçını tribünden izleyeceğini bilmesi gerekirdi. 
Erol Ersoy'un gösterdiği kırmızı kart sonrası ikinci yarının tamamına yakın bölümünü eksik oynamak zorunda kalan Trabzonspor, rakibin baskılı oyununa ani ataklarla karşılık vermeyi düşündü. Fatih ve Gökdeniz'i böylesi organizasyonlarda yeterince kullanamasa da Bordo - Mavili takıma "ohh" dedirten penaltı golü, bu düşüncenin ürünüydü. Xavier'in gereksiz pozisyon hatası Ankaragücü'nün beraberlik umutlarını götürürken, Trabzonspor'un keyifsiz oyununu üç puanla süslemesini sağladı. 
Ankaragücü maçlarına ambargolu olan hakem Ersoy, zaman zaman tansiyonu yükselen maçta kart uygulamalarında standardı tutturamadı. Başkent ekibinin itiraz ettiği penaltı pozisyonlarını yakından takip eden tecrübeli hakem, Ziya Doğan ile Sarı - Lacivertli takımın menajeri Abdullah Aktuğ'u tribüne göndermekte haklıydı. 



</TEXT>
</DOC>
