<DOC>
<DOCNO> 262684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yazar/bila.html </URL>
<DATE> 2004/08/12/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Terör tırmanırken... 
</HEADLINE>
<TEXT>


Türkiye'de terör yeniden tırmandırılıyor. Bu kez hedefin büyük kentler olduğu belli. Turizm bölgeleri de hedefler arasında. 
Türkiye, terörle mücadeleyi PKK'yı cephede etkisiz kılarak büyük ölçüde başarıyla sonuçlandırmış durumdaydı. Son dört beş yıldır terör eylemlerinden ziyade bu sürecin yarattığı siyasal sonuçlar ve sorunlarla uğraşıyordu. Avrupa Birliği'nden tarih alma süreci ise Ankara'dan çok PKK'nın siyasallaşma ve meşrulaşma çabalarına yakın bir seyir izledi. AB'nin ağırlığı ve Ankara'ya baskısı bu yönde oldu. 
AB faktörünün Türkiye'yi tarih almak uğruna en azından Aralık 2004'e kadar elini, kolunu ve ağzını bağlı bir konuma getirdiğini söyleyebiliriz. Aynı zaman diliminde ABD'nin Irak'ı işgaliyle ortaya çıkan yeni siyasal koşullarda, bu kez Washington'un Ankara'nın beklentilerinden çok Kuzey Irak'taki Kürt gruplar ve PKK'ya yakın duruşu dikkat çekti. Ankara, Kuzey Irak'ta KDP ve KYB'yi ABD koruması altında görmeye başladı. ABD'nin KDP ve KYB'ye, genel olarak Kürtlere yönelik politikası, PKK için bir farklılık göstermiyor. Ankara ile PKK'ya karşı ortak eylem planı yapmış olmasına karşın PKK aleyhine herhangi bir hareketi yok. Ankara'yı oyalayan eve dönüş yasası dahil birtakım taleplerini kabul ettiren Washington, Ankara'nın talepleri karşısında oralı olmuyor. 
ABD'nin bu politikası, terörün tırmanışa geçtiği bu dönemde, Türkiye için önemli bir sorun kaynağıdır. Kandil Dağı'nda yoğunlaşan PKK silahlı gücünün etkisiz hale getirilmesini ABD'den bekleyen Ankara, hareket alanı ve kabiliyetini zayıflatmış durumdadır. 
ABD, bir süre sonra, "Kandil Dağı'na operasyon yapın, yapmayacaksanız bizim yapmamıza olanak tanıyın" diyen Türkiye'ye, "Kandil Dağı'nda kimse kalmadı. Çoğu Türkiye'de" yanıtını verirse şaşırmamak gerekir. 
Terörün yeniden tırmanışa geçtiği bu süreçte Türkiye'nin bu sorunu, "Taşeron marifetiyle" çözemeyeceği anlaşılmıştır. ABD'nin bu konudaki politikasını ciddi şekilde sorgulamalıdır. Terörle mücadele ediyorum diyerek, Afganistan ve Irak'ı işgal eden ABD'nin muhtemel teröre karşı bu tutumunu kerhen de olsa destekleyen Türkiye'nin yıllardır yaşadığı terör karşısında Washington'dan net bir tutum beklemesi hakkıdır. 
Bugüne kadar Türkiye'yi oyalayan ABD'nin bu politikasını sürdürmesine fırsat verilmemelidir. Ankara, bir taraftan ABD, diğer taraftan AB'nin baskıları karşısında, boyun eğen konumda olmamalı gerek terörle mücadelede ABD'nin sözünü tutmasını beklemenin ve AB'den de müzakere tarihi almasının bir lütuf değil, hakkı olduğu bilinciyle hareket etmelidir. 
Türkiye, bu hakkını takip edecek ve alacak güce sahiptir. Önemli olan Türkiye'yi yönetenlerin kendilerine ve bu güce güvenmeleridir. 



</TEXT>
</DOC>
