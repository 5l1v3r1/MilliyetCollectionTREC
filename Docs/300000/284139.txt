<DOC>
<DOCNO> 284139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur12.html </URL>
<DATE> 2004/10/28/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Elektriği kesip tecavüze kalkıştı 
</HEADLINE>
<TEXT>

     İsmail AKDUMAN DHA 

SAMSUN'da bir medikal şirketinde satış müdürlüğü yapan kiracısı 20 yaşındaki K.Ç.'ye göz koyan ev sahibi 24 yaşındaki Mustafa Alibaş, iddiaya göre elektrik sigortasını bozup yardım bahanesiyle girdiği evde tecavüze kalkıştı. Genç kızın direnmesi üzerine emeline ulaşamayan Mustafa Alibaş, tutuklu yargılandığı duruşmada, "Kira borcu yüzünden bana iftira atıyor'' dedi. 
     Gazi Mahallesi'nde 2 ay önce meydana gelen olay iddiaya göre şöyle gelişti. Evsahibi Mustafa Alibaş, ailesi köye gittiği için evde tek başına kalan kiracılarının kızı K.Ç.'ye göz koydu ve tecavüz için plan hazırladı. Evin sigortasını bozup elektriğini kesen Mustafa Alibaş, işten döndüğünde elektriğin kesik bulan K.Ç.'ye yardım bahanesiyle eve girdi. 
     Evde yalnız olan genç kıza tecavüze kalkışan Alibaş, K.Ç.'nin bağırıp yardım istemesi üzerine gelen polisler tarafından yakalandı. 
     Samsun 1'inci Ağır Ceza Mahkemesi'nde tecavüze eksik teşebbüs' suçundan 3 ile 5 yıl arasında hapis cezası istemiyle tutuklu yargılanan Alibaş, hakim karşısına çıktı. İddiaları reddeden Mustafa Alibaş, "O akşam eve alkollü geldim. K.Ç. zile basarak sigortalarının bozulduğunu ve elektriğinin olmadığını söyleyerek benden yardım istedi. Ben de sigortayı yaptıktan sonra eve gelip içmeye devam ettim. Kendisine elimi bile sürmedim. 10 yıldır bizim kiracımızlar. Son 7 aydır kira borcu olan 700 milyon lirayı veremedikleri için bana iftira atıyorlar'' diye konuştu. 
     K.Ç. ise, ifadesinde sanıktan şikayetçi olduğunu belirterek, "İşten geldiğimde sadece bizim dairenin elektriğinin olmadığını gördüm. Sanık bana yardım edebileceğini söyledi. Sigortayı yaptı. Ben eve girdikten kısa bir süre sonra elektrik tekrar kesildi. Bu sırada zile basıldı. Kapıyı açınca sanığı gördüm. Benden hoşlandığı ve arkadaş olmak istediğini söyledi. Kabul etmeyince zorla içeriye girdi. Tokat attı. Yere yatırıp beni öpmeye çalıştı. Bağırarak yardım istedim. Elbiselerimi çıkarmaya çalışıyor ve Benim olacaksın. Yoksa seni öldürürüm' diyerek tehdit ediyordu. 20 dakika onunla mücade ettim. Komşular duyup polisi aramışlar. Kısa sürede gelip onu yakaladılar'' dedi. 
     
</TEXT>
</DOC>
