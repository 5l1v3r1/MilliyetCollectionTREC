<DOC>
<DOCNO> 258545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonspo09.html </URL>
<DATE> 2004/07/27/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Filip Gençlerbirliği bu sezon tutulmaz olur... 
</HEADLINE>
<TEXT>

     Ligde yeni sezon hazırlıklarını Avusturya'da sürdüren Gençlerbirliği'nde, Belçikalı futbolcu Filip Daems, ''Gençlerbirliği bu sezon tutulmaz olur'' dedi. 
     Avusturya'nın Kapfenberg kentinde kamp yapan kırmızı-siyahlı ekibin son 2 sezondaki en istikrarlı futbolcularından olan Belçikalı savunma oyuncusu Filip Daems, yeni sezon için iddialı konuştu. 
     Filip, Avusturya'da çok iyi bir hazırlık dönemi geçirdiklerini belirterek, ''Yeni oyun sistemine hemen uyum gösterdik. Yeni transferlerle kaynaşıp iyi bir ekip olduk'' dedi. 
     Sözleşmesi sezon sonunda bitecek olan Filip, Gençlerbirliği'ndeki son yılında bir ilke imza atmak istediğini ve Türkiye'ye şampiyon olarak veda etmeyi amaçladığını söyledi. 
     Filip, Türkiye'de kalması durumunda Gençlerbirliği'nden başka bir takımda oynamayı da düşünmediğini ifade ederek, ''Gençlerbirliği'nde mutluyum. Bir kulüpte olması gereken herşey burada mevcut. En önemlisi artık büyük hedefleri de var. Bu sezon mutlu sonu yaklamamız gerekiyor'' diye konuştu. 
     Bu arada Gençlerbirliği, Avusturya'daki son hazırlık maçını bugün TSİ 17.45'de Macaristan'ın Birinci Lig takımlarından Ujpest ile yapacak. Sakatlığı süren kaleci Ömer bu maçta forma giyemezken, midesindeki rahatsızlığı iyileşen Youla takımdaki yerini alacak. 
     
</TEXT>
</DOC>
