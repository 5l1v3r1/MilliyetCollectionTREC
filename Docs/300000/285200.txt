<DOC>
<DOCNO> 285200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur22.html </URL>
<DATE> 2004/11/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Oğluna yeniden hayat verdi 
</HEADLINE>
<TEXT>

     Böbrek yetmezliği nedeniyle yaşamını 3 yıldır diyaliz makinesine bağlı olarak sürdüren üniversite öğrencisi genç, annesinden nakledilen böbrek sayesinde hayata döndü. 
     Ege Üniversitesi'nden yapılan yazılı açıklamaya göre, annesi Arife Yıldırım'ın böbreği, Serhat Onur Yıldırım'a, EÜ Tıp Fakültesi Organ Nakli Merkezi'nde, Genel Cerrahi Anabilim Dalı öğretim üyesi Prof. Dr. Cüneyt Hoşcoşkun başkanlığındaki ekibin gerçekleştirdiği ameliyatla nakledildi. 
     Annesinin böbreği ile sağlığına kavuşan Serhat Onur Yıldırım 21 , 3 yıldır böbrek yetmezliği nedeniyle diyalize bağlı yaşadığını, bu yüzden öğrencilik hayatına ara vermek zorunda kaldığını belirtti. Kendisine ikinci kez hayat veren annesine teşekkür eden Yıldırım, ''İyileşir iyileşmez, bırakmak zorunda kaldığım Bolu Abant İzzet Baysal Üniversitesi Orta Kademe Yöneticiliği Bölümü'ndeki öğrenciliğime geri döneceğim'' dedi. 
     Anne Arife Yıldırım da oğlunun sağlığına kavuşması nedeniyle duyduğu memnuniyeti ifade ederek, doktorlara teşekkür etti. 
     
</TEXT>
</DOC>
