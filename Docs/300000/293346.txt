<DOC>
<DOCNO> 293346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun29.html </URL>
<DATE> 2004/11/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
AB'nin 17 Aralık taslağında eksiklikler var, değişecek .. 
</HEADLINE>
<TEXT>

     Dışişleri Bakanlığı kaynakları, Brüksel'de dün basına sızdırılan AB'nin 16-17 Aralık zirvesi için hazırlanmakta olan sonuç bildirisi taslağında eksiklikler bulunduğunu, taslağın her halukarda değişikliğe uğrayacağını söylediler. 
     Lahey'de devam eden Avrupa-Akdeniz EUROMED Barselona Süreci'nin ara dönem dışişleri bakanları toplantısına katılan Türk heyetinden kaynaklar, metnin önemli eksiklikler içerdiğini, kesinlikle değişmesi gerektiğini belirttiler. 
     Kaynaklar, 1 ve 8 Aralık'ta daimi temsilciler düzeyinde yapılacak toplantıda ve 13 Aralık'taki dışişleri bakanları toplantısında, üye ülkelerin ve Türkiye'nin görüş ve önerilerinin dikkate alınarak metnin olgunlaştırılacağını anımsatarak, şöyle dediler 
     ''16-17 Aralık 2004 tarihlerinde ise devlet ve hükümet başkanları düzeyinde yapılacak toplantıda, esas karar alınacak olup, müzakerelerin açılma kararı, niteliği ve kesin tarih gibi hususlar kesinleştirilecektir. Metinle ilgili olarak ilk gördüğümüz husus, talebimiz üzerine her bir aday için ayrı bir başlık konduktan sonra, tüm aday ülkeler için geçerli olacak ve müzakere sürecini ortaya koyan ayrı bir başlığın bulunduğudur''. 
     Dışişleri Bakanlığı kaynakları, taslak metnin giriş bölümünde Kopenhag ve Helsinki zirve kararlarına tam üyelik perspektifi bağlamında atıfta bulunulmasının olumlu olduğunu belirterek, şöyle devam ettiler 
     ''Ancak halen bazı konularda bizim açıklığa kavuşturulmasını istediğimiz noktalar vardır. Bunların tasrih edilmesi gerekmektedir. Bu çerçevede başta dönem başkanlığı ile olmak üzere, Ankara, Brüksel, Lahey ve diğer başkentlerde yoğun temas, istişare ve girişimlerimiz olacaktır. Bu süre içerisinde tabii ki her üye ülke de kendi görüşlerini ortaya koyacaktır.'' 
     
</TEXT>
</DOC>
