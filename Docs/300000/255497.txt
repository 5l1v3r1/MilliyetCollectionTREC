<DOC>
<DOCNO> 255497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/ekonomi/eko00.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Unakıtan affı' yasadan çıkarıldı 
</HEADLINE>
<TEXT>


ANKARA Milliyet 

Vergi yasalarında değişiklik öngören pakete Plan ve Bütçe Komisyonu görüşmeleri sırasında eklenen, Maliye Bakanı Kemal Unakıtan'ın da affedilmesine yolaçacak düzenleme TBMM Genel Kurulu'nda AKP ve CHP'nin verdiği önergelerle yasadan çıkarıldı. Bazı yasalarda değişiklik öngören tasarının görüşmelerine gece yarısından sonra geçen genel kurulda, tasarının 11. maddesinde yeralan, "sahte veya muhteviyatı itibarıyla yanıltıcı belge düzenleme veya bu belgeleri kullanma fiillerinin aracılı ihracat suretiyle işlenmesi halinde, 'dış ticaret sermaye şirketleriyle sektörel dış ticvaret şirketleri hariç' bu fiillere ilişkin cezalar imalatçı veya tedarikçi ihracatçılar hakkında hükmolunur" hükmü tasarıdan çıkarıldı. AKP'nin önergesinde, "Maddenin tasarıda yeralmaması" gerekçe gösterilirken, CHP önergesinde, aralarında Unakıtan'ın da bulunduğu, aracılı ihracatta sahte belge suçlamasıyla karşıkarşıya bulunanların affedildiği vurgulandı. Önergelere hükümet adına Unakıtan da, "katıldığını" bildirirken, yapılan oylamada önergelerin kabul edilmesiyle madde metinden çıkarıldı. Öte yandan Unakıtan, CHP'den istifa edip AKP'ye geçen Adana Milletvekili Mustafa Başoğlu'nun şirketlerine Maliye baskını yapıldığı iddialarıyla ilgili, "özel bir denetim ya da baskının söz konusu değil" dedi. 


</TEXT>
</DOC>
