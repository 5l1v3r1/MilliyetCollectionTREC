<DOC>
<DOCNO> 284621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sondun29.html </URL>
<DATE> 2004/10/30/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
El Arabiye'nin Bağdat bürosunun garajında patlama 7 ölü, 19 yaralı 
</HEADLINE>
<TEXT>

     Irak'ın başkenti Bağdat'ta, El Arabiya televizyonun Bağdat bürosu dışında bomba yüklü bir aracın infilak etmesi sonucu 7 kişinin öldüğü, 19 kişinin yaralandığı bildirildi. 
     Irak polisinden Teğmen Ziyad Tarık, bomba yüklü araçla düzenlenen saldırıda 1'i kadın 7 kişinin öldüğünü açıkladı. Yarmuk hastanesinden Doktor Firaz Necib de hastaneye 19 yaralı getirildiğini söyledi. 
     Bu arada Irak İçişleri Bakanlığı sözcüsü Albay Adnan Abdurrahman, saldırının bomba yüklü araçla düzenlendiğini, ancak aracın içinde intihar eylemcisinin olup olmadığının henüz belirlenemediğini ifade etti. 
     AP'nin haberine göre, bombalı saldırıyı ''1920 Tugayları'' adlı bir örgüt üstlendi. 
     Kendini ''1920 Tugayları'' olarak tanıtan bir grup tarafından bir internet sitesine gönderilen bildiride, ''Arap dilinde konuşan Amerikan casuslarının binasını'' hedef aldıkları belirtildi. 
     Bildiride, Irak'taki Amerikan işgalinin sözcülüğünü yapmakla itham edilen kuruluşun uyarıldığı ve başka saldırılar düzenlenebileceği belirtildi. 
     Grup, ''Irak'tan'' adlı bir televizyon programını sunan Lübnanlı Hıristiyan Eli Nakuzi'nin de 1 numaralı hedefleri olduğunu açıkladı. Nakuzi, tehdit aldığı söylentilerinin ardından Dubai'deki büroya çekilmeden önce programını El Arabiya'nın Bağdat'taki bürosundan sunuyordu. 
     Irak'ta Amerikan askerlerine saldırılar düzenleyen ve Irak Ulusal İslami Direnişi olarak da bilinen ''1920 Devrimi Tugayları'' adlı grubun, bu saldırıyı düzenleyen grupla aynı olup olmadığı henüz bilinmiyor. 
     El Arabiya, patlamanın Mansur mahallesinin batısındaki bürosunun dışında bir garajda meydana geldiğini, kanal çalışanlarından bazılarının yaralandığını, yaralanların çoğunun şoför ve teknisyen olduğunu duyurmuştu. 
     Patlamada, Suudi Arabistan Büyükelçiliği'nin yakınında bulunan televizyon binasının ağır hasar gördüğü belirtilmişti. 
     
</TEXT>
</DOC>
