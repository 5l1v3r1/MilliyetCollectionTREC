<DOC>
<DOCNO> 258185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun04.html </URL>
<DATE> 2004/07/26/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
İncirlik davası Ebu Garib işkencelerine emsal 
</HEADLINE>
<TEXT>

     İncirlik üssünde geçen yıl kocasını bıçaklayarak öldüren bir Amerikalı eski asker, Amerikan toprakları dışında işlenen bir suçun cezalandırılması için ilk kez yargılanan kişi oldu. 
     Los Angeles'ta görülen 24 yaşındaki Latasha Lorraine Arnt'ın davası, Irak'ta Ebu Garib hapishanesinde işkenceyle suçlanan Amerikan askerlerinin de aynı şekilde yargılanabileceği gerekçesiyle dikkatleri üzerine topladı. 
     Ülke toprakları dışında askeri yargılama yasası MEJA çerçevesinde mahkeme önüne çıkan Latasha Arnt, geçen yıl İncirlik üssünde görevli olan 24 yaşındaki eşi Matthias Anthony Arnt'ı göğsünden bıçaklayarak öldürmekle suçlanıyor. MEJA, yabancı topraklarda askeri personele eşlik eden veya Pentagon tarafından işe alınmış bulunan sivilleri de kapsıyor. 
     Bu kanun, Almanya'da görevli bir Amerikan ordu personelinin iki çocuğuna bir Amerikalı sivilin cinsel tacizde bulunmasının ardından 2000 yılında Cumhuriyetçi Parti Alabama Senatörü Jeff Sessions tarafından önerilmişti. Amerikan mahkemeleri, bu suçu işleyen sivilin Amerikan federal yasaları altında yargılanamayacağını, Alman yetkililer de bu yargılama işleminin kendilerine düşmediğini söyleyince, suçlanan kişi yargılanamamıştı. Amerikan Adalet Bakanlığı yetkilileri, Arnt davasında işlenen suçun, Senatör Sessions'ın katkısıyla çıkarılan MEJA yasası kapsamına girdiğini belirtiyorlar. 
     Aynı şekilde, Irak'ta Ebu Garib hapishanesinde Iraklı esirlere işkence yapmakla suçlanan Amerikan askerlerinin de, MEJA kapsamında yargılanması söz konusu. 
     Los Angeles mahkemesi, 26 Mayıs 2003 tarihinde Latasha Arnt'ın işlediği öne sürülen cinayete ilişkin tanıkları dinlemeye başladı. Amerikan Hava Kuvvetleri'nde görevli olan Latasha Arnt'ın 2000 yılında evlendiği ve 11 Eylül saldırılarından kısa süre önce İncirlik üssünde görevlendirildiği belirtiliyor. Bundan bir yıl sonra, hamile kaldığı için görevinden ayrılan Latasha Arnt, doğum yaptıktan sonra 4 aylık kızıyla birlikte İncirlik üssüne, eşinin yanına döndü. Latasha Arnt'ın dönüşünden iki gün sonra, bir partiden sarhoş olarak eve gelen kocası Matthias Arnt, bıçakla kaburgası kırılıp kalbi delinerek ölmüş bulundu. 
     Askeri savcılar, Latasha Arnt'ın, kocasının başka bir kadınla ilişkisini kanıtlayan bazı fotoğraflar ve notlar bulduğunu, bunun sonucunda kıskançlık ve kızgınlık duygularıyla kocasını öldürdüğünü iddia ediyor. Latasha Arnt ise jüriye, kocasının parti dönüşü kendisini öldürmekle tehdit ettiğini, tokatladığını ve boğmaya çalıştığını söyledi. Latasha Arnt, içki ve sadakatsizlik problemleri yüzünden onu terk edeceğini söylediği için kocasının üstüne saldırdığını ve kendisini korumak, kocasını korkutmak amacıyla mutfaktan bir bıçak kaptığını ancak bütün ayrıntıları hatırlayamadığını kaydetti. 
     Ancak bölge adalet bakan yardımcısı Jerry Behnke, Latasha Arnt'ın savunmasının inandırıcılığı bulunmadığını, tokatlandığını ve boğulmaya çalışıldığını söyleyen Arnt'ın üzerinde hiçbir boğuşma izinin bulunmadığını kaydetti. Behnke, Matthias Arnt'ın bir kaburgasını kırarak kalbini parçalayan bıçağın, kazayla elden kaymış gibi olmadığını, öldürmek amacıyla hızla saplandığını da söyledi. 
     Latasha Arnt'ın, 10 yıl ila ömür boyu hapis arasında ceza alabileceği belirtiliyor. 
     
</TEXT>
</DOC>
