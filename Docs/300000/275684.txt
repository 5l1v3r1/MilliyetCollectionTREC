<DOC>
<DOCNO> 275684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo28.html </URL>
<DATE> 2004/09/28/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İstanbulspor için lig yeni başlıyor... 
</HEADLINE>
<TEXT>

     Birinci Süper Futbol Ligi'nde sezonun ilk 7 maçında sadece 2 beraberlikle ligin dibine demir atan İstanbulspor, üst üste oynayacağı Kayserispor ve Akçaabat Sebatspor maçlarına dönüm noktası gözüyle bakıyor. 
     Sarı-siyahlı kulübün genel müdürü Ergül Yücel, bu 2 karşılaşmayı kazanarak, özgüvenlerine kavuşacaklarını söyledi. 
     Yücel, ''Bizim için lig bu haftadan itibaren başlıyor. Bulunduğumuz yere bakarsak artık ayaklarımızı yere sağlam basmamızın zamanı geldi. Üst üste Kayserispor ve Akçaabat Sebatspor ile karşılaşacağız. Bulunduğumuz yer itibariyle bunlar bizim ciddi anlamda rakiplerimiz. Lig bizim için bu haftadan itibaren başlıyor. Bu 2 maçı kazanarak, moral bulmak amacındayız'' dedi. 
     Öte yandan, sarı-siyahlılarda Gökmen Yıldıran, sağ dizindeki sakatlığı nedeniyle artroskopi oldu. 
     Kulüp doktoru Mehmet Ünal, Gökmen'in 3 hafta sonra takımla birlikte çalışmalara katılabileceğini söyledi. 
     İstanbulspor'da, sakatlığı nedeniyle Galatasaray maçında oynayamayan Saffet ile bu maçta sakatlanan Moses'in tedavilerinin sürdüğü bildirildi. 
     
</TEXT>
</DOC>
