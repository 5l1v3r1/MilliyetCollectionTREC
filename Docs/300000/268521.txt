<DOC>
<DOCNO> 268521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur12.html </URL>
<DATE> 2004/09/02/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
ABD'ye yakıt taşıyan Türk şoförler Musul'dan öteye gitmiyor... 
</HEADLINE>
<TEXT>

     Irak'ta son zamanlarda giderek artan saldırılar ve güvenlik sorunu Türkiye'den Irak'a yakıt taşıyan Türk TIR ve kamyon şoförleri arasında tedirginliğe neden oldu. Türk şoförler, can güvenliğinin olmaması nedeniyle Musul'dan öte tarafa gitmeme kararı aldı. 
     Yaşanan bombalı saldırılar ve bazı grupların kaçırma ve öldürme eylemleri gerçekleştirdiği Irak'ta can güvenliği sorunuyla karşı karşıya kalan Türk şoförlerden yaklaşık bin kadarı Zaho ve Semele yakınlarında bekliyor. 
     AA muhabirinin telefonla görüştüğü Türk şoförlerden Mehmet Dal, kendilerine firmalarının, ABD'lilerin ve Irak polisinin sahip çıkmadığını söyledi. 
     Dal, ABD'liler için Mersin'den yükledikleri mazot, benzin ve LPG'yi Irak'a taşıdıklarını, ancak kimsenin kendilerine sahip çıkmaması nedeniyle Musul'dan öteye gitmeme kararı aldıklarını belirterek, Zaho ve Semele yakınlarında beklediklerini belirtti. 
     Mehmet Dal, şöyle devam etti 
     ''Yük aldığımız firmalarla Musul'a kadar anlaştık. Ancak, buraya geldiğimizde ABD'liler bizi, yüklerimizi Musul'un güneyindeki bölgelere götürmemiz konusunda zorluyor. Dün gece de gitmek zorunda kalan bazı arkadaşlarımız Fayda yakınlarında saldırıya uğradı. Birkaç araç zarar görürken, henüz adını öğrenemediğimiz bir Türk şoför yaralandı. Bize firmalarımız, ABD ve Irak polisi sahip çıkmıyor. Kuzey bölgesi güvenli olduğu için her köşesine kadar gidiyoruz. Ancak can güvenliği sorunu nedeniyle Musul'dan öte tarafa gitmeme kararı aldık. Bine yakın araç Zaho ve Semele yakınlarında bekliyor.'' Kamyon şoförlerinden Asker Atız da yükü kendilerine belirtilen bölgelerin dışına götürmek istemediklerini belirtti. 
     ABD ve diğer yetkililere, can güvenliklerinin sağlanması halinde yükü istenen yere kadar götürebileceklerini anlattıklarını ifade eden Atız, şöyle dedi 
     ''Kimse bize can güvenliği konusunda garanti vermiyor. Bunun için de bizler burada araçlarımızı otoparklara çekerek gitmeme kararı aldık. Biz ekmeğimiz için buraya geliyoruz, ölmek istemiyoruz. Yaklaşık bir haftadır burada bekliyoruz.'' 
     
</TEXT>
</DOC>
