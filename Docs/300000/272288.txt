<DOC>
<DOCNO> 272288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun35.html </URL>
<DATE> 2004/09/16/ </DATE>
<TIME> 18.32 </TIME>
<AUTHOR>  </AUTHOR>
<HEADLINE>
AB savunma bakanları toplantısı başladı 
</HEADLINE>
<TEXT>

     AB Savunma Bakanları gayri resmi toplantısı, AB Dönem başkanlığını yürüten Hollanda'nın Noordwijk kasabasında başladı. 
     Milli Savunma Bakanı Vecdi Gönül'ün yarın katılacağı 2 günlük toplantıda, ağırlıklı olarak AB'nin savunma ve güvenlik politikası ele alınıyor. 
     Hollanda Savunma Bakanı Henk Kamp, toplantının açılışında yaptığı konuşmada, gayri resmi olmasına rağmen, Kasım ayında yapılacak AB Dışişleri ve Savunma Bakanları toplantısında ele alınacak konulara hazırlık açısından buradaki çalışmaların büyük önem taşıdığını bildirdi. 
     Kamp, bu çerçevede toplantıda AB'nin askeri gücünün ve bu alanda inisiyatif alabilme yeteneğinin değerlendirileceğini belirtti. 
     Hollanda'nın, doğru ve güçlü bir askeri kapasite ile birliğin bu alandaki vurucu gücünün etkin olabileceğine inandığını söyleyen Kamp, bu noktada Hollanda'nın askeri alandaki kısıtlamalara dikkati çekmek istediğini, kısıtlamaların, birliklerin hareket kabiliyetini, kriz bölgelerine ulaşımını, aynı anda birden fazla yerde operasyona katılımını güçleştireceğini belirtti. 
     Kamp, AB'nin, uluslararası güvenlik ve istikrarın korunmasına daha etkili bir katkı sağlayabileceğini, ancak bunun askeri kapasitesini artıracak adımlar atmasıyla mümkün olabileceğini vurguladı. 
     Savunma bakanları toplantısında, AB'nin askeri kapasitesinin güçlendirilmesi ve operasyonel hale getirilmesi, NATO'nun Bosna Hersek'teki görevinin AB'ye devredilmesi, terörle mücadele, stratejik taşımacılıkta eşgüdüm ve 'Avrupa Jandarma Gücü'nün oluşturulması gibi konular ele alınacak. 
     Milli Savunma Bakanı Vecdi Gönül bu akşam Hollanda'ya gelecek. 
     
</TEXT>
</DOC>
