<DOC>
<DOCNO> 283275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/ekonomi/eko02.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayşegül Uzan'ın villası da satıldı 
</HEADLINE>
<TEXT>


İSTANBUL Mİlliyet 

Tasarruf Mevduatı Sigorta Fonu'nun TMSF , Uzanlar'ın borçlarına karşılık el koyduğu ve 2 trilyon lira muhammen bedel biçilen Yeniköy'deki dubleks villa, dün yapılan ikinci satışta, 1 trilyon 250 milyar liraya alıcı buldu. 
Cem Uzan'ın kardeşi Ayşegül Uzan'ın oturduğu Sarıyer Küçüktepe Sokak, M. Gömeçlioğlu Sitesi 10 numaradaki dubleks villanın, dün yapılan ikinci satışına Perviz Aran, Can Pekcan, Aydın Alper ve Mesut Özdemir katıldı. 2 trilyon lira muhammen bedel biçilen ancak geçen haftaki satışta alıcısı çıkmayan villa dün 1 trilyon liradan satışa sunuldu. Villayı kıyasıya bir mücadelenin ardından satın alan Aran, villada kendisinin oturacağını söyledi. 

Seçim otobüsü de satılacak 
TMSF yaptığı satışlara Uzanlar'a ait 53 araçla devam edecek. Satışa çıkacak otomobiller arasında Cem Uzan'ın Mitsubishi marka 8 adet seçim otobüsü de yer alıyor. Otobüslere 180 milyar lira ile 200 milyar lira arasında muhammen bedel biçildi. Otobüsler 8 Kasım'da yapılacak açık artırmayla satışa sunulacak. TMSF'nin 4 Kasım'da satışa çıkaracağı 13 otomobil arasında ise Uzanlar'a ait 2 Porsche, 2 BMW, 3 Opel Vectra ve bir Renault Megane da yer alıyor. 
14 milyar ile 200 milyar arasında muhammen bedel biçilen araçlar arasında zırhlı Mercedes de bulunuyor. TMSF'nin 9 Kasım'da yapacağı satışta ise 32 otomobil satışa çıkacak. Bu araçların fiyatları ise 1 milyar lira ile 20 milyar lira arasında değişiyor. TMSF satışa çıkacak 53 araca yaklaşık 3 trilyon lira muhammen bedel belirledi. 


</TEXT>
</DOC>
