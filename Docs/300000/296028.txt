<DOC>
<DOCNO> 296028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur57.html </URL>
<DATE> 2004/12/08/ </DATE>
<TIME> 18.44 </TIME>
<AUTHOR>  </AUTHOR>
<HEADLINE>
ODTÜ'de 15 Trilyonluk Liralık Laboratuvar açıldı... 
</HEADLINE>
<TEXT>

     ODTÜ'de, kuruluşların araştırma, ürün geliştirme ve üretim aşamalarında ihtiyaç duydukları test ve ölçüm isteklerini karşılamak ve araştırmacılara olanak sağlamak amacıyla kurulan ''Merkezi Laboratuvar'' açıldı. 
     ''Ar-Ge Eğitim Ölçme Merkezi'' ile ''Moleküler Biyoloji-Biyoteknoloji Ar-Ge Merkezi''nden oluşan laboratuvarın hizmete açılması dolayısıyla tören düzenlendi. 
     Törende konuşan ODTÜ Rektörü Prof. Dr. Ural Akbulut, yaklaşık 15 trilyon liraya malolan laboratuvarın açılabilmesi için çalışmaların 10 yıla yakın sürdüğünü kaydetti. 
     laboratuvarın, ilerde yapılacak eklemelerle Türkiye'nin en büyük araştırma laboratuvarı haline geleceğini söyleyen Akbulut, ayrıca ODTÜ'nün bir araştırma üniversitesi olması yolunda önemli bir eksiğin de tamamlandığını belirtti. 
     Akbulut, laboratuvarın tüm üniversitelere, özel ve kamu kurum ve kuruluşlarının araştırmacılarına açık olacağını ifade ederek, ''Bu laboratuvarın Türkiye'ye, hatta komşu ülkelere de çok iyi bir örnek olduğunu düşünüyorum'' dedi. 
     Laboratuvarda en yeni teknolojinin yer aldığını ifade eden Akbulut, laboratuvarın açılması için ODTÜ mezunu Devlet Bakanı Kürşad Tüzmen ile Enerji ve Tabii Kaynaklar Bakanı Hilmi Güler'e de büyük emekleri geçtiğini belirterek, teşekkür etti. 
     Merkezi Laboratuvar'ın Ar-Ge Eğitim Ölçme biriminde, genel olarak malzemelerin fiziksel, kimyasal, yapı ve yüzey özellikleri incelenecek. 
     Moleküler Biyoloji-Biyoteknoloji Ar-Ge biriminde ise DNA ve protein analizlerine yönelik cihazlar yer alıyor. 
     
</TEXT>
</DOC>
