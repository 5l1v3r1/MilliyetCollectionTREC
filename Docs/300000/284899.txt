<DOC>
<DOCNO> 284899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo33.html </URL>
<DATE> 2004/10/31/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Galatasaray - Akçaabat Sebatspor maçından notlar... 
</HEADLINE>
<TEXT>

     Galatasaray Teknik Direktörü Ghoerghe Hagi, uzun süredir sakatlığı nedeniyle forma giyemeyen Brezilyalı futbolcu Conceiçao'ya, Akçaabat Sebatspor maçında ilk 11'de yer verdi. 
     Rumen teknik adam, Beşiktaş maçında sakatlandıktan sonra 4 maçta oynayamayan bu futbolcunun yerine görev yapan Saidou'yu ise yedek bıraktı. Hagi, Arif, Ayhan, Petre ve Suat'ı ise maç kadrosuna almadı. 
     Galatasaraylı taraftarlar, Akçabaat Sebatspor maçına büyük ilgi gösterirken, tribünleri tıklım tıklım doldurdular. 
     
     FATİH AKYEL'E BÜYÜK TEPKİ 
     Galatasaraylı taraftarlar, geçen hafta Fenerbahçe ile yollarını ayıran eski futbolcuları Fatih Akyel'e tepki gösterdiler. 
     Taraftarlar, yaptıkları küfürlü ve şarkılı tezahüratlarla, bu futbolcuyu istemediklerini, yönetim kuruluna duyurmaya çalıştılar. Taraftarlar, kapalı tribünde, ''Dilenci Fatih Akyel başka kapıya'', ''Bittiğin an, o andır'' diye pankartlar açarken, bütün tribünler, ''Fatih Akyel'i istemiyoruz'', ''O forma nasip olmaz herkese, evlat, mevlat istemiyoruz'' diye tempo tuttu. 
     Sarı-kırmızılı taraftarlar, ayrıca Fatih Akyel'in transfer edilmesi halinde muhtemelen oynayacağı sağ bek mevkiinde forma giyen Cihan'a da uzun süre sevgi gösterilerinde bulundular. 
     Bu arada, Galatasaray Kulübü Başkanı Özhan Canaydın, Fatih'in eski oyuncuları olduğunu belirterek, ''Ancak bu dönemde Fatih'i Galatasaray'a almak istemem'' dedi. 
     
     OLYMPIQUE LYON'A DESTEK 
     Fenerbahçe'nin Manchester United'a 6-2 yenildiği maç öncesinde ''Go Rooney'' pankartı açan sarı-kırmızılı taraftarlar, bu kez sarı-lacivertlilerin hafta içinde karşılaşacağı Olympique Lyon takımına destek verdiler. 
     Taraftarlar, açık tribüne yine aynı şekilde ''Go Lyon'' pankartı astılar. 
     
     GALATASARAY DERGİSİ'NDE GOL PAZARI 
     Galatasaray'ın yarın satışa çıkacak aylık dergisinin kapağında, Hakan Şükür ile Necati'ye yer verildi. 
     Kapakta, ikilinin, ellerinde çok sayıda top bulunan bir fotoğrafı yer alırken, üstünde de ''Cim Bom Gol Pazarı, Şükür-Ateş A.Ş.'' yazısı yer aldı. 
     Galatasaray, PAF Ligi'nde oynanan karşılaşmada Akçaabat Sebatspor'u 5-1 mağlup etti. 
     Bu arada, maç öncesi Galatasaraylı futbolcular, saha içinde kenetlenerek galibiyet yemini etti. 
     Karşılaşmayı Hagi'nin eşinin yanı sıra Kamerunlu futbolcu Rigobert Song'un eşi, annesi ve kızı da tribünden izledi. Song'un kızının, saçlarını babası gibi ördürmesi dikkat çekti. 
     
     100. YIL ETKİNLİKLERİ SÜRÜYOR 
     Galatasaray'ın 100. Yıl Etkinlikleri, Akçaabat Sebatspor maçı öncesinde de devam etti. 
     DJ ''Hop dedik'' Ayhan'ın sunuşunu yaptığı etkinliklerde, İskenderun, Mardin, Ankara, Kazakistan, Kophenhag ile canlı telefon bağlantıları yapıldı. 
     Ayhan, ''Avrupa bazılarına 1 numara büyük gelebilir'' diyerek ezeli rakip Fenerbahçe'ye taş attı. 
     Bu arada, oynanan her maç öncesinde saat 19.05'te yakılacağı duyurulan 100. Yıl Meşalesi de 4 dakika gecikmeli de olsa yakıldı. 
     
</TEXT>
</DOC>
