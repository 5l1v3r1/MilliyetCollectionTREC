<DOC>
<DOCNO> 296792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun16.html </URL>
<DATE> 2004/12/11/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
FT Rusya Türkiye'yi boğazları kapatmakla suçluyor 
</HEADLINE>
<TEXT>

     
     LONDRA ANKA 
     

Rusya'nın, Türkiye'yi, yeni güvenlik sistemleri uygulayarak en önemli petrol ihracatı güzergahlarından biri olan Boğazlar'dan geçişi engellemeke suçladığı bildirildi. 
     İngiliz Financial Times gazetesinin haberine göre, Uluslararası Denizcilik Örgütü'ne geçtiğimiz günlerde şikayette bulunan Rus temsilciler, Türkiye'nin Boğazlar için uygulamaya koyduğu güvenlik sisteminin, petrol tankerlerini daha tehlikeli hale getirdiğini ve gereksiz gecikmelere neden olduğunu öne sürerek şikayette bulundu. 
     Rusya'nın Uluslararası Denizcilik Örgütü Daimi Temsilcisi Igor Ponomarev, bu sene uygulamaya konulan sistemin, Karadeniz'de 40 geminin aynı anda beklemesine yol açtığını belirtti. Panamarev, "Pek çoğu tehlikeli yükler taşıyan tankerlerin böyle toplu beklemesi, emniyet ve güvenlik için bir tehdittir. İşaretler, sistem ile ilgili yanlış bir şeyler olduğunu gösteriyor. Geliştirmelerin yapılması gerekir" dedi. 
     
     OCAK'TA GÖRÜŞÜLECEK 
     Ponomarev ayrıca, Rusya'nın Türkiye'ye teknik yardım önerisinde bulunduğunu ve bu konunun, Ocak ayında Moskova'da iki ülke arasında yapılacak olan iki taraflı toplantıda tartışılacağını belirtti. 
     Haberde, Denizcilik Müsteşarı Sıtkı Ustaoğlu'nun Rusya'nın eleştirilerini reddettiği ve "Bu, artan trafiğin doğal bir sonucudur" dediği belirtildi. Adı açıklanmayan bir başka Türk yetkilinin ise, "Türkiye'nin kendi topraklarında karlı boru hatlarının inşasının yolunu açmak umuduyla, Boğazlar'daki trafiği kasıtlı olarak yavaşlattığı" iddialarını reddettiği vurgulandı. 
     
</TEXT>
</DOC>
