<DOC>
<DOCNO> 293911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur32.html </URL>
<DATE> 2004/12/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Minare yıkımında ihmal .. Cami minaresi 3 aracın üzerine düştü .. 
</HEADLINE>
<TEXT>

     Alanya'da yeterli güvenlik önlemi alınmadan yıkılmaya çalışılan cami minaresi, park halindeki 3 aracın üzerine düştü. Olayda ölen ya da yaralanan olmazken, otomobiller hurdaya döndü. 
     AA muhabirinin aldığı bilgiye göre, Alanya'da 1948 yılında yapılan Kuyularönü Camii'nin, mimarisinin ilçenin tarihi ve kültürel dokusuna uygun olmaması nedeniyle yıkılması ve yerine yeni bir cami yapılması kararlaştırıldı. 
     Caminin yıkım işlemleri tamamlandıktan sonra sıra minarenin yıkılmasına geldi. Yeterli güvenlik önlemi alınmayan ve bir iş makinesi tarafından gerçekleştirilen yıkım çalışması sırasında minare, caminin yanındaki sokakta park halinde bulunan İsmet Aldemir'e ait 07 NB 687, Kerim Kocabaşoğlu'na ait 07 NZ 925, İrfan Çıkar'a ait 07 NZ 617 plakalı otomobillerin üzerine devrildi. Araçlarda büyük hasar meydana gelirken, yıkımı gerçekleştiren ekipte görevli kişiler, yıkımdan önce araç sahiplerini uyardıklarını, ancak hasar gören araçların yıkım sırasında park edildiğini savundular. 
     Araç sahiplerinden İsmet Aldemir, ''Yıkım ekipleri yeterli önlemleri almadı. Bu araçların yerinde insanlar da olabilirdi'' dedi. Alanya Müftüsü Muhammed Gevher, cami yanındaki otoparkın yetkililerini 15 gündür uyarmalarına rağmen, otoparkın boşaltılmadığını belirterek, ''Tüm ikazlarıma rağmen otoparkın o gün de boşaltılmadığını olaydan sonra fark ettik. Olayın tek sorumlusu ikazları dinlemeyen otoparkçılardır'' dedi. 
     Gevher, yıkım işinin hayırseverler tarafından yapıldığına da değinerek, ''Bize iş makinesini ücretsiz tahsis eden, hatta ayrıca para bağışında bulunan kişinin ismini açıklayamam. Ancak bu kişi, güvenlik güçlerine olayla ilgili ifade verdi'' diye konuştu. 
     
</TEXT>
</DOC>
