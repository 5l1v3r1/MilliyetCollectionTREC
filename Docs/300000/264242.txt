<DOC>
<DOCNO> 264242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/dunya/dun02.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan İsrail'e nükleer tehdit 
</HEADLINE>
<TEXT>


DIŞ HABERLER SERVİSİ 


İran, nükleer tesislerine saldırması durumunda, İsrail'in Dimona Nükleer Reaktörü'nü imha edeceği tehdidinde bulundu. İran Devrim Muhafızları Başkomutan Yardımcısı Tuğgeneral Muhammed B kır Zulkadir, dün yaptığı açıklamada, "Eğer İsrail, Buşehr Nükleer Enerji Santralı'na füze atarsa, nükleer silahları ürettiği ve stokladığı Dimona Nükleer Tesisi'ne sonsuza kadar hoşça kal demeli" diye konuştu. 
Tuğgeneral Zulkadir, Dimona'yı nasıl vuracakları hakkında bilgi vermezken, Devrim Muhafızları Politbürosu Başkanı Yadullah Cevani tarafından yapılan ayrı bir açıklamada, ülkesinin İsrail tesisini vurmak için Şahab - 3 füzesini kullanabileceği belirtildi. Cevani, "Nükleer tesisler de dahil, Siyonist rejimin kontrolü altındaki tüm topraklar İran'ın gelişmiş füzelelerinin menzili içindedir" uyarısında da bulundu. 
İran'ın Basra Körfezi'ndeki Buşehr kentinde Rusya'nın yardımıyla inşa ettiği nükleer tesisin bitmek üzere olduğu ve 2005'te faaliyete geçeceği bildiriliyor. İran, nükleer programının elektrik üretme amaçlı olduğunu savunurken, İsrail ve ABD, Tahran'ın gizlice nükleer silah üretmeye çalıştığını iddia ediyor. 


</TEXT>
</DOC>
