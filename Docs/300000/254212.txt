<DOC>
<DOCNO> 254212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur34.html </URL>
<DATE> 2004/07/09/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
'Zorla cinsel ilişki' cinayeti davasına devam edildi 
</HEADLINE>
<TEXT>

     Adana'da, boşandığı eşini ''kendisiyle zorla cinsel ilişkiye girmek istediği'' gerekçesiyle bıçaklayarak öldürdüğü iddia edilen sanığın yargılanmasına devam edildi. 
     Adana 5. Ağır Ceza Mahkemesi'ndeki duruşmaya, yaklaşık 1,5 yıl önce Toros Mahallesi 62 Sokak'taki evinde, boşandığı eşi emekli öğretmen Özdemir Arıoğlu'nu 62 18 bıçak darbesiyle öldüren tutuklu sanık Ülkü Arıoğlu 58 ile kızı Özlem Arıoğlu katıldı. 
     Ülkü Arıoğlu, 30 yaşında menopoza girdiğini, 12 yıl önce yakalandığı hastalık nedeniyle de doktorun cinsel ilişkiyi yasakladığını belirterek, ''Buna rağmen 15-20 günde bir zorla ilişkiye girerdi. Olay gecesi de beni öldürmekle tehdit ederek ilişkiye girmek istedi. Kabul etmeyince bıçağı çıkarıp sol göğsümden yaraladı. Boğuşma sırasında bıçak düştü. Bıçağa tekrar uzanınca, ben önce davranıp bıçağı alarak kendisine vurdum'' dedi. 
     Kendini korumak istediğini ifade eden Arıoğlu, ''Ben zaten sinir hastasıyım. Kaç kere vurduğumu hatırlamıyorum. Çok pişmanım, çok üzgünüm'' diye konuştu. 
     Sanığın kızı Özlem Arıoğlu ise annesinin yalan söylediğini öne sürerek, ''Olay öncesi anlattıkları doğru değildir. Olayı öğrenip gece 01.30'da hastaneye gittiğimde, çok soğukkanlıydı. Babamı sorduğumda, son derece sakin bir şekilde 'evde olduğunu' söylemişti. Ona anne demeye utanıyorum, zaten demiyorum'' dedi. 
     Mahkeme heyeti, sanığın tutukluluk halinin devamına karar vererek, duruşmayı başka tarihe erteledi. 
     
</TEXT>
</DOC>
