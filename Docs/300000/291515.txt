<DOC>
<DOCNO> 291515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur10.html </URL>
<DATE> 2004/11/23/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Sünnet düğününde kızlara laf atma kavgası 1 ölü 
</HEADLINE>
<TEXT>

     
     İZMİR, DHA 
     

İZMİR'in Menemen ilçesine bağlı Bozalan Köyü'nde Mehmet Saka'nın sünnet düğününde kızlara laf atma yüzünden çıkan tartışmada, lise öğrencisi M.H. tarafından bıçaklanan Barış Şenman tedavi gördüğü hastanede öldü. 
     Olay, geçen cumartesi günü saat 20.00 sıralarında Bozalan Köyü muhtarlık binası önünde meydana geldi. Çiftçilik yapan Bayram Saka'nın sünnet ettirdiği oğlu Mehmet Saka için düzenlediği düğüne, Manisa'dan davetli olarak katılan Ticaret Lisesi öğrencisi 17 yaşındaki M.H. kızlara laf attığını önesüren bir grupla tartışmaya başladı. 
     Büyüyen tartışma sırasında tartaklanan M.H. sinirlerine hakim olamayarak üzerindeki bıçakla 23 yaşındaki Barış Şenman'ı göğsünden bıçakladı. Ağır yaralanan Barış Şenman, Menemen Devlet Hastanesi'nde yapılan ilk müdahalenin ardından İzmir Atatürk Eğitim ve Araştırma Hastanesi'ne sevk edildi. Barış Şenman, yapılan müdahalelere rağmen dün sabaha karşı hayatını kaybetti. 
     Barış Şenman'ın cenazesi, Adli Tıp Kurumu'nda yapılan otopsinin ardından yakınları tarafından alınarak, Bozalan Köyü'nde toprağa verildi. Gözaltına alınan M.H. ise, hakkında yasal işme yapılarak adliyeye sevk edildi. 
     
</TEXT>
</DOC>
