<DOC>
<DOCNO> 253309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/soneko31.html </URL>
<DATE> 2004/07/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İş Bankası'ndan Almanya'da otomobil kredisi... 
</HEADLINE>
<TEXT>

     Evren Aydemir 

Tofaş tarafından Bursa'da üretilen ve yaklaşık 1 yıldan bu yana Almanya'da da satılan Fiat Doblo marka otomobiller için, İş Bankası Berlin Şubesi de müşterilerine kredi vermeye başladı. 
     Tofaş Dış Ticaret ve Kontrat Yönetimi Müdür Vekili Murat Oğuz Arcan, İşbank Berlin Şubesi'nde yeni kampanyanın tanıtımı amacıyla düzenlediği basın toplantısında, Fiat Doblo'nun Almanya'daki satışlarını yüzde 15 ila 20 arasında artırmak istediklerini belirtti. 
     Avrupa'ya her yıl çok amaçlı kullanılabilen Fiat Doblo'lardan yaklaşık 70 bin adet ihraç ettiklerini ifade eden Arcan, satışlara katkıda bulunmak amacıyla Frankfurt kentinde de bir temsilcilik açtıklarını hatırlattı. 
     Yaptıkları bir araştırmaya göre, yaklaşık 1 yıl önce Almanya'da yaşayan Türkler arasında hiç tanınmayan Fiat Doblo'nun, artık Türklerin yüzde 66'sı tarafından tanındığını kaydeden Arcan, Türklerin yüzde 54'ünün de Doblo'nun Tofaş tarafından üretildiğini bildiğini söyledi. 
     Fiat Doblo marka araçların Türkiye'de genelde KOBİ'ler tarafından tercih edildiğine işaret eden Arcan, Almanya'da da daha çok işyeri sahibi Türklerin bu aracı almalarını beklediklerini ifade etti. 
     Tofaş Almanya Temsilcisi Ali Haydar Berkpınar da, yaklaşık 1 yıl önce ''Almanya'daki her Türk bir Doblo almalı'' sloganıyla başlattıkları kampanyayı şimdi İşbank'ın müşterilere sağladığı kredi nedeni ile ''Fiat, İşbank ve Tofaş elele'' sloganıyla sürdürdüklerini belirtti. 
     Fiat Doblo'nun satışları için çok sayıda aksiyonlar düzenlediklerini ifade eden Berkpınar, geniş iç hacminden dolayı Fiat Doblo'nun aileler ve işyeri sahipleri için çok uygun olduğunu söyledi. Almanya'da bugüne kadar yaklaşık 8 bin 500 Fiat Doblo satıldığını kaydeden Berkpınar, tanıtım faaliyetlerini sürdürdüklerini belirtti. 
     İşbank Berlin Şubesi Müdürü Okan Özoğlu da, Tofaş şirketi ile uzun yıllardan bu yana ilişkileri bulunduğunu, ancak bunun ilk kez bir yurtdışı yansıması olduğuna dikkati çekerek, ''Bundan gurur duyuyoruz. Finansman rakamları yılda 0,9'luk faiz oranıyla cazip ve uygun. İşsiz olmayan her kişi ve kuruluş bu imkanlardan faydalanabilir'' dedi. 
     
</TEXT>
</DOC>
