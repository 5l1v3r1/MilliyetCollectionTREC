<DOC>
<DOCNO> 270913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sondun18.html </URL>
<DATE> 2004/09/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kuzey Kore, ABD'yi suçladı... 
</HEADLINE>
<TEXT>

     Kuzey Kore, ABD'yi kendisine karşı ''önleyici saldırı'' planlamakla suçladı. Kuzey Kore resmi ajansı KCNA'nın haberinde, nükleer krize görüşmeler yoluyla çözüm bulunmasını istediğini açıklayan ABD yönetiminin ''yalan söylediği'' ileri sürüldü. 
     KCNA'nın haberinde, ''Tüm belirtiler, George Bush yönetiminin, Kuzey Kore ile ABD arasındaki nükleer soruna, görüşmelere dayanan bir çözüm bulunması yönündeki tüm açıklamalarının tamamen yalan olduğunu göstermektedir'' denildi. 
     Haberde, ''ABD'nin elindeki tüm imkanlarla Kuzey Kore'ye karşı önleyici saldırı planlama hazırlığında olduğu'' ifade edildi. 
     Kuzey Kore'nin nükleer programıyla ilgili altılı görüşmelerin 4. turunun, bu ay sonunda, Kuzey ve Güney Kore, Japonya, ABD, Çin ve Rusya'nın katılımıyla Pekin'de yapılması planlanıyor. 
     
     GÜNEY'İN NÜKLEER DENEMELERİ 
     Kuzey'in resmi haber ajansındaki haberde, Güney Kore'nin gizli nükleer denemeler yaptığının ortaya çıkmasından sonra, Pyongyang'ın nükleer programına devam etmede daha kararlı hale geldiği belirtildi. 
     Dışişleri Bakanlığı'nın bir yetkilisi, Güney Kore'nin 1982 ve 2000 yıllarında yaptığı denemelerin açıkça askeri nitelikte olduğunu belirterek, ''Açıkça askeri nitelikteki bu denemelerin ardında ABD'nin olduğundan şüpheleniyoruz'' dedi. 
     Yetkili, ''Bu koşullar altında, nükleer programımızdan hiçbir zaman vazgeçmemek doğaldır'' diye konuştu. 
     Güney Koreli bilim adamlarının 4 yıl önce az miktarda uranyumu zenginleştirdikleri ortaya çıkmıştı. 
     
</TEXT>
</DOC>
