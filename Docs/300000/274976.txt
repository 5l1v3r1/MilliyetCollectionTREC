<DOC>
<DOCNO> 274976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/spor/aspo.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tita'nik faciası 2-3 
</HEADLINE>
<TEXT>


Siyah-Beyazlı takım, Tita'nın golüyle ilk şoku yaşadı. Carew ve Ahmed Hassan ile ayağa kalktı. Wederson'un golüne engel olamadı. Tita mükemmel futbolunu galibiyet golüyle kutladı 


90 dakika 

BİLAL MEŞE 

Düşünün, koskaca Beşiktaş lige yeni çıkmış Ankaraspor karşısında tel tel dökülüyor. Rakibi koşuyor, pas yapıyor, çok adamla rakip kaleye iniyor, savunma güvenliğini elden bırakmıyor. Bu saydıklarımızdan biri bile Beşiktaş'ta yok Kartal'ın içi boşalmış... Siz bakmayın dün attığı iki gole... Futbol oynayan, galibiyeti hak eden, tartışmasız konuk takımdı. Bir Ankaraspor'un yabancılarına bakın, bir de Beşiktaş'ınkilere... 

Taraftar fişi çekti 
Galatasaray derbisinden sonra taraftar da fişi çekti. Sadece kapalı tribün dolu, diğerleri yarım yamalak... Seyircinin de sabrı taştı, desteğini çekti. Maç bitiminde çıkan öfke dolu sesler Beşiktaş'ın bu sezon iyi yolda olmadığının en büyük göstergesiydi. 
Maç başladı, önce İbrahim Akın, ardından Sergen kaleyi yokladı. 32. dakikaya kadar Kartal hamlelerinden hep eli boş döndü. Bu dakikada Beşiktaş, Sergen ile kullandığı korner atışına ailece gitmeye kalkınca, dönen top gol oldu. Kartal savunmasını 4'e 3 yakalayan Tita göbekten indi. Sağında Ramazan'ı gördü. Kaptan yerden kesti. Tita, Ali Güneş ve Ronaldo'nun arasında topu filelere gönderdi 0 - 1 
34. dakikada belki her şey değişebilirdi. Rakip savunmadaki karambolde Ronaldo topu penaltı noktasına indirdi. Carew, yakın mesafeden o kadar kötü vurdu ki, inanılmazdı. 35'te ise Saffet'in sert vuruşu yan direkten dışarı gitti. 

Savunmanın başı döndü 
Ne var ki, bu dakikadan sonra konuk takım her yönüyle alkışlanacak bir futbol ortaya koydu. Tita, Jaba ve Wederson oyunu rakip alana yıktılar. Çabuk paslarla Kartal'ın savunmasının başını döndürdüler. 
59. dakikaya kadar Murat Şahin kalesinde çok tehlike gördü. Ancak farkın açılmasını önledi. Bu dakikada Beşiktaş'ta biraz top oynamaya çalışan Sergen sağdan kazanılan korner atışını kullandı, Carew yükseldi. Topu kafayla uzak köşeye yolladı 1 - 1 
64. dakikada Beşiktaş, Ahmed Hassan'ın ayağından öne geçti. Sağdan korner kullanmaya hazırlanan Sergen, Pancu ile yer değiştireceğini görünce kaptanlık pazubandını çıkardı. Ancak kenar yönetimi hatasını farketti. Pancu'yu oyuna almadı. Ahmed Hassan'ın attığı bu golde de Sergen'in asisti ön plandaydı. 
66. dakikada Tayfun kırmızı kartla oyun dışı kalırken Kartal'ın hesapları alt - üst oldu. Nitekim 78. dakikada Wederson soldan indi, çaprazdan sert vurdu. İbrahim Toraman'a çarpan top, kaleci Murat'ı kontrpiyede bıraktı ve ağlarla kucaklaştı 2 - 2 
90 3'te Murat Şahin'in kendi yarı alanından kullandığı serbest atışta top savunmadan döndü. Hüseyin topla Tita'yı buluşturdu. Günün yıldızı, önce İbrahim Üzülmez'i ardından da kaleci Murat'ı geçerek skoru belirledi 2-3 

Zorunlu erteleme 

Hesap soracaklar 
BU sezon ligde sadece 6 puan toplayabilen Beşiktaş'ın Ankara karşısında aldığı yenilgi bardağı taşırdı. Teknik heyet ve futbolcular konusunda radikal değişikliğe gitmeye hazırlanan yönetim, UEFA Kupası'ndaki Bodo Glimt maçını bekleyecek. Basın Sözcüsü Reha Muhtar, bu karşılaşmanın ardından gerekeni yapacaklarını söyledi, "Herkes formasını terletecek" diyerek futbolculara uyarıda bulundu. 

'İstifa etmiyorum' 
BEŞİKTAŞ Teknik Direktörü Vicente Del Bosque, ayrılmak gibi bir düşüncesinin olmadığını söyledi. İstifayı aklından geçirmediğini vurgulayan İspanyol çalıştırıcı, "Sadece bizim için zor bir gün oldu. Böyle günlerde takımımı bırakıp gidecek insan değilim. Erkeklerin erkek olduğu kötü günlerde belli olur. Oyuncuları perşembe gününe kadar tekrar canlandırmam gerekecek" ifadesini kullandı. 

Kendini savundu 
İKİNCİ yarıda toparlanıp skoru lehine çevirdiklerini söyleyen Bosque, "Zaferin bizim olacağı görülüyordu, ama olmadı" yorumunu yaptı. Carew'i çıkarıp, Çağdaş'ı oyuna almasını savunan İspanyol hoca, "Önde gidiyorduk ve Tayfun gibi değerli bir oyuncumuzu kaybetmiştik" dedi. Bosque, kenardaki yıldızlar için de, "Her zaman yedekteki futbolcular değerlidir" dedi. 

Ronaldo 3 hafta yok 

RAHMAN SAĞIROĞLU 

KARTAL, Bodo maçı öncesinde defansın kilit ismi Ronaldo'yu kaybetti. Kulüp doktoru Şenol Akman, röntgeni çekilen futbolcunun sol ön kol kemiklerinden birinde ayrışmamış kırık belirlediklerini söyledi, üç hafta futbol oynayamayacağını açıkladı. Kolu alçıya alınan sambacının, 20 dakika kırık kolla Ankaraspor karşısında mücadele ettiği öğrenildi. 

Maçın hakemi 
Aydoğan ayakta kaldı 
METİN Aydoğan için oldukça zor bir maçtı. Ancak tüm strese ve gerginliğe rağmen ayakta kalmaya çalıştı. Futbolcuları sakinleştirme adına kartlarını kullandı. Çoğunda haklıydı. Tayfun'un kırmızı kartı doğruydu. Aydoğan'ın tartışılacak kararı, Beşiktaş'ın galibiyet golünden önce Ali Güneş ile Molnar'ın mücadelesiydi. Ali Güneş'in hareketine faul verilebilirdi. 

Maçtan notlar 
Wederson prim yaptı 
BAŞKENT ekibinin sol kanatta oynayan Brezilyalı oyuncusu Wederson'un, Fenerbahçe Başkanı Aziz Yıldırım tarafından çok beğenildiği öğrenildi. Yıldırım'ın maç sonrası Aurelio'yu arayarak, vatandaşı Wederson'un devre arasında kendilerine gelip gelmeyeceğini öğrenmesini istediği bildirildi. Başkent ekibinin onursal başkanı Melih Gökçek ise "Bizden kimse oyuncu alamaz" dedi. 

Yakın takip 
TRABZONSPOR, gelecek hafta Avni Aker'de ağırlayacağı Beşiktaş'ı Ankaraspor karşısında takibe aldı. Bordo-Mavili takımın analiz uzmanı Fatih Kavlak maçın istatistiklerini tuttu. 

Yavru Kartal galip bitirdi 
SİYAH-Beyazlılar'ın Ankaraspor ile oynadığı PAF maçını Beşiktaş kazandı. Kartal'ın golleri Nail, Bahadır, İbrahim'den gelirken, rakibin tek sayısını Halil İbrahim kaydetti. 


</TEXT>
</DOC>
