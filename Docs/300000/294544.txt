<DOC>
<DOCNO> 294544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur14.html </URL>
<DATE> 2004/12/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
'Patates yerine insan yüklemişler' 
</HEADLINE>
<TEXT>

     Cem BAKIRCI ERZURUM-DHA 

İRAN'dan kaçak yollarla Van'a geçen 55 Afganlı kaçağı, İstanbul'a TIR'la götürürken Erzurum'da yakalanan 32 yaşındaki Mehmet Naci Avras mahkemede, "TIR'a patates yerine, insan bindirmişler. Haberim yok'' dedi. 
     Erzurum'un Horasan İlçesi yakınlarında 18 Ekim tarihinde jandarmanın yaptığı yol kontrolü sırasında 76 AL 442 plakalı TIR durduruldu. Sürücü Mehmet Naci Avras, TIR'da patates taşıdığını söylemesine rağmen araçtan gelen sesler üzerine arama yapıldı. Aramada TIR'da 55 kaçak Afgan bulundu. TIR şoförü Avras, Afganlılar'la birlikte gözaltına alındı. 
     Afgan kaçaklar, Yunanistan sınırına gitmek istediklerini ve kişi başına 400'er dolar para verdiklerini anlattı. Kaçaklar kimlik tesbiti ardından sınır dışı edilirken, sevk edildiği mahkemece tutuklanan Mehmet Naci Avras hakkında Erzurum 1'inci Ağır Ceza Mahkemesi'nde İnsan kaçakçılığı yapmak' suçundan 5 yıla kadar hapis cezası istemiyle dava açıldı. 
     Mehmet Naci Avras, duruşmada, Van'da nakliyeci Şükrü Yılmaz'ın 750 milyon lira karşılığında TIR'a patates yükleyeceğini belirttiğini anlatırken, "Arama yapılıncaya kadar TIR'da patates olduğunu biliyordum. TIR'a patates yerine insan bindirmişler. Haberim yok. Ben de çok şaşırdım'' diye konuştu. 
     Mahkeme heyeti, Mehmet Naci Avras'ın tutukluluk halinin devamına karar vererek davayı erteledi. 
     
</TEXT>
</DOC>
