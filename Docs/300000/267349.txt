<DOC>
<DOCNO> 267349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/soneko05.html </URL>
<DATE> 2004/08/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yatırımlar plan hedeflerini tutmadı 
</HEADLINE>
<TEXT>

     Bütçe hedeflerinin tutturulması için yatırımlardan yapılan kesintiler, 8. Beş Yıllık Kalkınma Planı'nda belirlenen yatırım hedeflerinin bir hayli gerisinde kalınmasına yol açtı. 
     Nitekim kamu yatırımları, 8. Plan'da öngörülen tutardan yüzde 32 oranında saptı. 
     Devlet Planlama Teşkilatı DPT verilerine göre, Plan döneminin başladığı 2001 yılında yapılan yatırım tutarı plan hedefinin yüzde 37.1 gerisinde kaldı. 2002 yılına gelindiğinde ise plan hedefinden sapma yüzde 30.9 olarak gerçekleşirken, 2003 yılında ancak planın yarısı gerçekleştirilebildi. 
     Bu yıl ise plan döneminde öngörülen yatırım tutarının yarısı bile yapılamayacak görünüyor. Zira yılbaşındaki program hedefi bile Plan hedefinin yüzde 50.4 altında kalırken, yapılan kesintilerle sapmanın daha da yukarı çıkması bekleniyor. 
     Toplamda ise Plan hedeflerinden sapma yüzde 32.4 olarak hesaplanıyor. 
     
     EĞİTİM YATIRIMLARINDA SAPMA ORANI YÜKSEK 
     Ana sektörler içinde en fazla sapma yüzde 41.9 ile eğitimde görüldü. Plan hedeflerinde tarımda yüzde 16.4, madencilikte yüzde 26.8, imalatta yüzde 21.3, enerjide yüzde 40.4, ulaştırmada yüzde 26.9 sapma oldu. 
     Sapma oranı turizmde yüzde 3.5, konutta yüzde 7.6, sağlıkta yüzde 20.8'de kaldı. 
     
     PLAN HEDEFİNİ AŞAN TEK KALEM, KANALİZASYON YATIRIMI 
     Alt sektörler itibariyle ise en fazla sapma yüzde 62.4 ile ticaret hizmetleri, yüzde 54.4 ile belediye hizmetleri, yüzde 49.8 ile kültür alanlarında gerçekleşti. 
     Bu dönemde kanalizasyon yatırımları ise plan hedefinin üzerine çıktı. 
     
     TOPLAMDA 11.9 KATRİLYON SAPMA 
     Bu arada Plan hedeflerine göre, sabit fiyatlarla 2000 yılı fiyatları 2001 yılında 2 katrilyon 333 trilyon, 2002 yılında 2 katrilyon 76 trilyon, 2003 yılında 3 katrilyon 549 trilyon sapma gerçekleşirken, bu yıl ise 3 katrilyon 950 trilyon liralık sapma öngörülüyor. 
     Toplam 4 yıllık sapma sabit fiyatlarla 11 katrilyon 910 trilyon lirayı buluyor. 
     
</TEXT>
</DOC>
