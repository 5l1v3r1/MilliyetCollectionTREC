<DOC>
<DOCNO> 251364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/yasam/ayas.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarım kalan seksek 
</HEADLINE>
<TEXT>


Sokak AHMET TULGAR 

Sekiz yaşında filan. Küçücük elinde fırçası, teklifsiz, kuvvetle muhtemel bir azara tıkamış kulaklarını, nasıl bir kararlılıkla koyuluyor işine. Küçücük dili küçücük dudaklarının arasında, nasıl bir yüktür acaba daracık omuzlarında, bu vakar, bu koca, geniş vakar 
Hiç ilgili değil içeriyle, elimin cebime gittiğiyle. Çalmadı henüz zihnine içselleşmiş kronometrenin alarmı. Trafik lambasının sayacı ise 10'dan geriye işliyor bile, çoktan. 
Tütüsünün içinde bir reveransla çekilebilirdi önümüzden. Bir müsamerede mor bir menekşeyi oynamış, küçücük selamlayabilirdi sizi bir okulun tiyatro salonunda. Ama o burada, Taksim Meydanı'nın girişinde bütün yoksul çocukların zarafetiyle çekilecek şimdi kenara. Çok da umutlu değil kimseden, belli belirsiz, bir an bekleyecek sadece. 
"Cam silici kız" o Sizin kızınız değil. 
Hayat sokakta öğrenilir 
Aksaray'dan inip sahile ulaştığında yol, menşei şaibeli ciplerinizin, kıymeti kendinden menkul makam arabalarınızın, nafile trafiğinizin deltasında, kaldırıma seksek çizmiş küçük kızlar. 
Sorumluluk denen şeyi trafik lambalarından öğreniyor yoksul göç ailelerinin kızları burada. 
Her kırmızı yandığında kesilen, ara verilen bir oyundan nasıl bir yaşama sevinci inşa edebilir ki bu küçücük kızlar Zor gelecek günlerde dayanabilmek için. 
Taksim'deki dünya güzeli de ilgilidir elbette, ilgili olmalı elimdeki parayla da. Ama asıl şey hoşuna gidiyor onun Ben parayı soldan uzatmak yerine, onu benim tarafıma, sağ tarafa çağırıyorum ya önce. Atak yapıyor o da bana doğru. O sırada sürücü koltuğunda oturan arkadaşım benden parayı alıp kendisi vermeye yelteniyor. 
Geri dönüyorken bu kez küçük kız, ben gayrı ihtiyari parayı çekip sağ camdan uzatıyorum yine. Kendim vermek istiyorum işte. 
Bir bıraksalar yakasını 
Öyle tatlı, öyle güzel gülümsüyor, küçücük, bir anlık, herkesten çok ona yakışan şımarıklığıyla nasıl şakacı azarlıyor ikimizi de Nasıl oyunbaz Bıraksa hayat yakasını, bıraksa adaletsizlik, nasıl oynayacak 
Kızları bu ülkenin Oyunları yarım, hayatları yarım kalır. Trafikte. 

Sahil yolunda delik çorap 

Sahil yolundayız. Sirkeci'den uzayıp, Ataköy, Yeşilköy giden işte. NATO utancı buradan giriş yapacak, yapıyor çoğunlukla. O yüzden olmalı, bir şekilde toplanmış kayaların üzerinden, kaldırımlardan, çimden özenle katlanmış hafta sonu pantolonları, bir çalıya asılmış ıslak don, ıslak bir çift çorap. Uçuşan gömlek. 
Domates, salatalık ve peynirlerini katık ederek nerede içiyorlar acaba bugün biralarını o adamlar 
Nerede serinletiyor tesettürlü kadınlar hiç olmazsa çocuklarını olsun 
Neredeler Neredesiniz 
Sahil yolunun bir yeşil alanınında oturmuş yere üç polis dinlendiriyor kara su inmiş ayaklarını. Biri yönetmeliğe iyice karşı gelip çıkarmış ayakkabılarını. 
Lacivert çoraplarından birinin başparmağına denk gelen yerinde bir delik. Pembe ten rüzg ra açık. 
Ve bugün, burada, bütün yaşama sevincinin yasaklandığı bu sahil yolunda, tuzlu suyla ıslanmış beyaz bir don kadar neşeli, samimi bir etki yapıyor bu delik çorap da. 

Yokuşta karşılaşma 

Galatasaray'la Tophane arasındaki Cezayir Yokuşu'nun adı artık Fransız Yokuşu. Bir yıldan fazla bir süredir bu güzel İstanbul yokuşunda süren restorasyon çalışmaları tamamlandı. Paris ve İstanbul belediyelerinin sağladığı katkılarla yenilenen binalarda açılacak kafe, bar, restoran, sanat galerisi ve mağazaların dekorasyonu tamamlandı ve geçen cuma günü öğle sonrası Beyaz Türkler, gayrı resmi açılış için Fransız Yokuşu'na intikal ettiler. 
Ancak yokuştaki bazı konutlar, Beyaz Türk mimar ve müteahhitlerin çabalarına rağmen eski sakinleri tarafından terk edilmemiş. Mütevazı aileler yenilenen konutlarında eski yaşamlarını sürdürüyorlar. 
Çocuklar balkonların parmaklıklarından ayaklarını sarkıtıp sokağa bakıyor, kadınlar camdan cama sohbet ediyor. 
Onların hayatları aşağıdakilere, aşağıdakilerin hayatları onlara malzeme sağlıyor. Şimdilik. 


</TEXT>
</DOC>
