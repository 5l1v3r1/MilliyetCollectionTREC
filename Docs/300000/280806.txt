<DOC>
<DOCNO> 280806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur46.html </URL>
<DATE> 2005/03/15/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Bingöl Karlıova'da okullar hafta sonuna kadar tatil edildi 
</HEADLINE>
<TEXT>

     Bingöl Valisi Vehbi Acun, Karlıova İlçesi ile bağlı köylerdeki okullarda, hafta sonuna kadar eğitime ara verildiğini açıkladı. 
     Vali Acun, Karlıova İlçesi'nde kurulan kriz merkezinde düzenlediği basın toplantısında, Bingöl Valiliği ile Bingöl Belediye Başkanlığı'nın yarından itibaren sıcak yemek dağıtımına başlayacağını, günde 2 bin kişiye, iki öğün sıcak yemek verileceğini bildirdi. 
     Karlıova İlçesi'nde iki gün içinde yaşanan, 5.7 ve 5.9 şiddetindeki depremlerde toplam 35 kişinin yaralandığını kaydeden Acun, yaralıların sağlık durumlarının iyi olduğunu söyledi. 
     Vali Acun, şöyle dedi 
     ''İlçe merkezi ile köylerde ilk ve orta dereceli okullar hafta sonuna kadar tatil edildi. Öğretmenlerimizin yardım dağıtımı ve kriz merkezinde görevli olması ve yaşanan artçı sarsıntılar nedeniyle huzursuz ortamda bulunan ailelerin çocuklarıyla birlikte olması için okulları tatil ettik.'' Depremler nedeniyle 635'i küçükbaş olmak üzere toplam 675 hayvanın telef olduğunu belirten Vali Acun, ihtiyacı olan hayvan sahiplerine yem yardımında bulunabileceklerini ifade etti. Bu arada Vali Acun, 250 adet katalitik soba alınması için talimat verdi. 
     
</TEXT>
</DOC>
