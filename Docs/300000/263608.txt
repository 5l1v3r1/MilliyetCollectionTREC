<DOC>
<DOCNO> 263608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo17.html </URL>
<DATE> 2004/08/15/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Özdemir Alex 3-4 maç sonra futbolseverlere daha güzel maçlar seyrettirir 
</HEADLINE>
<TEXT>

     Fenerbahçe'de, Brezilyalı futbolcu Alex de Souza'nın ilk maçında ortaya koyduğu performans sarı-lacivertlilerde heyecan yarattı. 
     Maçın bazı bölümlerinde yaptığı güzel hareketlerle ve ilk golün asistini yaparak tribünleri ayağa kaldıran Brezilyalı oyuncu, ilk sınavında camiada olumlu izlenimler bıraktı. 
     Fenerbahçe Kulübü İkinci Başkanı ve Basın Sözcüsü Nihat Özdemir, Alex'in 3-4 hafta sonra takıma ve lige tam olarak alışmasıyla Fenerbahçe'ye çok daha faydalı olacağını belirterek, ''Seyircimiz O'na büyük bir ilgi göstererek destek verdi. Ümit ediyorum ki 3-4 hafta sonra O'ndan daha fazla verim alacağız. Fenerbahçe'ye daha çok faydalı olup, Türk futbolseverine de güzel maçlar seyrettirecek'' diye konuştu. 
     
     ''TAKIM İYİ YOLDA'' 
     Samsunspor maçında hava sıcaklığının sergilenen oyunun kalitesinde etkili olduğunu kaydeden Özdemir, futbolcularının özellikle ikinci yarıda sergiledikleri atak futbolla ilerleyen haftalar için olumlu mesajlar verdiğini kaydetti. 
     Özdemir, şunları söyledi 
     ''Maç sırasında sıcak bir hava vardı, ama buna rağmen performans iyiydi. İlk yarı istediğimiz oyunu kuramadık. İkinci yarı gayet iyiydik. Çok sayıda gol pozisyonu yarattık. 75. dakikaya kadar farkı açabilirdik. Sezon başında bu şartlarda alınan 3 puan önemlidir. 3-4 haftalık bir süreçten sonra daha iyi duruma geleceğimize inanıyorum. Takım iyi yolda. İkinci yarıdaki oyun bize ve taraftarımıza ilerki haftalar için iyi mesajlar verdi.'' 
     
</TEXT>
</DOC>
