<DOC>
<DOCNO> 254930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/ekonomi/eko02.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker'den Araplara hurmalı Avrupalıya yoğurtlu mama 
</HEADLINE>
<TEXT>


İsviçreli Hero ile birlikte kaşık bebek maması fabrikası kuran Ülker ihracat yapacağı ülkelerin özelliklerine göre üretim gerçekleştirecek 

SERKAN ARMAN Ankara 

Ülker ve İsviçreli gıda grubu Hero'nun yarı yarıya ortaklığıyla kurulan ve ilk yerli kaşık bebek maması fabrikası olma özelliğini taşıyan Ülker Hero Baby Mama Fabrikası'nın resmi açılışı yapıldı. 
Hero Gıda Genel Müdürü Nasuh Önal her ülkeye ayrı ambalaj ve formülde ihracat yapacaklarını belirterek, "Suudi Arabistan'da hurmalı, Avrupa'da yoğurtlu, Türkiye'de en çok meyveli mama beğeniliyor" dedi. 
Altı aydan büyük bebeklerde ek besin olarak kullanılan kaşık mamasında Türkiye'de 35 - 40 milyon dolarlık pazar olduğunu belirten Önal, "Ülker Hero bunun yüzde 20'sine sahip. Yıl sonuna kadar payımızı yüzde 30'a çıkarmak istiyoruz" diye konuştu. 10 milyon dolarlık yatırımla üretime geçen şirketin 4 - 5 milyon dolar ihracat hedeflediğini kaydeden Önal, ürün fiyatını asgari ücretlinin bile alabilmesi için 4 - 5 milyon lirada tuttuklarını söyledi. 
Ülker Bisküvi - Çikolata - Şekerleme Grubu Başkanı Necdet Buzbaş da yatırım fikrinin eskiye dayandığını belirterek, "Biz inşaata başladıktan sonra Hero bize ortaklık teklif etti" dedi. Buzbaş ayrıca, Hero'nun Ülker Bebe Bisküvisi'nin patentini 10 milyon dolara alacağını da belirterek, "Ülker Hero Bebe Bisküvisi adıyla Avrupa'da satılacak" dedi. 

Kaynanaya şik yet 
Fabrikanın açılışında konuşan Sağlık Bakanı Recep Akdağ ise anne sütünün önemini vurgulayarak, "Ninelere ve kayınvalidelere sesleniyorum yeni anneleri bebeklerine anne sütü vermeleri konusunda etkileyin" dedi. Akdağ, Türkiye'de ilk 6 ayda bebeklere anne sütü verilme oranının yüzde 30'ların altında kaldığını kaydetti. 

İşçi hijyen bariyerinden geçiyor Ankara Akyurt Beldesi'ndeki Ülker Hero Baby Mama Fabrikası'na steril galoş, başlık ve önlük giyilmeden girilemiyor. Üretim alanına girerken el ve ayakları sterilize eden 'hijyen bariyeri'nden geçiliyor. Nihai ürünler ışın cihazından geçirilerek, içine yabancı madde karışıp karışmadığına bakılıyor. 

Anne sütü içti 
Ülker Bisküvi - Çikolata - Şekerleme Grubu Başkanı Necdet Buzbaş, "Hammaddelerde çok seçici davranıyoruz. 42 ayrı ön kalite değerlendirmemiz var. Ayrıca enzimatik reaksiyonla ek besinin içindeki formülasyonu kolay sindirilebilir hale getiriyoruz" dedi. 
Buzbaş, ar - ge safhasında konunun içine iyice girmek için bir şişe anne sütü ısmarlayarak tattığını söyledi. Sütün kime ait olduğunu bilmediğini dile getiren Buzbaş tadı konusundaki sorulara, "Tarif edemem ama beynimizde bir yerde duruyormuş" cevabını verdi. 


</TEXT>
</DOC>
