<DOC>
<DOCNO> 287011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/yasam/axyas01.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalimanında çırılçıplak 
</HEADLINE>
<TEXT>


Londra'daki Heathrow Havalimanı'nda görevlilerin silahları görmesi için kullanılan x - ray cihazı, kontrolden geçenleri çıplak gösterdiği için yolculardan tepki aldı 

DIŞ HABERLER SERVİSİ 

İngiltere'nin başkenti Londra'daki Heathrow Havalimanı'na güvenlik kontrolleri için yerleştirilen x-ray cihazı, kontrolden geçenleri çıplak göstermesi nedeniyle tepkilere neden oldu. 
Havalimanının 4. terminaline yerleştirilen cihaz, güvenlik görevlilerinin saklı silah ve patlayıcıları görebilmesi amacıyla kullanılsa da, yolcuları kıyafetsiz halleriyle gösterdiği için eleştiri aldı. Yolcular ve sivil havacılık yetkilileri cihazı, 'özel yaşama müdahale' olarak niteledi. 
Geçen aydan bu yana kullanımda olan x-ray cihazında kontrolden geçen bir yolcu, kendi görüntüsüne bakınca vücut hatlarının belli olmasından dolayı çok utandığını söyledi. Başka bir yolcu da, böyle bir kontrolün 'korkunç' olduğunu dile getirdi. 
Uzun bir kabin görünümündeki x - ray cihazı, ışınların vücuttan yansıması esasına dayandığı için gizli silahları ortaya çıkarıyor. Sıradan metal detektörlerinde fark edilmeyen plastik patlayıcılar net görülüyor. 
Cihazın elde ettiği siyah beyaz görüntülerde, yolcuların vücut hatları tamamen belli oluyor sonra da cihazdaki görüntüler siliniyor. Cihazın ülkedeki diğer havalimanlarında da kullanılması planlanıyor. 



</TEXT>
</DOC>
