<DOC>
<DOCNO> 251708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonspo19.html </URL>
<DATE> 2004/06/29/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Efes Pilsen, Domercant ile 2 yıllık sözleşme imzaladı... 
</HEADLINE>
<TEXT>

     Türkiye Basketbol Ligi'nin son şampiyonu Efes Pilsen, Pınar Karşıyaka'nın ABD'li oyuncusu Henry Domercant ile 1 yılı opsiyonlu olmak üzere 2 yıllık sözleşme imzaladı. 
     Genel Menajer Engin Özerhun, bir süredir görüştükleri Domercant ile bugün sözleşme imzaladıklarını söyledi. 
     İtalya veya İspanya'ya gideceği şeklinde duyumlar aldıkları Trajan Langdon'un durumunun henüz belli olmadığını belirten Özerhun, ''Langdon 10 Temmuz'da bize cevap verecek. Ancak biz boşta kalmayalım diye Domercant ile anlaştık'' dedi. 
     Pınar Karşıyaka'da geçen sezon 23.3 sayı, 6.2 ribaunt ve 3.2 asist ortalamasıyla oynayan Domercant, 24 yaşında ve 1.93 metre boyunda. 
     
     ''İNANÇ'IN DURUMU BELLİ DEĞİL'' 
     Engin Özerhun, Pınar Karşıyakalı İnanç'ın transferinde bir noktaya gelemediklerini kaydetti. 
     Bu transfer konusunda biraz bekleme kararı aldıklarını ifade eden Özerhun, ''Başka alternatifleri de değerlendirip öyle karar vermek istiyoruz. Biz onlara biraz bekleyin dedik ama beklemeyebilirler. Onu da göze aldık'' dedi. 
     Engin Özerhun, 2 yıldır Fenerbahçe'de kiralık olan Erkan Veyseloğlu'nu gelecek sezon büyük bir ihtimalle kadroda tutacaklarını belirterek, ''Erkan zaten bizim oyuncumuzdu. Pertevniyal ve Fenerbahçe'de kiralık oynadıktan sonra şimdi bize geri döndü. Onu çok isteyen var. Ama çok büyük bir ihtimalle önümüzdeki sezon için onu kadroya almayı düşünüyoruz'' diye konuştu. 
     
</TEXT>
</DOC>
