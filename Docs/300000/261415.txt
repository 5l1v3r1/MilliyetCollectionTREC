<DOC>
<DOCNO> 261415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sontur04.html </URL>
<DATE> 2004/08/07/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
"Cep" borcu için sevgilisinin bileziklerini gasp etti 
</HEADLINE>
<TEXT>

     
     İsmail AKDUMAN SAMSUN, DHA 
     

SAMSUN'da Metin Gümüşoğlu 39 , 300 milyon liralık cep telefonu faturasını ödeyebilmek için 8 yıllık sevgilisini kaçırıp 2 bileziğini gasp ettiği iddiasıyla hakim karşısına çıktı. 
     Bir ay önce meydana gelen olayda, iddiaya göre, Metin Gümüşoğlu, arkadaşları Harun Yılmaz 50 ve Cemil Çakır 35 ile birlikte, 8 yıldır aralarında gönül ilişkisi bulanan Yüksel Gerçek'i 42 , otomobille kaçırarak bir köy yoluna götürdü. Burada Gerçek'ten telefon faturası yatırmak için para isteyen Gümüşoğlu, genç kadının kabul etmemesi üzerine kolundaki iki bileziği aldı. Olaydan sonra sanıklar tarafından şehir merkezine bırakılan Yüksel Gerçek, polise giderek şikayetçi oldu. Üç sanık, kısa bir süre sonra yakalanarak cezaevine gönderildi Samsun 2'inci Ağır Ceza Mahkemesi'nde 15'er yıl hapis cezası istemiyle yargılanan sanıklar, ilk kez hakim karşısına çıktı. Metin Gümüşoğlu, suçlamaları kabul etmeyerek, "Yüksel ile aramızda 8 yıldır ilişki var. Cep telefonumun kesik olduğunu söyleyerek 300 milyon lira istedim. O da bana kendi isteğiyle 2 bilezik verdi. Daha sonra bileziklerini geri verecektim. Niye şikayetçi oldu bilmiyorum '' dedi. Diğer sanıklar Harun Yılmaz ve Cemil Çakır'da suçsuz olduklarını ileri sürüp, tahliyelerini istedi. 
     Mağdur olduğunu söyleyen Yüksel Gerçek ise, "Aramızda ilişki olduğu doğru. Ancak, 1 yıldır görüşmüyorduk. Bana borcu vardı. Onu istemek için buluştuk. Harun ile Cemil arabada kaldı. Metin benden 300 milyon lira istedi. Vermeyince de kolumdaki iki bileziği zorla çıkarıp aldı. Harun ile Cemil olaya karışmadı. Ancak hiç birinden şikayetçi değilim'' diye konuştu. 
     Mahkeme Heyeti, sanıklardan Harun Yılmaz'ı tahliye ederken, Metin Gümüşoğlu ve Cemil Çakır'ın tutukluluk halinin devamına karar verdi. Duruşma, tanıkların dinlenmesi için ertelendi. 
     
</TEXT>
</DOC>
