<DOC>
<DOCNO> 281986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonyas12.html </URL>
<DATE> 2004/10/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Estetik, dövme, diş sivriltme haram, saç ektirme serbest... 
</HEADLINE>
<TEXT>

     Ahmet KAYA GAZİANTEP, DHA 

DİYANET İşleri Başkanlığı Din İşleri Yüksek Kurulu, cinsiyet değiştirme dahil tüm estetik ameliyatların haram olduğunu, saç ektirmek gibi zorunlu tıbbi müdahalelerde ise dini sakınca bulunmadığını belirtti. 
     Din İşleri Yüksek Kurulu'nun Dini Soruları Cevaplandırma Komisyonu'nca hazırlanan ve Diyanet İşleri Başkanlığı'nın www.diyanet.gov.tr' İnternet sitesinde yayınlanan Estetik Ameliyat' konusundaki raporuyla ilgili değerlendirmede, Kuran'da insanın güzel bir biçimde, ölçülü ve dengeli bir şekilde yaratıldığı belirtildi. 
     Ayetlerle anlatılan bu görüşe karşılık İslam'da, insanın doğuştan getirdiği özellik ve şeklinin değiştirilmesi ve bu amaçla yapılacak her türlü estetik ve tıbbi müdahalenin ise hoş karşılanmadığı kaydedildi. 
     Estetik ameliyatların genel olarak, dikkat çekmek, daha güzel görünmek için yapıldığı vurgulanan açıklamada, yaratılıştan verilmiş olan özellik ve şekillerin değiştirilmesinin, İslam dininde fıtratı bozma kabul edilerek yasakladığı belirtildi. 
     Buna karşılık vücudun herhangi bir organında, diğer insanlar tarafından yadırganan, insanın psikolojik olarak etkilenmesine sebep olabilecek, bir anormallik veya fazlalık bulunursa, bunun ameliyatla düzeltilmesinin bir tedavi işlemi olduğu, hastalık nedeniyle dökülen saçların yerine yenisinin ekilmesinin de günah sayılmayacağına dikkat çekildi. 
     Allah'ın insanı en güzel şekilde yarattığı, onun makul ve mutedil ölçüler içerisinde süslenmesine, güzel görünmesine ve güzelliklerini korumasına izin verdiği vurgulanan değerlendirmede, Hz. Muhammed'in de süslenmek maksadıyla vücuda dövme yapmak, dişleri yontarak seyrekleştirmek gibi ameliyatları, yaratılışı değiştirmek, fıtratı bozmak olarak nitelendirdiği, bunları yapan ve yaptıranları kınadığı belirtildi. 
     
</TEXT>
</DOC>
