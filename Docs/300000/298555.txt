<DOC>
<DOCNO> 298555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur15.html </URL>
<DATE> 2004/12/17/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Şanlıurfa'da kadın, robot bile olsa çatlar .. 
</HEADLINE>
<TEXT>

     Barış DURAK - Faruk ÖZGÜLTEKiN DHA 

ŞANLIURFA'da Valilik, GAP Bölge İdaresi Başkanlığı ve Birleşmiş Milletler Kalkınma Programı işbirliği ile geliştirilen GAP-GİDEM Girişimci Destekleme Merkezi projesi çerçevesinde, girişimci kadınları eğitmek ve desteklemek amacıyla Kadın Girişimcilik Merkezi' törenle açıldı. Törende konuşan Vali Şemsettin Uzun, kentte kadının çok çalıştırıldığına dikkat çekerek, "Şanlıurfa'da kadın olmak çok zor. Robot bile olsa çatlar, patlar'' dedi. 
     Kadın Girişimcilik Merkezi'nin dünkü açılış törenine, Vali Şemsettin Uzun, GAP Bölge İdaresi Başkanı Mehmet Yaşar Özgül, KOSGEB Başkanı Erkan Gürkan ve BM Kalkınma Programı Temsilci Yardımcısı Sarah Poole ile çok sayıda kadın katıldı. Merkezin açılışını yapan Vali Uzun, bu tür girişimlerle birlikte Şanlıurfa'da kadınların artık söz sahibi olmasını istedi. Kentte kadınların fazla çalıştığını belirten Vali Uzun, "Tarla onda, hayvan onda, yemek-içmek onda, erkeğin gönlünü yapmak onda ve bir de fazladan çocuk yapmak yine onda. Bu robot bile olsa çatlar, patlar'' diye konuştu. 
     BM Kalkınma Programı Temsilci Yardımcısı Sarah Poole, Şanlıurfa'da bu tür girişimlerin iyi bir çaba olduğunu fakat Türkiye'nin kadın haklarıyla ilgili daha çok mesafe katetmesi gerektiğini vurguladı. Ülkelerin kalkınmasında kadının ekonomik durumunun güçlendirilmesinin önemli olduğunu söyleyen Poole, "Birleşmiş Milletler Kalkınma Programı'nın yıllık olarak hazırladığı insanı gelişme programına göre kadının güçlendirilmesi konusunda Türkiye 177 ülkenin içinde 73'üncü sırada yer alıyor. Ve ne yazık ki bu sıralama 2002-2003 rakamlarından da geridedir'' dedi. 
     Vali Uzun ve BM Kadın Programı Temsilci Yardımcısı Poole, daha sonra kadınların yaptığı el işi sergisini gezdi. Vali Uzun, burada satın aldığı bir masa ve bir fiskos sehpası örtüsünü Poole'ye hediye etti. 
     
</TEXT>
</DOC>
