<DOC>
<DOCNO> 255719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur16.html </URL>
<DATE> 2004/07/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Gözaltında kalp krizi geçiren eski Kırkpınar Ağası'nın tedavisi sürüyor 
</HEADLINE>
<TEXT>

     ''Çıkar amaçlı suç örgütü'' kurdukları iddiasıyla Edirne Ticaret ve Sanayi Odası ETSO Yönetim Kurulu Başkanı Bülent Alamut'la birlikte gözaltına alınan 6 kişiden 5'i İstanbul'a sevk edilirken, kalp krizi geçiren eski Kırkpınar Ağası Mustafa Altunhan'ın tedavisi sürüyor. 
     İstanbul 14. Ağır Ceza Mahkemesi tarafından gerekli iznin verilmesinden sonra, 4422 sayılı ''Çıkar Amaçlı Suç Örgütüyle Mücadele Kanunu''nun ilgili maddeleri uyarınca Edirne Jandarma Komutanlığı'nca 12 Temmuz Pazartesi günü gözaltına alınan ETSO Yönetim Kurulu Başkanı Bülent Alamut, kardeşi Cavit Alamut, Metin S., Faysal K. ve Nükte A, bu sabah yargılamak üzere İstanbul'a sevk edildiler. 
     Gözaltındayken kalp krizi geçirerek Trakya Üniversitesi Tıp Fakültesi'ne kaldırılan eski Kırkpınar Ağası Mustafa Altunhan'ın tedavisine Kroner Servisi'nde devam ediliyor. 
     Bu arada, jandarmanın sanıkların ifadesinin alınması yanı sıra, aralarında Edirne'de görev yapan bir gazeteci ile bir emniyet görevlisinin de bulunduğu kişilerin ifadelerine başvurduğu öğrenildi. 
     
     GÜMRÜK KAÇAĞI 83 ŞİŞE VİSKİ ELE GEÇİRİLDİ 

     Öte yandan gözaltına alınan 6 kişi arasında bulunan Metin S'nin evinde yapılan aramada, gümrük kaçağı 83 şişe viski ele geçirildi. 
     Hakkında yakalama emri bulunan ve İl Jandarma Komutanlığı görevlilerince gözaltına alınan Metin S'nin Gazimihal Mahallesi Büyükzincir Sokak'taki evinde yapılan aramada, 67'si JB, 16'sı Johny Walker marka olmak üzere toplam 83 şişe viski ele geçirildi. 
     Metin S, ETSO Yönetim Kurulu Başkanı Bülent Alamut, kardeşi Cavit Alamut, Faysal K. ve Nükte A. ile birlikte bu sabah sorgulandığı Edirne İl Jandarma Komutanlığı'ndan, yargılamak üzere İstanbul'a sevk edilmişti. 
     Gözaltındayken kalp krizi geçiren eski Kırkpınar Ağası Mustafa Altunhan ise Trakya Üniversitesi Tıp Fakültesi Hastanesi'nde tedavi altında bulunuyor. 
     
</TEXT>
</DOC>
