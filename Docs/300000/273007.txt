<DOC>
<DOCNO> 273007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/ekonomi/eko04.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks tepki alımlarıyla toparlanmaya çalışabilir 
</HEADLINE>
<TEXT>


'Zina' tartışmaları borsada tansiyon düşürerek geri alışın bahanesi oldu. 20.700'ler endekste ilk destek olarak görülüyor 

Zeynep Candan Aktaş 

Hafta başında 20.866 puanda oluşan destekten gelen alımlarla 21.982 puanı test eden İMKB 100 Endeksi yeni zirve oluşturdu. Haftanın son iki gününde 'zina' tartışmalarıyla başlayan k r realizasyonları Cuma günü yerini sert satışlara bıraktı. 20.762 puanı test eden endeks haftanın kapanışını 20.833'ten gerçekleştirdi. Hükümetin son iki madde görüşülürken TCK'yı geri çekmesi AB'den de tepki gördü. Şimdi olayların ne şekilde çözüme kavuşturulacağı bekleniyor. Bu süreçte de borsada yaklaşık iki haftadır devam eden çıkış eğiliminin düzeltmesi yaşanabilir. 
İMKB'de yatırımcı sayısı 2.2 milyona ulaşırken bakiyeli hesap sayısında hazirandan beri azalış var. 10 Eylül itibariyle bakiyeli hesap sayısı 1 milyon 108 binde. Hesap sayısı artarken bakiyeli hesaplarda azalış olması eskiden hesabı bulunan yatırımcıların yeni hesap açanlardan daha hızlı şekilde hesaplarını kapattıklarını düşündürüyor. 4 yıllık bir düşüş trendinden sonra tarihi zirve civarında hareket eden borsada bu yatırımcıların büyük kısmının reel olarak borsadan zarar ettiği varsayılabilir. Piyasaya küsen yatırımcıların tekrar piyasayla barışması ise zaman alacaktır. 
Teknik analiz açısından cuma günü yaşanan sert düşüşün ardından tepki alımları beklenebilir. 
20.700'lerde 20 günlük ortalamalarda tutunabilen bir endeks görüntüsü 21.500'lere doğru tepki olasılığını güçlendirir. Ancak zirvede yoğun hacimden kaynaklanan dirençler nedeniyle 21.500'ün üstünü önümüzdeki hafta görme olasılığı zayıf gibi. Olası şekilde 20.700 aşağı yönde kırılırsa destekler 20.300 ve 20.000'de. 
Bol kazançlı haftalar dileğiyle. 


</TEXT>
</DOC>
