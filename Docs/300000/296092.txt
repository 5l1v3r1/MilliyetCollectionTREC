<DOC>
<DOCNO> 296092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/guncel/gun01.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Giresun'da da sahile tehdit 
</HEADLINE>
<TEXT>


Arhavi'den sonra şimdi de Karadeniz Sahil Yolu'nun "Giresun şehir içi geçişi" için yapılan hazırlıklar, çevrecilerce kaygıyla izleniyor 

HABER MERKEZİ 

Deniz, orman ve dağların muhteşem bir görüntü yarattığı Karadeniz'de "sahil yolu"nun tehdit ettiği son görüntüler Giresun'dan geldi. Karadeniz'in en güzel kıyılarından Giresun'nda da sahil yolu nedeniyle "yıkım" hazırlıkları yapılıyor. 
Artvin'in Arhavi ilçesini ayağa kaldıran ve mahkemelik olan Karadeniz Sahil Yolu'nun, "Giresun şehir içi geçişi" için yapılan hazırlıklar çevreciler tarafından kaygıyla izleniyor. Giresun'un sosyal, kültürel ve sportif yaşamında önemli bir yeri olan Polis Evi Plajı'nın da, "yol yapılmak üzere" önümüzdeki günlerde yıkılacağı bildirildi. 

Kıyasıya mücadele 
Arhavi'de de, uygulanan ilk proje için Erzurum İdare Mahkemesi'nden yürürlüğü durdurma kararı alan, değiştirilmiş ikinci projeyi de defalarca mühürleyen Belediye Başkanlığı ile sivil toplum örgütlerinin mücadelesi sürüyor. 
Arhavi Sahillerini Koruma Platformu'ndan yapılan açıklamada, şu ifadelere yer verildi "Hukuka karşı hile yolu ile Arhavi ilçesinin kıyı kimliğini yok edecek ve tüm sahillerini tahrip edecek yol inşaatında belediyenin koyduğu mühürleri kıranlar hakkında suç duyuruları yapıldı. Suç duyuruları için verilen takipsizlik kararına yapılan itiraz hakkında Ardahan Ağır Ceza Mahkemesi, sanıkların ifadesinin alınmasından sonra karar verilmek üzere dosyayı Arhavi Sulh Hukuk Mahkemesi'ne yollamıştır. Yaratılan görüntülere dikkatle bakılması ve bir kıyı kasabasının nasıl yok edildiğinin görülmesini istiyoruz." 




</TEXT>
</DOC>
