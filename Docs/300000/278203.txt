<DOC>
<DOCNO> 278203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonyas10.html </URL>
<DATE> 2004/10/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
11 bin yıllık teras duvarı bulundu 
</HEADLINE>
<TEXT>

     Şanlıurfa'da, Berlin Alman Arkeoloji Enstitüsü ve Şanlıurfa Müze Müdürlüğü işbirliğiyle Göbekli Tepe'de gerçekleştirilen arkeolojik kazılarda, çanak çömleksiz Neolitik döneme ait büyük dairesel yapıları çevreleyen teras duvarlarına rastlandığı bildirildi. 
     Berlin Alman Arkeoloji Enstitüsü'nden DAI , Göbekli Tepe Kazıları Başkanı Doç. Dr. Klaus Schmidt, Örencik Köyü yakınlarındaki Göbekli Tepe'de 10 yıldır sürdürülen kazılarda, 11 bin yıl öncesine ait, 5 metre yüksekliğinde, ''T'' biçimli ve üzerinde çeşitli yabani hayvan kabartmalarıyla dikilitaşlar bulunan megalitik dairesel yapıların gün yüzüne çıkarıldığını söyledi. 
     Göbekli Tepe'de geçen yıl bulunan yapıların dünyada bilinen en eski ve en büyük tapınak yapıları olduğunu düşündüklerini belirten Schmidt, ''Yerleşim yerinin kesin işlevinin anlaşılabilmesi için uzun yıllar sürecek bir araştırma planı hazırladık'' dedi. 
     Bölgede kazı çalışmalarının her yıl Eylül ayında başladığını ve yaklaşık 2 ay sürdüğünü ifade eden Schmidt, şöyle konuştu ''Bu yılki çalışmalar sırasında çanak çömleksiz Neolitik döneme ait büyük dairesel yapıları çevreleyen teras duvarlarına rastladık. Bu da dikilitaşlı dairesel yapıların uzun evreler boyunca önemini kaybetmediğini gösteriyor. Duvarın hemen yanında geçen yıl gün yüzüne çıkarılan tapınak alanında ise Neolitik döneme ait kabartmalı yılan, tilki, yaban domuzu, yabani eşek, boğa, yabani keçi, aslan ve ceylan figürleri bulunuyor. 'H' şeklinde simgeler, örümcek ve sürüngen motiflerine de rastladık.'' Schmidt, Göbekli Tepe'deki arkeolojik kazılarda, bu yıl 2 asistan ve 1 öğrencinin yanı sıra 35 kişinin görev aldığını belirterek, kazının 9 hektarlık alanda gelecek yıllarda da sürdürüleceğini bildirdi. 
     Şu ana kadar ortaya çıkarılan büyük boy stelleri yerinde muhafaza ettiklerini kaydeden Schmidt, küçük boy eserlerin ise Şanlıurfa Müzesi'nde sergilendiğini ifade etti. 
     
     GÖBEKLİ TEPE 
     Doç. Dr. Schmidt, Şanlıurfa'nın 12 kilometre kuzeydoğusunda yer alan ve Neolitik döneme ait yerleşim birimi olduğu belirlenen Göbekli Tepe'nin ilk kez 1963 yılında İstanbul Üniversitesi ve Şikago Üniversitesi'nden görevlilerin yüzey araştırmaları sırasında fark edildiğini bildirdi. 
     Schmidt, Göbekli Tepe'nin gerçek değerinin, ancak Şanlıurfa Müzesi ve Berlin Alman Arkeoloji Enstitüsü'nün ortak çalışmasıyla 1995 yılında başlatılan kazı çalışmaları sırasında anlaşıldığını ifade etti. 
     
</TEXT>
</DOC>
