<DOC>
<DOCNO> 280337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko12.html </URL>
<DATE> 2004/10/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
33 yıl çalıştı, bir lira fazla maaş alacak... 
</HEADLINE>
<TEXT>

     Yozgat Tarım ve Köyişleri İl Müdürlüğü'nde Ziraat Teknisyeni olarak çalışan Muharrem Arslan, 33 yıl önce göreve başladığında ilk ayda aldığı maaş tutarını, yeni dönemde bir YTL fazlasıyla alacak. 
     İşe başladığında 887 lira maaş alan ziraat teknisyeninin eline, yeni dönemde 888 YTL geçecek. 
     Samsun'da 1972 yılında Ziraat Teknisyeni olarak göreve başlayan 51 yaşındaki Muharrem Arslan, o dönem Bordroya yansıyan maaşının 887 lira olduğunu hatırlatırken, geçen sürede bordrosunu yansıyan maaş tutarının 888 milyon liraya yükseldiğini söyledi. 
     Aradan geçen 33 yıllık sürede evlenip, 4 çocuk sahibi olan Arslan, ''Yeni yılla birlikte paramızdan 6 sıfır silinecek. İlk göreve başladığım dönemde aldığım maaştan, bir lira fazlasını yeni dönemle almaya başlayacağım'' diye konuştu. 
     Emekliliği dolmasına rağmen, Yozgat'ta Ziraat Teknisyeni olarak çalışmaya devam eden Muharrem Arslan, önümüzdeki yıl emekli olması halinde 887 lira ile başladığı memuriyetten, 888 Yeni Türk Lirası maaş ile ayrılmış olacak. 
     
</TEXT>
</DOC>
