<DOC>
<DOCNO> 296544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko16.html </URL>
<DATE> 2004/12/10/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Davos toplantıları, 26-30 Ocak 2005 tarihlerinde yapılacak 
</HEADLINE>
<TEXT>

     Dünya Ekonomik Forumu tarafından her yıl geleneksel olarak İsviçre'nin Davos kasabasında düzenlenen ve ''küresel beyin fırtınası'' olarak da isimlendirilen Davos toplantıları, 26-30 Ocak 2005 tarihinde yapılacak. 
     Siyaset, akademi, sanat, iş ve bilim dünyasının önde gelen isimlerinin katıldığı davos toplantılarının bu seferki ana temasını, ''zor zamanlar için sorumluluk alma'' konusu oluşturuyor. 
     ''Zor Zamanlar İçin Zor Seçimler'' alt başlığı altında yapılacak toplantıların ana konuları şöyle olacak 
     ''Küresel ve Bölgesel İstikrarı Başarma, Ekonomik Büyümeyi Sağlama İnsanlık İçin Bilgi, Büyük şirket Kurmak, Belirsizliği İdare etmek Küreselliği ve yerelliği dengelemek, Küresel Vatandaşlığı Benimseme.'' 
     
     DÜNYANIN ANA GÜNDEMİ GÜVENLİK... 
     Dünyanın ana gündeminin de işlendiği Davos toplantılarında, öncelikle küresel ve bölgesel güvenlik konusu işlenecek. 
     Toplantılarda işlenecek konu alt başlıklarında, ''güvenlik olmadan refahın sağlanmasının mümkün olmadığı, küresel istikrarın önündeki en büyük engelin ise terörist saldırıların olması'' gösteriliyor. 
     Küresel güvenliği bozabilecek tehdit unsurları ise ''terörist saldırılar, Irak'taki savaş ve bunun yayılma riski, İran'ın potansiyel nükleer gücü, Kuzey Kore'nin devam eden nükleer tehdidi, petrol krizinin ortaya çıkması'' olarak sıralanıyor. 
     Bu küresel tehdit ile mücadele edebilmek için ülkeler arasındaki istihbarat işbirliğinin güçlenmesi, yolsuzluklarla mücadele gibi unsurlar gerekiyor. 
     
     PETROL, SU, STRATEJİK MADENLER, GIDA VE TOPRAK... 
     Davos toplantılarına göre, petrol, su, stratejik madenler, gıda, toprak, dünya açısından her zamankinden daha çok önem taşıyan konular. 
     Davos toplantılarında tartışılacak bir diğer konu, ekonomik büyümenin önemi. Özellikle sürdürülebilir ekonomik büyümenin ülkeler arasındaki gelişmişlik farkının azaltılması açısından önem taşıdığı vurgulanıyor. 
     Bioteknolojideki gelişmelerin insanlığın yaşam kalitesini arttırmada kullanılması da, toplantılarını bir diğer konusu. 
     Toplantılarda, şirketlerin değişen küresel sorunlar karşısında yeniden yapılanarak daha etkin hale gelmeleri konusu da işlenecek. ''İslam ve çağdaşlık'', toplantılar çerçevesinde tartışılacak bir başka konu alt başlığı. 
     Dünya iklimi ve çevrenin korunması da, toplantılarda üzerinde durulacak bir diğer konu olacak. 
     
</TEXT>
</DOC>
