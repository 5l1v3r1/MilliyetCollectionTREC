<DOC>
<DOCNO> 251917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/soneko40.html </URL>
<DATE> 2004/06/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Halis Komili Enflasyon düşerken ekonominin büyümesi güzel gelişme 
</HEADLINE>
<TEXT>

     Türk Sanayicileri ve İşadamları Derneği TÜSİAD eski başkanlarından Halis Komili, Türkiye'de enflasyon düşerken ekonominin büyümesinin çok güzel bir gelişme olduğunu söyledi. 
     Komili, AA muhabirine yaptığı değerlendirmede, TÜSİAD'ın uzun zamandır büyüme ile enflasyonun birbirinden ayrılması gerektiğini savunduğuna işaret ederek, ''TÜSİAD'ın savunduğu enflasyonsuz bir ortamda büyümenin olması gerektiği ve esas böyle bir büyümenin sıhhatli olacağı yönündeydi. Bu da TÜSİAD'ın görüşlerini bir derecede kanıtlıyor diyebiliriz'' dedi. 
     TÜSİAD eski Başkanlarından Erkut Yücaoğlu da, ilk çeyrekte büyümenin yüksek oluşunun, ekonomi için sağlıklı bir gösterge olduğunu vurguladı. 
     Bu büyümenin ne kadarının ithalattan geldiğinin önemine işaret eden Yücaoğlu, büyümeyi kontrollü şekilde götürmek, hem cari açık hem de dış ticaret açığı açısından bir sıkıntı yaratmamak gerektiğini kaydetti. 
     Yücaoğlu, ''Büyümenin ithalat ağırlıklı olması demek, bir miktar Türkiye'nin makro dengelerini ileriki aylarda etkileyebilecek demektir. Dolayısıyla iyi incelemek lazım. Eğer Türkiye'nin cari açıkları ve kur stabilitesini bozmayacak bir noktada gidiyorsa, bu büyüme tabii ki sağlıklıdır'' diye konuştu. 
     
</TEXT>
</DOC>
