<DOC>
<DOCNO> 293391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko15.html </URL>
<DATE> 2004/11/30/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
THY'de kesin talep dönemi yarın başlıyor... 
</HEADLINE>
<TEXT>

     Türk Hava Yolları'nın THY yüzde 20'lik hissesinin satışında kesin talep dönemi yarından itibaren başlıyor. 
     Ön talep toplama döneminde yaklaşık 1.2 katrilyon liraya denk talep gelen THY'de kesin talep 1-3 Aralık tarihleri arasında toplanacak. 
     Hafta sonunda Özelleştirme İdaresi Başkanlığı'ndan ÖİB yapılan açıklamada, halka arz edilmesi planlanan 35 milyon lot hisse senedi için 17-24 Kasım tarihleri arasındaki ön talep toplama döneminde, yurtdışında yerleşik Türk kökenli vatandaşlar hariç, 175.2 milyon lot talep geldiği açıklanmıştı. 
     Söz konusu ön talep tutarı 6 bin 975 liralık hisse fiyatı üzerinde yaklaşık 1.2 katrilyon lira olarak hesaplanırken, ÖİB, satılacak tutar kadar kesin talebin gelmesi durumunda ıskontolar hariç yaklaşık 244 trilyon lira gelir elde edecek. 
     ÖİB'nin burada yüzde 3'lük daha ek satış hakkı bulunurken, bunun gelen kesin talebe göre kullanılıp kullanılmayacağına karar verilecek. 
     
     ÖİB'DEN ROAD SHOW 
     Bu arada, yurtdışında yerleşik Türk kökenli vatandaşlar ve yabancı yatırımcılara yönelik olarak ÖİB Başkanı Metin Kilci, THY Genel Müdürü Abdurrahman Gündoğdu ile birlikte road-showa çıktı. 
     Kilci'nin İngiltere, Avusturya ve Almanya'da toplantılar yapması planlanıyor. 
     
     27 ÜLKEDEN MAİL GELDİ 
     Bu arada, yurtdışında yaşayan Türklerden kesin talep konusunda ÖİB'ye deyim yerindeyse ''mail'' yağıyor. 
     Dünyanın 27 ülkesinde yaşayan Türklerden ÖİB'ye, THY kesin talebine katılmak için sorular geldiği ifade ediliyor. 
     
     ÖNCELİK THY ÇALIŞANLARI İLE ACENTALARINDA 
     Öte yandan, kesin talep döneminde THY çalışanları ve acentalarının taleplerinin tamamının karşılanacağı, yurtdışında yaşayan Türk vatandaşlarının da taleplerine öncelik verileceği ifade ediliyor. 
     
     AVANTAJLAR 
     Ön talep sahipleri belirtikleri miktarda hisse için kesin talepte bulunmaları durumunda, indirimli peşin ödeme ya da vade farksız taksitli ödeme avantajlarından yararlanabilecekler. 
     Vade farksız taksitli ödeme seçeneği sadece ön talep miktarını kesin talepte tekrarlayan THY çalışanları ve yurtiçi bireysel yatırımcılar için geçerli olacak. 
     Yatırımcılar kesin talepte, ön talepte bildirdiklerinden daha az tutarda hisse senedi için talepte bulunmaları durumunda, yalnızca kesin talep avantajlarından yararlanabilecekler. 
     
     ÖN TALEP İNDİRİMLERİ 
     Ön talepte bulunan THY çalışanlarına, satış fiyatından yüzde 10 indirim uygulanacak ve kredi kartı ile ödeme yapma olanağı verilecek. 
     THY'nin halka arzında ön talepte bulunacak yurtiçi bireysel yatırımcılara satış fiyatından yüzde 7 indirim uygulanacak. 
     Yurtiçi ve yurtdışı kurumsal yatırımcılara ise THY'nin satış fiyatından yüzde 4 indirim uygulanacak. 
     
     ÖN TALEPTE BULUNMAYANLAR 
     THY'nin halka arzında sadece kesin talepte bulunan THY çalışanlarına satış fiyatından yüzde 4 indirim uygulanacak ve kredi kartı ile ödeme yapmalarına olanak tanınacak. 
     Yurtiçi bireysel yatırımcılara satış fiyatından yüzde 3 indirim yapılacak ve kredi kartı ile ödeme imkanı sağlanacak. Yurtdışındaki yerleşik Türk kökenli vatandaşlar ise kesin talepte bulunmaları halinde kendilerine satış fiyatından yüzde 7 indirim yapılacak, ayrıca her 5 bin euro tutarındaki kesin talep için bir adet ücretsiz uçuş bileti kazanacak ve dağıtımda da öncelik avantajına sahip olacak. 
     
</TEXT>
</DOC>
