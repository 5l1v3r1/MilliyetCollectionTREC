<DOC>
<DOCNO> 297837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun41.html </URL>
<DATE> 2004/12/15/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Türkiye Raportörü Eurlings Türkiye'ye adil bir şans vermek istiyoruz 
</HEADLINE>
<TEXT>

     AP Türkiye Raportörü Camiel Eurlings, AB'nin Türkiye'ye adil bir şans vermesi gerektiğini söyledi. 
     AB'nin Türkiye ile tam üyelik müzakerelerini başlatmasını tavsiye eden kararın oylamasından sonra Eurlings ve AP Başkanı Josep Borrel ortak basın toplantısı düzenledi. 
     Eurlings, basın toplantısında, hazırladığı rapor ve tavsiye kararının kabul edilmesinden memnuniyet duyduğunu belirterek, Türkiye'nin müzakereler başladıktan sonra siyasi kriterlerin uygulamaya sokulmasına öncelik vermesi gerektiğini söyledi. 
     Eurlings, ''özellikle işkence vakalarının önüne geçilmesi gerektiğini'' öne sürerek, ''dini azınlıkların ibadetlerine yönelik de kısıtlama olmaması gerektiğini'' belirtti. 
     Eurlings, ''Avrupa'da nasıl insanlar kolay cami inşa ediyorsa, Türkiye'de de bir kilise inşa edilebilmeli'' diye konuştu. Avrupa kamuoyunun ve AP'nin Türkiye'nin AB üyeliğini hararetli bir biçimde tartışmasını son derece yararlı olduğunu kaydeden Eurlings, ''Bu konuyu açık biçimde tartışmamak, ne Türkiye için, ne AB için iyi'' dedi. 
     
     ''TÜRKİYE İLE İLGİLİ ÖNYARGILAR GİDERİLMELİ'' 
     AP Başkanı Josep Borrel ise yaptığı konuşmada, Avrupa kamuoyunun Türkiye'yi iyi tanımadığı için Ankara'nın üyeliğinden korktuğunu bildirdi. 
     Borrel, tarihten gelen önyargıların da olduğunu belirterek, Türkiye'nin Avrupa kamuoyuna tanıtılmasında AP'nin de sorumlulukları bulunduğunu söyledi. 
     Borrel, bir soru üzerine, AP tüzüğü gereği yeterli sayıda parlamenterin talebi geldiği gerekçesiyle oylamanın gizli yapılmasına karar verdiğini söyledi. 
     AP'de bugün yapılan oylamadan önce söz alan Sosyalist Liberal ve Yeşil grup temsilcileri, şeffaflık ilkesi gereği gizli oylamaya karşı çıkmışlardı. 
     Türkiye'nin önemli reformlar gerçekleştirdiğini kaydeden Borrel, ''Bizim gözümüzde Türkiye, AB ile tam üyelik müzakerelerine başlamayı hak etti'' diye konuştu. 
     
     ''TÜRKİYE RUM KESİMİNİ TANISIN'' 
     Borrel, AP'nin bugün aldığı tavsiye kararıyla, ''Türkiye'ye müzakerelerin AB'nin 25 ülkesiyle yapacağı gerçeğini hatırlattığını'' belirterek, ''sonuç olarak aynı masada birlikte oturulacağı için, Türkiye'nin Rum kesimini de tanıması gerektiğini söyledi. 
     
</TEXT>
</DOC>
