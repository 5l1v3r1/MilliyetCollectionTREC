<DOC>
<DOCNO> 295335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur63.html </URL>
<DATE> 2004/12/06/ </DATE>
<TIME> 21.44 </TIME>
<AUTHOR>  </AUTHOR>
<HEADLINE>
Türk Kızılay'ından Felluce'ye insani yardım... 
</HEADLINE>
<TEXT>

     Kızılay'ın, gıda ile ilaç ve tıbbi malzeme taşıyan 8 TIR'dan oluşan yardım filosu, Irak'a gitmek üzere Karaman'dan hareket etti. 
     Kızılay'ın, Karaman'daki çeşitli gıda fabrikalardan satın aldığı bulgur, toz şeker, ayçiçek yağı, salça, makarna, çocuk maması, bisküvi, sabun, deterjan, pirinç, mercimek ile çeşitli miktarlarda ilaç ve tıbbı malzeme, paketler halinde hazırlandı. 
     Karaman Organize Sanayi Bölgesi'nde hazırlanan, her biri 43.8 kilogram ağırlığındaki koliler, Kızılay'ın 8 ayrı TIR'ına yüklendi. 
     Saray Holding Pazarlama Ticaret Grup Başkanı Cüneyt Öztürk, yardım malzemeleri içinde yer alan gıda maddelerinin hazırlanma işini 7 gün gibi kısa bir sürede tamamladıklarını belirterek, ''Kızılay'a, maliyetine yakın fiyattan verdiğimiz bu yardım malzemeleri, Felluce'de mağdur olan ailelere dağıtılmak üzere Silopi Sınır Kapısı'ndan geçerek Irak Kızılayı Zaho Şubesi'ne teslim edilecek'' dedi. 
     11 çeşit gıda malzemesi, sabun ve deterjanın bulunduğu 4 bin kolinin yanı sıra, yardımlar arasında 111 kalem muhtelif ilaç ve 151 kalem tıbbi sağlık sarf malzemesi de bulunuyor. 
     8 TIR'dan oluşan filoda görev alan TIR şoförü Hasan Uygar ise Irak'ta Türk şoförlerinin karşılaştığı olumsuzları bildiklerini belirterek, ''Bizim yükümüz insani yardım malzemesi... Olumsuzluklar hiçbir zaman bizi ve arkadaşlarımızı etkilemedi. Birilerinin bu yardımı oraya ulaştırması lazım'' diye konuştu. 
     Yükleme işlemlerinin tamamlanmasının ardından filo, yardım malzemelerini Irak Kızılayı'na teslim etmek üzere Karaman'dan hareket etti. 
     
</TEXT>
</DOC>
