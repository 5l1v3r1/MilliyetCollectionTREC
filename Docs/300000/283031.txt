<DOC>
<DOCNO> 283031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/magazin/yazdud.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram sonrası şenlik var... 
</HEADLINE>
<TEXT>


Eğlencenin ve lezzetli yemeğin Beyoğlu'ndaki tek adresi Cahide On5, Nişantaşı'nda hem restoran hem bar Panini, Cess Nispet açıldı, Aşkın, Gülşen, son CD'ler, dedikodular ve vizyondaki filmler... 


Efendim, can dostum İzzet Çapa'nın mekanı diye değil, çok gözde, popüler ve de müthiş lezzetli yemekleri olduğu için bir haftada iki kez gittim Beyoğlu'nda Pera Palas Oteli'nin karşısında yer alan Cahide On5'e. Bir kere alkol almadığım halde o ambiansa ben bile kendimi kaptırıp ayağa fırlayıp oynadım. Nasıl oynamam ki, DJ Eser Yıldız öyle hareketli çalıyor, buranın güzelleri, benim prenslerim Metin, İsmet ve Cengiz Han o kadar başarılı bir üçlü ki zamanın nasıl geçtiğini anlayamıyorsunuz. E Gazi-Bilal Ateş kardeşlerin yaptığı mönü, kraliçe Rose Kar'ın katkısı, dünya tatlısı Gügü Gülsüm Sami ve yardımcısı Burak Kılıç'ın işletmedeki başarısını eklerseniz sanat, siyaset, ekonomi ve medya dünyasının pek çok ismini burada görebiliyorsunuz. Bir gece moda editörü Hakan Öztürk, iş adamı Nejat Cinisli, sosyetik güzel Dilruba Sarıyer, davetlerin olmazsa olmaz isimlerinden Esra Gürsoy, eğlence yaşamında yaptığı dekorasyonlarla harikalar yaratan Mahmut Anlar, Safiye Soyman ve uzatmalı sevgilisi Faik Öztürk, sanatçılığının dışında benim güzel arkadaşım Seda Sayan, eşi Gökhan Şükür ve menajeri Stelyo Pipis oradaydı. Ben Etiler'de muhteşem yemek takımları, hediyelik eşya mağazası olan Papila'nın güzel sahibesi Elif Görmüş'ün doğum günü için gitmiştim. Eşi Nusret, ünlülerin kuaförü Hatice Bayar, ünlülerin diş doktoru Alper Cücenoğlu, Mesut-Arzu Erdem, Hayyam Garipoğlu ve eşi konuklar arasındaydı. Bir başka masada modanın duayenlerinden Canan Yaka, yakışıklı eşi Ergin ve arkadaşları Metin oturuyordu. Bir başka gece ise Sezar Otelleri ve Aprido Mayo'nun patronu, benim dünya beyefendisi Ergun Ağabeyim Berksoy , uluslararası koreograf Uğurkan Erez gittik. O gece de tıklım tıklımdı. Bir masada keyifli bir çift İlkay-Rauf Tamer, Cem Uzan ile ilgili malların satışında gündemde olan sosyetenin de ünlü isimlerinden Avukat Yağız Dağlı ve eşi vardı. O akşam Ergun Ağabey yediği her şeye bayıldı. Patlıcan mantı, etli yaprak dolma, ızgara karidesli humus, karides ve pırasa köfte, ızgara hellim salatası, benim yediğim közde patlıcanlı roka salatası ve Gazi'nin son numarası levrek buğulama olaydı. Benim canım güllaç istediği için İzzet sağolsun dışarıdan aldırdı, o nedenle Cahide On5'in tatlı mönüsünü es geçtik. Ama mübalağa etmiyorum, hem çok lezzetli yemekler yedik, hem de eğlendik. Hatta ben sahura kalkacağım için 01.30'da zorla çıkabildim, kapıda müthiş bir kuyruk vardı. Tabii Cahide On5'in bu kadar tutulmasının bir nedeni de hesapların uygun olması bence. Cahide On5 telefon 0212 292 24 25. 

Sağlıklı beslenenlere Panini 
Efenim okuyucularım hatırlarlar sanırım. Nişantaşı'ndaki Panini'yi ilk ben yazmıştım. O zamanlar bu kadar popüler değildi. Kimse kusura bakmasın ama önce benim sonra da buranın halkla ilişkilerini yapmaya başlayan sevgili Ayşe Azizoğlu sayesinde epey yol katetti. Çünkü geçenlerde şöyle bir uğradım baktım, tıklım tıklımdı. Panini Cafe Bar'ların ilki 1999 yılında Akadlar Mayadrom'da hizmete girmişti. Cafe olarak başlamışlar ardından salataları ve focaccia'ların bir çeşit pizza, kıymalı pide lezzeti ile popüler olmuşlardı. Aslında Panini'lerin en büyük özelliği taze ve mevsimsel ürünlerini panini yağı ile bütünleştiriyor. Bir de organik ürünler kullanılarak hazırlanan 'sağlıklı mönü'lerinde közde biber ve otlu peynirle hazırlanmış enginar salatası, ızgara sebze tabağı özellikle iş adamları tarafından çok rağbet görüyor. Pazar günleri hariç her gün saat 11.00'de servis başlıyor. Yakışıklı kavalyem Ali Sayar ile şöyle bir kapıdan baktık. Ama ben mönüyü iyi bildiğim için gönlüm rahat yazabilirim. Panini'de çok özel tatlar bulabilirsiniz. Özellikle makarnalar, ekmekler kendi mutfaklarında üretiliyor. Öğle servisi de var, Nişantaşılı hanımlar bilginize. Telefon 0212 234 81 61. 


Eğlence başlıyorrrrrrrrrrr 
Efendim, bayram sonrası İstanbul eğlence yaşamında büyük bir hareket başlıyor. Her zaman kaliteli programlarla açılış yapan Günay Tuncel'in ağır topu Seda Sayan. Bu arada Günay gazino-gece kulübü olarak iki bölüm halinde Günay'ı açmak istiyor. Gece kulübü kısmında ise favorisi Aşkın Nur Yengi ve sevgili arkadaşım Besim Kazado'nun genel koordinatörlüğünü yaptığı, yaratıcısı olduğu Tıpa Tıp Show. Gazinocular Kralı Fahretin Aslan, 3 Kasım'a kadar beklentide. Taksim Maksim otel ve çarşı olursa geçtiğimiz yıllarda Elma Kabare olarak hizmet veren bölümünü mini bir gazino yapıp Sibel Can ile açmak istiyor. Ali Sayar'ın işletmesini yaptığı sosyetenin gözdesi Scala 13 gece kulübünde ise Hande Yener ve Serdar Ortaç'la dönüşümlü bir program var. Bu arada bir zamanlar Serdar Ortaç'ın çıktığı Dalmaz Center da Mehmet Dalmaz yönetiminde yeniden eğlence yaşamında yerini alıyor. Ali Şan'ın şov yapacağı söyleniyor. Etiler'e meyhane ruhunu getiren Karafaki Türk'ü de tabii yabana atmamak gerek. Kısacası İstanbul'un eğlenceseverlerini bayram sonrası hareketli ve renkli geceler bekliyor. Söz eğlenceden açılmışken benim iki yakın arkadaşımın, biri Nispet eğlence yerlerinin patronu sevgili Can Koç, diğeri Seda Sayan'ın menajeri, ünlü organizatör Stelyo Pipis, aralarına sosyetenin güzellerinden Selin Borankay ile Emir Cevdet Şaşmaz'ı alarak dört ortaklı Cess Nispet Ajans Film Yapımcılık, Reklam Organizasyon Menajerlik Sanayi ve Ticaret Ltd'i kurdular. Amaçlarının sanatçıların hak ettiği değeri sağlamak olduğunu söyleyen Pipis, "Tabii bu 
arada da fahiş fiyatlar isteyen sanatçı arkadaşlarımıza doğruyu göstermek olacak" diyor. Cess'in irtibat telefonu 0212 264 43 34 


Bir kitap, iki CD ve bir film 

Evet şimdi de kültür turumuz başlıyor. Önce müzik. Türkiye'nin en iyi kadın vokallerinden Aşkın Nur Yengi'nin 'Yasemin Yağmurları' adlı yeni albümü ile Gülşen'in Erol Köse Production'dan çıkan 'Of...Of'unu defalarca dinledim. İki kadın vokalin albümlerinde dikkatimi çeken Sezen Aksu, Nazan Öncel ve Şehrazat gibi Türkiye'nin en önemli şarkı sözü yazarı ve bestecilerinin her iki albüme de getirdikleri büyük renk ve keyif. Benim gibi aksiyon filmlerinden hoşlanalar için ise 'Medusa Darbesi' keyifle izlenilecek bir film. Matt Damon, Franka Potente, Brian Cox, Julia Stiles'in başrollerini oynadığı filmin konusu Robert Ludlum'un yazdığı casus kitapları serisinin ikinci kitabı olan 'The Bourne Supremacy'nin beyaz perdeye aktarımı. Serinin ilk filmini de izlemiş ve çok beğenmiştim. Muhteşem bir kedi-fare oyununun startının verildiği noktada Bourne bir kez daha casuslar arasındaki müthiş savaşa katılmak zorunda kalacaktır. Evet bu pazar da bu kadar. Sevinçleriniz okyanuslar, üzüntüleriniz ise kum tanesi kadar olsun... 



</TEXT>
</DOC>
