<DOC>
<DOCNO> 272111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur31.html </URL>
<DATE> 2004/09/15/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Sinemacılar Kralı'nın kardeşi Devlet başedemezse tüm ailemiz öldürülecek 
</HEADLINE>
<TEXT>

     İzmir'de silahlı saldırı sonucu öldürülen ''Sinemacılar Kralı'' olarak tanınan Yavuz ve Bülent Çamlıca'nın kardeşi Tuncay Çamlıca, ''Devletin Beşoklar olarak bilinen çete ile baş edememesi durumunda tüm aile fertlerinin öldürüleceğini'' söyledi. 
     Konak'ta Çamlıca Ailesi'nin işlettiği 30 sinemadan biri olan Çınar Sineması'nda Tuncay Çamlıca'nın düzenlediği basın toplantısına tüm aile fertleri katıldı. 
     Polisin geniş güvenlik önlemi aldığı basın toplantısında Tuncay Çamlıca, öldürülen ağabeyi Yavuz Çamlıca'nın eşi Serpil ve oğlu Özgür'ü yanına alarak konuştu. 
     ''Beşoklar'' ile girilen para alışverişiyle ilgili bilgi vererek konuşmasına başlayan Tuncay Çamlıca, ağabeyi Yavuz Çamlıca'nın 1999 yılında Çetin Erniş adlı kişiden bir miktar borç aldığını ve bu paranın daha sonra ''Beşoklar''a ait olduğunu öğrendiğini söyledi. 
     
     TANTAN'A ŞİKAYET 

     ''Beşoklar Çetesi'' tarafından tüm mal varlıklarının ellerinden alındığını öne süren Tuncay Çamlıca, bunun üzerine ağabeyi Yavuz'un dönemin İçişleri Bakanı Sadettin Tantan'a durumu bildirdiğini ifade ederek, şöyle konuştu 
     ''Ben, ağabeyim Yavuz'a Şikayet etmeyelim, bunlar büyük bir çete hepimizi öldürürler dedim. Bunun üzerine ağabeyim bana DGM'den almış olduğu Beşoklar Çetesi elemanlarının telefon görüşmesi kayıtlarını gösterdi. Çete elemanları kendi aralarında Hesabımız bu muydu, bunların tüm mal varlıklarını alıp 3 kardeşi de öldürmeyecek miydik sözleri yer alıyordu. Bu dökümleri görünce, hak vererek şikayet etmesine onay verdim. Şikayetin ardından bizi her gün ölümle tehdit ettiler. Bu olaylar, 2 uyuşturucu bağımlısının işlediği cinayetler değildir. Karşımızda son derece organize olmuş bir suç örgütü vardır ve bunlar devletin içine kadar sızmışlardır. Halit Esat Beşok'un erken tahliye olmasını başardılar. Çamlıca cinayeti davasının güvenlik endişesi ile başka bir ile alınması, düşündürücüdür. Çamlıca Ailesi'nden mahkemede 5 işi vardı. Beşoklar ise 500 kişilik bir grupla gelerek gövde gösterisi yapmış ve emniyet güçleri hiçbir müdahalede bulunmamıştır.'' 
     
     EMNİYET MÜDÜRÜ TATAŞ'A SİTEM 

     İzmir Emniyet Müdürü Halil Tataş'ın yaptığı ''Çamlıca Ailesi'nin bizden koruma talebi olmadı'' şeklindeki demecini ''Talihsiz'' olarak yorumlayan Çamlıca, ''silah ve koruma'' talebinde bulunduklarını, ancak ağabeyi Yavuz öldürüldükten sonra silah ruhsatının çıktığını ve ''mevzuata aykırı olduğu'' gerekçesiyle de koruma verilmediğini bildirdi. 
     Çamlıca, devlete uzun yıllar şerefi ve namusuyla hizmet ederek takdirname almış emekli polis memuru Ramadan Dinarlı'nın ağabeyi Bülent Çamlıca ile birlikte katledilmesine vicdanının el vermediğini belirterek, koruma kullanmayacağını, ailesinin ve şirketin koruma sorumlusu emekli Başkomiser Zeki Uygur'un işine de son verdiğini kaydetti. 
     
     KÖSTEBEK İDDİASI 

     Tuncay Çamlıca, devletin önlem almaması durumunda tüm aile fertlerinin öldürüleceğini öne sürerek, ''Türkiye bir hukuk devletiyse ve Beşoklar olarak bilinen çete ile baş edemeyecek ise tüm aile fertlerimiz öldürülecek. Ben mafya değilim, katillerin yakalanması devletin görevi. Ancak, devletin içinde köstebek olduğunu düşünüyorum'' dedi. 
     ''Çok iyi korunsa bile öldürülebileceğini'' öne süren Çamlıca, bu yüzden devletten koruma talep etmediğini, katillerin yakalamasını istediğini söyledi. 
     Çamlıca, ''ağabeyini öldüren tetikçilerin ve emri veren Halit Beşok'un cinayetten sonra yakalanması için polis tarafından çeşitli adreslere en az 20 kez baskın düzenlendiğini, Beşok'un operasyonlardan son anda kurtulduğunu, yakalanamamasının bir 'tesadüf' olduğuna inanmakta zorlandıklarını'' ifade etti. 
     Beşoklar'ın İzmir ve ilçelerinde bazı karakol binalarının yapımında maddi destek sağladığına ilişkin duyumlar aldığını iddia eden Çamlıca, ''Emniyet, suç örgütü vasfı herkes tarafından bilinen kişilerden yardım kabul eder duruma düşmüş ise vay hepimizin haline'' dedi. 
     
     SİNEMA KAPATARAK PROTESTO 

     Çamlıca, ağabeyi Yavuz'u öldüren ve 8 aydır yakalanamayan Ali ve Sabri G. adlı kardeşlerin diğer ağabeyi Bülent Çamlıca'yı da öldürmesi üzerine, ''emniyeti protesto etmek'' amacıyla 30 sinema salonunu ''2 gün süreyle kapattıklarını'' bildirdi. 
     Öldürülen Yavuz ve Bülent Çamlıca'nın ablası Ayla Tataroğlu ise ''Beşoklar'' olarak bilinen çetenin elebaşılarının bir an önce yakalanmasını istediklerini söyledi. 
     Yavuz Çamlıca'nın oğlu Özgür Çamlıca da İzmir ve Manisa'da geç saatlere kadar açık olan işletmeleri bulunduğunu, bu işletmelere gidip-gelirken can güvenliğini tehlikede olması amacıyla valilikten silah taşıma ruhsatı ve koruma talebini içeren dilekçenin bir örneğini basın mensuplarına dağıttı. 
     Toplantıda Çamlıca ailesinin fertleri ve yakınları, ''Devlet göreve, katilleri yakala'' şeklinde slogan attı. 
     Tuncay Çamlıca'nın konuşmasının ardından Yavuz ve Bülent Çamlıca için 1 dakikalık saygı duruşunda bulunuldu. 
     2 Şubat'ta çapraz ateşe tutularak şoförüyle öldürülen Yavuz Çamlıca'nın kardeşi Bülent Çamlıca ve emekli polis koruması Ramadan Dinarlı da aynı yöntemle önceki gün öldürülmüştü. 

     
</TEXT>
</DOC>
