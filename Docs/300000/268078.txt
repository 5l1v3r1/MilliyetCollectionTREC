<DOC>
<DOCNO> 268078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun10.html </URL>
<DATE> 2004/09/01/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Kaddafi'den, Libya'dan ayrılmak zorunda kalan Yahudilere tazminat sözü 
</HEADLINE>
<TEXT>

     Libya Lideri Muammer Kaddafi, ülkesinin dini gerginlik nedeniyle Libya'dan ayrılmak zorunda bırakılan Yahudilere tazminat ödeyeceği sözünü verdi. 
     Sirte kentinde kendisinin iktidara gelmesiyle sonuçlanan kansız devlet darbesinin 35. yıldönümü dolayısıyla düzenlenen mitingde konuşan Kaddafi, ''Evi kendisinden alınan her Yahudiye, Filistin'de bir Filistinlinin evini elinden almadığının tespit edilmesi kaydıyla ya tazminat ödenecek ya da evi kendisine geri verilecek'' diye konuştu. 
     İsrail ile Arap ülkeleri arasında 1948'den beri peş peşe yapılan savaşların ardından Arap ülkelerinde yaşayan binlerce Yahudi evlerini terk etmek zorunda bırakılmışlardı. Kaddafi'nin Yahudilere tazminat ödeme sözü veren ilk Arap lideri olduğuna dikkat çekiliyor. 
     ABD'den kendisine ve kendisinin Batı ile uzlaşma arzusuna güvenmesini isteyen Kaddafi, Libya halkına da Libya'nın dünyayla işbirliği yapma arzusunda barışsever ülke imajını güçlendirmeleri çağrısında bulundu. 
     Libya halkından ülkede yatırım yapmak isteyen yabancılara sevgi ve saygı göstermelerini isteyen Kaddafi, ''Onlar bize işbirliği elini uzatıyor. Biz onlara temiz ellerimizi göstermek ve onların yatırımları ve iş faaliyetlerine sosyal, ekonomik ve mali garantiler vermek zorundayız'' dedi. 
     
</TEXT>
</DOC>
