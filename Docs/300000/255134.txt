<DOC>
<DOCNO> 255134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo11.html </URL>
<DATE> 2004/07/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Levent Bıçakçı, federasyon başkanlığına resmen aday 
</HEADLINE>
<TEXT>

     Futbol Federasyonu'nun 22-23 Temmuz'da yapılacak olağan genel kurul toplantısı öncesi, UEFA Tahkim Kurulu Başkanvekili Avukat Levent Bıçakçı, başkanlığa aday olduğunu resmen açıkladı. 
     Levent Bıçakçı, Türkiye Spor Yazarları Derneği'nin TSYD Levent'teki merkezinde düzenlediği basın toplantısında yaptığı açıklamada, Türk futboluna istikrar, objektiflik, saydamlık ve güven getirmek için aday olduğunu söyledi. 
     Bıçakçı, Futbol Federasyonu'na özerklik kazandıran Şenes Erzik başkanlığındaki yönetim kurulunda görev alanlardan biri olduğunu vurgulayarak, ''Türk futbolunun bugünkü başarılarının temellerinin atıldığı dönemde hukuki ve idari altyapının hazırlanmasında önemli sorumluluklar aldım. 1990 yılından bu yana UEFA Tahkim Kurulu üyelik görevini yürütmekteyim. Ayrıca 1998'den beri de Uluslararası Basketbol Federasyonları Birliği'nde hukuk kurulu üyesiyim. Gerekli deneyime sahibim'' diye konuştu. 
     Türk futbolunun uluslararası alanda daha büyük saygınlık kazanmasını, daha geniş ufuklara yönelmesini arzulayan, Türkiye'nin spor kamuoyunu oluşturan kişilerin başkanlık için aday olması yönünde yoğun baskı yaptığını dile getiren Bıçakçı, şöyle konuştu 
     ''Futbol Federasyonu Başkanı, Türkiye'deki tüm kulüplere eşit mesafede ve tarafsız olmalıdır. Federasyon, ulusal ve uluslararası alanda yeniden saygın bir kurum haline getirilmelidir. Saygınlığın ana ilkesi olarak objektiflik, saydamlık ve güvenilirlik eksiksiz sağlanmalıdır. Federasyon her türlü tartışmadan uzak, kamuoyunca saygı görecek, etkin ve yetkili kişilerden oluşturulmalı ve bütün faaliyetleri spor kamuoyu önünde gerçekleştirilerek, denetime açık kılınmalıdır. Federasyonun sahip olduğu mali kaynak kamuoyunun gözleri önünde açıklıkla ve titizlikle gerçek sahiplerine aktarılmak zorundadır. Yürütmekte olduğum UEFA Tahkim Kurulu Başkanvekilliği görevinde edindiğim tecrübeden yararlanarak, Türk futbolunun ve hakemlik müessesinin de uluslararası düzeyde UEFA ve FIFA normlarına çıkarılması için gerekli düzenleme ve çalışmaların yapılması en önemli ilkemizdir. FIFA dünya sıralamasında ilk 5'e kadar yükselmiş olan Türk futbolunun artık daha büyük hedeflere yönelmesi ve dünyada tartışılmaz bir ekol haline dönüşmesi çalışmalarımızın ana hedefidir.'' 
     
     ''ŞU ANA KADAR 13 KULÜBÜN DESTEĞİNİ ALDIM'' 

     Levent Bıçakçı, şu ana kadar 13 kulübün desteğini aldığını ifade etti. 
     Bıçakçı, haziran ayında Portekiz'de UEFA Tahkim Kurulu toplantıları nedeniyle görevli olduğunu ve iptal edilen Futbol Federasyonu Genel Kurulu'na gelemediğini vurgulayarak, ''Genel kurulun iptal edilmesi sonrası birçok kulüp başkanı beni arayarak ısrarla başkanlığa aday olmamı istedi. Bir haftadır bunun için çalışıyorum. Yönetim kurullarında yer alacak isimleri oluşturmak için yoğun çalışıyorum. Ancak henüz kurulları tam olarak oluşturmadım. Yarın UEFA Tahkim Kurulu toplantısı için yurtdışına çıkacağım. Akşam Türkiye'ye dönerek çalışmalarımı sürdüreceğim'' dedi. 
     
     ''HİÇBİR SİYASİNİN DESTEĞİNİ ALMADIM'' 

     Avukat Bıçakçı, genel kurul toplantısı öncesi siyasi destek aldığı yönünde çıkan haberleri de yalanlayarak, ''Hiçbir siyasi kimliğim yoktur ve genel kurul toplantısı için de hiçbir siyasi kimlikten destek almadım. Ayrıca hiçbir politikacı ile bu konuda bir görüşme yapmadım. Sadece kulüp başkanlarıyla görüştüm'' diye konuştu. 
     Federasyon başkan adayı Levent Bıçakçı, Şenes Erzik'in Futbol Federasyonu başkanlığından ayrılması sonrası neden aday olmadığı yönündeki soruyu ise ''Şenes Erzik ile birlikte çalıştıktan sonra aday olmam etik değildi'' diye yanıt verdi. Genel kurulun yapılmasından sonra iptal edilmesinin söz konusu olabilirliği yönündeki düşüncesi konusunda ise Bıçakcı, şunları söyledi 
     ''Genel kurulun iptal edilmesi söz konusu değil. Sadece 2 kez üst üste başkanlık yapan Haluk Ulusoy'un aday olup, kazanması halinde seçimlerin iptal edilebilirliği bulunuyor. Ben 15 yıldır Türk futbolunun içindeyim. Kulüpler Birliği'ni kurmuş bir kişiyim. Kriterlerimi kulüp başkanları uygun buluyor ki beni aday olarak gösteriyorlar. Kazanmam halinde istikrarı bozacağımı düşünmüyorum.'' 
     
</TEXT>
</DOC>
