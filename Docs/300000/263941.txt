<DOC>
<DOCNO> 263941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/ekonomi/eko02.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatları iki iyi haberle düştü 
</HEADLINE>
<TEXT>


Venezüella'da Başkan Chavez'in kaderini belirleyecek referandumdan galip çıkması ve Suudi Arabistan'ın arzı artırma kararı petrol fiyatlarını düşürdü 

EKONOMİ SERVİSİ 

Petrol fiyatları dünyanın iki önemli petrol üreticisi ülkesinden gelen haberlerle zirveden döndü. Venezüella'da Hugo Chavez'in kaderini belirleyecek referandumdan zaferle çıkmasıyla düşüşe geçen petrol fiyatları, Suudi Arabistan'ın arzı artırma kararıyla birlikte hızlandı. Sabah, 46.91 dolarla yeni bir rekor kıran ham petrolün varil fiyatı haberlerin ardından 45.72 dolara düştü. 
Chavez'in kalması için yapılan referandumda oyların yüzde 58'ini alması sabah saatlerinde 46.91 dolara kadar yükselerek yeni bir rekor kıran ham petrolün varil fiyatının düşüşe geçmesini sağladı. Chavez'in zaferi ardından fiyatlar 1 doların üzerinde gevşedi ve 45.72 dolara geriledi. Referandumun ardından bir konuşma yapan Devlet Başkanı Chavez, petrol piyasasında istikrar sözü verdi. 

Suudi Arabistan arzı artırıyor Petrol fiyatlarıyla ilgili diğer bir olumlu gelişme Suudi Arabistan'dan geldi. Suudi Arabistan günlük 8.45 milyon varillik petrol üretimini 9.5 milyon varile çıkartırken, eylül ayında da arzı 10 milyon varile çıkaracağını açıkladı. 
Başkent Riyad'da yayınlanan bir gazeteye açıklamalarda bulunan Suudi Arabistan Veliaht Prensi Abdullah petrol fiyatlarını 25-30 dolar seviyesine çekmeyi hedeflediklerini kaydetti. 
"Fiyatları 25-30 dolar seviyesine düşürmek için petrol sahalarının izin verdiği ölçüde maksimum pompalama yapacağız" diyen Veliaht Prens, rekor seviyelerde gezen fiyatların gevşetilmesi adına ülkesinin üzerine düşeni yapmayı sürdüreceğini söyledi. 

Askeri gelişmeler etkili 
İran'ın OPEC yetkilisi Hüseyin Kazempour Ardebili de fiyatların piyasanın temel unsurları olan arz talebi dikkate almadan yükseldiğini belirtti. Ardebili, fiyatlardaki artış eğiliminin siyasi ve askeri gelişmelere göre hareket ettiğini kaydetti. 

Libya'dan ambargo sonrası ilk petrol ihalesi Libya, ABD ticari yaptırımlarının kaldırılmasının ardından ilk kez toplam 15 kara ve deniz petrol sahasında arama lisanslarının dağıtımı için ihaleye çıkıyor. Libya'ya uygulanan ticari yaptırımlar nedeniyle ülkede faaliyette bulunamayan ABD'li petrol şirketlerinin 18 yıl aradan sonra ihalelere katılması bekleniyor. Günde 1.6 milyon varil ham petrol üretebilen Libya, 2010'a kadar günlük üretimi 2.1 milyon varile çıkarmayı hedefliyor. 




</TEXT>
</DOC>
