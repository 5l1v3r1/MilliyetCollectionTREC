<DOC>
<DOCNO> 296600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonsiy20.html </URL>
<DATE> 2004/12/10/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Bartholomeos Erdoğan, tüm sorunlarımızın halledileceğini söyledi 
</HEADLINE>
<TEXT>

     İstanbul Fener Rum Patriği Bartholomeos, ''Başbakan Recep Tayyip Erdoğan'ın, Patrikhane'nin tüm sorunlarının halledileceğini söylediğini'' açıkladı. 
     Yunan basın-yayın organlarında yer alan haberlere göre, dün Patrikhane'de düzenlenen ve Yunanistan'ın İstanbul Başkonsolosu Aleksis Aleksandris'in de katıldığı bir toplantıda konuşan Patrik Bartholomeos, Başbakan Erdoğan'ın bir süre daha ''sabır'' istediğini belirtti. 
     Patrik Bartholomeos, Başbakan Erdoğan'ın Patrikhane'nin çarşamba günü Belek'te yapılan törene gönderdiği temsilciyle kısa bir süre sohbet ettiğini belirterek, şunları söyledi 
     ''Sayın Başbakan, temsilcimize, 'tüm sorunlarımızın halledileceğini, ancak biraz sabretmemiz gerektiğini' söyledi. Biz sabretmiştik, sabrediyoruz ve sabredeceğiz. Gelmesini umduğumuz iyi günler için dua ediyoruz.'' Türkiye'nin AB ile ilişkilerine de değinen Patrik Bartholomeos, ''Ülkemizin, önümüzdeki hafta üyelik müzakerelerinin başlaması için tarih almasını arzu ediyoruz. Aynı şekilde müzakerelerin kısa süre içinde tamamlanması ve ülkemizin büyük Avrupa ailesinin bir parçası olmasını diliyoruz'' diye konuştu. 
     Patrik Bartholomeos, son dönemde Patrikhane'yi hedef alan saldırılar nedeniyle büyük üzüntü duyduğunu da vurguladı. 
     
</TEXT>
</DOC>
