<DOC>
<DOCNO> 257925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sonyas05.html </URL>
<DATE> 2004/07/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Evli kadın daha çok diyet yapıyor... 
</HEADLINE>
<TEXT>

     İş hayatı, sağlık, evlilik, güzellik ve yaşamlarında mükemmeli arayan evli kadınların bekarlara oranla daha fazla diyet yaptığı ortaya çıktı. 
     Internetteki ''webster'' sitesi, İngiltere'deki Warwick Üniversitesi'nde mastır yapan Matthew W. Bending'in araştırmasına yer verdi. 
     Araştırmaya göre, evli kadınların mükemmellik arzusu onların daha fazla diyet yapmasına neden oluyor. İngiltere'de erkeklerin sadece yüzde 23'ü, kadınların ise yüzde 31'i normal kiloda bulunurken, geri kalanların çoğu obeziteyle mücadele ediyor. Bu yüzdenin içinde zayıflıktan muzdarip olan kesim ise oldukça azınlıkta kalıyor. 
     Bu nedenle adeta bir ''diyet çılgınlığı'' yaşandığına yer verilen araştırma, diyetin ana kuralını ise ''kendine hakim olma'' olarak özetliyor. 
     Diyet yapanın öncelikle ''zararlı yiyecekleri'' sağlıklı olanlarla değiş tokuş etmesi gerektiği belirtilirken, araştırma ilginç bir sonucu da ortaya koyuyor. Buna göre, evde alışverişi yapan kişi diyete giriyorsa eşi de diğerinin satın aldığı besinler nedeniyle rejim yapmak zorunda kalıyor. 
     Araştırmanın sürpriz sonucu ise, evli kadınların kendilerine sürekli dikkat ettiği söylenen bekarlara göre daha çok diyet yapması. Evli kadınların iş ve özel hayatlarında mükemmeli aradığı için daha fazla diyet yaptığının ortaya konulduğu araştırma, evliliğinde mutsuz olanların ise kilo aldığını gösterdi. 
     Araştırma sonuçlarına göre, boşanan ya da partnerinden ayrılanlar da özgüvenini yeniden kazanmak için kendini diyete veriyor. 
     
     ERKEKLER KİLO PROBLEMİNİ REDDEDİYOR 
     Kadınların pekçoğu kilolu olduğunu ve diyet yapması gerektiğini kabul ederken, erkeklerin ise kilo problemini reddettiği ortaya çıktı. 
     Araştırmaya katılanların yüzde 50'si kilolu olmasına rağmen bunların çoğu ankete, ''kilom iyi'' yanıtını verdi. Araştırma, evli erkeklerin de bekarlara nazaran daha çok diyet yaptığını gösterdi. 
     Dünyaca ünlü The Cleveland Clinic yöneticisi ve Amerikan Diyet Birliği sözcüsü Cindy Moore da, araştırma sonuçlarını değerlendirirken değişiklik arayışının kişileri diyete yönelttiğini belirtti. Moore, ''Evli olsun bekar olsun insanlar motive olmak istiyor'' dedi. 
     Boşanmanın diyet için bir neden olmaması gerektiğini dile getiren Moore, ancak kişilerin yalnız kalma korkusu sebebiyle bu yollara başvurduğunu kaydetti. 
     
</TEXT>
</DOC>
