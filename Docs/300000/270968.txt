<DOC>
<DOCNO> 270968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonspo14.html </URL>
<DATE> 2004/09/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sparta Prag yetkilileri Şükrü Saracoğlu'nda incelemelerde bulundu 
</HEADLINE>
<TEXT>

     Fenerbahçe'nin Avrupa Şampiyonlar Ligi'ndeki rakiplerinden AC Sparta Prag'ın yetkililileri, 15 Eylül Çarşamba günü yapılacak Fenerbahçe-AC Sparta Prag maçı öncesinde FB Şükrü Saracoğlu Stadı'nda incelemelerde bulundu. 
     AC Sparta Prag Kulübü İdari Menajeri Jan Hala, incelemelerinin ardından FB Şükrü Saracoğlu Stadı'na hayran kaldığını söyledi. 
     Çek Cumhuriyeti Milli Takımı'nın da menajerliğini yürüten Hala, yaptığı açıklamada, ''FB Şükrü Saracoğlu Stadı'na gerçekten hayran kaldım. Daha önce Beşiktaş ile BJK İnönü Stadı'nda karşılaşmıştık. Burası gerçekten de çok farklı ve özel bir stat''dedi. 
     Çarşamba günkü maç öncesinde her iki ekibin de şanslarını eşit gördüğünü belirten Hala, ''Takımların şansını eşit görüyorum. Ama Avrupa Şampiyonlar Ligi finalinin İstanbul'da yapılacak olması Fenerbahçe için ayrı bir motivasyon kaynağı diye düşünüyorum'' diye konuştu. 
     Fenerbahçe'yi yakından izlediklerini vurgulayan Hala, ''Çek Cumhuriyeti Milli Takımı'na, Hollanda formasıyla 2 gol atan Pierre van Hooijdonk'tan çekiniyoruz. Ama biliyoruz ki, Fenerbahçe'nin kadrosu Alex de Souza gibi hep üst düzey oyunculardan kurulu'' diye konuştu. 
     AC Sparta Prag Kulübü yetkililerini statta gezdiren Fenerbahçe Kulübü Dış İlişkiler Müdürü Turgut Acar ise yaptığı açıklamada, ''Neredeyse tüm hazırlıklarımız tamamlanmış durumda. Herşey çarşamba gününe kadar tamamlanmış olacak. Sparta Prag yetkililerine stadımızı gezdirerek bilgi verdik. Stadımızı çok beğendiklerini söylediler'' dedi. 
     
</TEXT>
</DOC>
