<DOC>
<DOCNO> 262123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo26.html </URL>
<DATE> 2004/08/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Arıca Oyuncularımız performanslarını gösterirlerse turu biz geçeriz 
</HEADLINE>
<TEXT>

     UEFA Kupası 2. ön eleme turu ilk maçında Hırvatistan'ın HNK Rijeka takımıyla 12 Ağustos Perşembe günü karşılaşacak olan Gençlerbirliği'nde, teknik direktör Erdoğan Arıca, ''Oyuncularımız gerçek performanslarını gösterirse, turu geçen taraf biz oluruz'' dedi. 
     Erdoğan Arıca, yardımcısı Özcan Kızıltan'ın Hırvatistan'a giderek rakiplerini izlediğini belirterek, ''Rakibimizin iç ve dış saha maçlarını inceledik. Bizim oyuncularımız gerçek performanslarını gösterirse turu geçen taraf biz oluruz. Rakibimiz, yıldız futbolcusu olmayan ama takım oyununu iyi oynayan bir ekip. Hep ifade ediyorum, topa sahip olursak ve oyuncularımız kendilerin güven duyarsa rahat bir şekilde turu geçeriz'' diye konuştu. 
     Öte yandan Gençlerbirliği'nde Erkan sakatlığı, Mustafa Özkan ise cezası nedeniyle UEFA Kupası maçında forma giyemeyecek. Sakatlığı geçen Filip'in durumu ise maç günü belli olacak. 
     
</TEXT>
</DOC>
