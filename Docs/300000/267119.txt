<DOC>
<DOCNO> 267119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sondun15.html </URL>
<DATE> 2004/08/28/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Lübnan Suriye baskısına boyun eğdi... 
</HEADLINE>
<TEXT>

     Lübnan hükümeti, Devlet Başkanı Emil Lahud'un görev süresinin 3 yıl uzamasını öngören Anayasa değişikliği önerisini kabul etti. 
     Devlet Başkanının görev süresinin seçim yapılmadan 3 yıl uzamasına imkan tanımak için Anayasanın 49. maddesinde değişiklik yapılmasını öngören değişiklik önergesi, 20 dakikalık olağanüstü kabine toplantısında kabul edilerek, meclise gönderildi. 
     Lübnan Enformasyon Bakanı Michel Samaha, gazetecilere yaptığı açıklamada, ''Hükümet, Lahud'un görev süresinin 23 Kasım 2007'ye kadar uzatılması için anayasanın 49. maddesinde değişiklik yapılmasını kararlaştırdı'' dedi. 
     Lübnan Başbakanı Refik Hariri'nin, siyasi rakibi ve Suriye yanlısı Emil Lahud'un görev süresinin uzatılmasını kabul etmesi, ''Suriye'nin baskılarına boyun eğme'' olarak yorumlandı. 
     Değişikliğe karşı çıkan Hariri'nin, Suriye'nin Lübnan'daki en üst düzey yetkilisi İstihbarat Örgütü Başkanı Tuğgeneral Rüstem Gazali ile yaptığı görüşmeden sonra fikrini değiştirdiği belirtildi. 
     Enformasyon Bakanı, Hariri'nin kabine toplantısında bakanlara bölgedeki durumun devlet başkanının görev süresini uzatan özel önlemler alınmasını gerektirdiğini söylediğini kaydetti. 
     Kabine toplantısının bir bölümüne başkanlık eden Devlet Başkanı Lahud da başta Irak'taki durum olmak üzere Ortadoğu'daki durumu vurgulayan ve Lübnan'a karşı İsrail tehditleri olduğunu belirten bir konuşma yaptı. 
     Lahud, görev süresinin uzatılması kararı nedeniyle de ''kendisine gösterdikleri büyük güven için'' bakanlara teşekkür etti. 
     Anayasa değişikliği önerisinin, Suriye yanlısı milletvekillerinin büyük çoğunlukta bulunduğu parlamentodan rahatlıkla geçmesi bekleniyor. Meclisin önergeyi görüşmek için gelecek hafta toplanacağı belirtildi. 
     Anayasa değişikliği ve Lahud'un görev süresinin uzatılmasının istenmesi, Avrupa ülkeleri ve ABD'nin tepkisine yol açmıştı. 
     Beyaz Saray, Fransa Dışişleri Bakanlığı ve dün Beyrut'u ziyaret eden Almanya Dışişleri Bakanı Joschka Fischer, yaptıkları açıklamalarda, yabancıların Lübnan'ın iç siyasetine karışmasına ve Lübnan Anayasası'nda değişiklik yapılmasına karşı olduklarını söylemişlerdi. 
     
</TEXT>
</DOC>
