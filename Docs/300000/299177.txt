<DOC>
<DOCNO> 299177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonsiy16.html </URL>
<DATE> 2004/12/20/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Baykal Kargayı bülbül diye yutturamazsınız 
</HEADLINE>
<TEXT>

     CHP Genel Başkanı Deniz Baykal, Türkiye'de son 3 gündür AB ile ilgili yapay bir bayram havası yaratıldığı öne sürerek, '' Bu bayramın nedeni ile ilgili tek bir açıklama yok. Açıklayın da neye sevindiğimizi biz de bilelim'' dedi. 
     Baykal, TBMM Genel Kurulu'nda, 2005 Mali Yılı Bütçe Kanunu Tasarısı'nın tümü üzerinde yapılan görüşmelerde, CHP grubunun görüşlerini açıkladı. 
     Konuşmasına, Musul yakınlarında önceki gün katledilen güvenlik görevlilerine rahmet dileyerek başlayan Baykal, bunun, 5 görevlinin şahsında Türkiye Cumhuriyeti'ne yönelik bir saldırı olduğunu söyledi. Deniz Baykal, 5 güvenlik görevlisinin ölümünün sadece üzüntü beyanlarıyla geçiştirilemeyeceğini ve olayın tüm boyutlarıyla ele alınarak önemli dersler çıkarılması gerektiğini kaydetti. 
     Bütçe üzerine yapılması gereken bir konuşma olmasına karşın, konuşmasının AB ile ilgili olacağını ifade eden Baykal, Türkiye'nin önüne koyduğu hedefler açısından da bunun doğal karşılanması gerektiğini belirtti. 
     Türkiye'de son 3 gündür yapay bir bayram havası yaratıldığını ve bu havanın adeta dayatılmaya kalkışıldığını ileri süren Baykal, şunları söyledi 
     ''Gündüz havai fişek gösterileri ile Kızılay Meydanı'nda müsamereler yapılmak isteniyor. Ortaya çıkan bir bayram tablosu varsa elbette kutlanmalıdır. Sayın Başbakan, Kızılay'da bayram kutluyor ama bu bayramın dayanağını kimse öğrenmiş değil. Birileri söylese de bizde öğrensek. 
     AB ile ilgili gelinen noktada ne olup bitti, bugüne kadar hiçbir resmi açıklama yapılmadı. Başbakanın Brüksel'deki açıklamaları da bir karartmadır, gerçeğe ters açıklamalardır. Türkiye manşetlerle bir yöne sürüklenmek istiyor ama ne olduğunu Bakanlar Kurulu dahil kimse bilmiyor. Vatandaş da herhalde AB'ye girdik zannediyor. 
     Ne yazık ki gerçek bu değil. 17 Aralık'ta Brüksel'de Türkiye'ye verilen, tam üyelik haritasının güzergahı değildir.'' AB tarihinde ilk kez tüm üye ülkelere uygulanmayan bir yöntem uygulandığını ve AB'nin yeni bir üyelik tarifine yöneldiğini ifade eden Baykal, ''23. madde, Türkiye'ye özgü bir üyeliği tarif etmektedir. Avrupa ile temas var ama üyelik görünmüyor'' dedi. 
     AB'ye üye olan tüm ülkelere aynı prosedürün uygulanmasına ve müzakere çerçevesinin aynı tutulmasına rağmen Türkiye için bunun göz ardı edildiğini ifade eden Baykal, ''Brüksel'de ortaya çıkan tablo, yapılan açıklamalar ve rapor, 41 yıldır peşinde koştuğumuz tam üyelik hedefi midir Bunun Kızılay meydanında bayram yapılacak bir yanı var mıdır '' diye sordu. 
     
     "KARGAYI BÜLBÜL DİYE YUTTURAMAZSINIZ" 

     CHP Genel Başkanı Deniz Baykal, Türkiye'nin AB ile ilişkilerinde girdiği yolun tam üyeliğe gidecek bir yol olmadığını savunarak, ''Ne kadar çalışırsanız çalışın, kargayı bülbül diye yutturamazsınız'' dedi. 
     Baykal, yaklaşık 1 saat 15 dakika süren konuşması sırasında ağırlıklı olarak Avrupa Birliği ile müzakere sürecinde gelinen noktayı değerlendirdi. Baykal, AB'nin Türkiye'nin üyeliği konusunda rezervi elinde tuttuğunu, Kıbrıs Rum Yönetimi'nin tanınması, müzakereyi zora sokacak kuralların konulabilecek olması, serbest dolaşım, yapısal politikalar, tarım için kalıcı koruyucu önlemlerin yürürlüğe konulması, müzakerelerin ucunun açık olması, müzakerelerin nitelikli çoğunlukla askıya alınabilmesi, mali yardım konusunun tamamen kapatılması gibi uygulamaların, Türkiye'nin önceden açıkladığı tüm ''kırmızı çizgileri'' ihlal ettiğini söyledi. 
     Üye olacak tüm ülkelere destek verilirken Türkiye'nin katkı yapması karşılığında bile tam üyeliğinin garanti altına alınamadığını ifade eden Baykal, ''Gümrük Birliği'ni veriyorsunuz yetmiyor, '2.8 milyar dolarlık Airbus uçaklarını alacağız' diyorsunuz o da yetmiyor'' diye konuştu. 
     
     ''HER TÜRLÜ TUZAK KURULMUŞTUR'' 

     CHP Genel Başkanı Baykal, Türkiye için 2014 yılındaki bütçe ile ilgili yürürlüğe konulması düşünülen mali hakların reformlar şartına bağlanmasının, Türkiye'nin aday ülke olarak yükümlülüklerini taşıyamayacağı görüldüğünde özel bir ilişki kurulabileceğinin ifade edilmesinin, olayın en acı yönünü oluşturduğunu söyledi. 
     Baykal, bazı Avrupa ülkelerinin Türkiye'nin üyeliğini kendi ülkelerinde yapılacak referandumun sonuçlarına bağlamalarının da hiçbir şekilde kabul edilemeyeceğini bildirerek, ''Bunun bizi götüreceği yer AB'ye tam üyelik değildir. Her türlü tuzak kurulmuştur. Bunun bizi götüreceği yer AB ile ikinci sınıf ilişkileri olan, ikinci halkada yer alan ülke konumunda olmaktır'' dedi. 
     
     ''KIBRIS'TA ÇÖZÜM GARANTİSİNİ NEREDEN ALDINIZ '' 

     Başbakan Recep Tayyip Erdoğan'ın, kalıcı bir çözüm bulunmadan Güney Kıbrıs Rum Yönetimi'nin tanınmayacağını söylemesine karşın gelinen noktanın farklı olduğunu ifade eden Baykal, '' Ekim'e kadar biz bir çözüm bulacağız , diyorsanız bunu siz kendi adınıza mı söylüyorsunuz, yoksa Güney Kıbrıs Rum Yönetimi adına da mı söylüyorsunuz Ekim'e kadar çözüm bulma garantisini nereden aldınız '' diye sordu. Baykal, Türkiye'nin bu kabulle Kıbrıs konusunun çözümünü sıkıntı içine, kendisini de kuşatma altına soktuğunu savundu. 
     Türkiye'nin aldığı tarihin Güney Kıbrıs'ı tanıma şartına bağlı olduğunu vurgulayan Baykal, ''40 yıldır bulamadığınız çözümü, 10 ayda mı bulacaksınız Büyük bir ihtimalle diyeceksiniz ki tanıyoruz ama bu tanıma siyaseten tanıma değildir, fiilen tanıyoruz '' dedi. 
     Baykal, böylece 40 yıldır savunulan davanın bir anlamının kalmayacağını, makul bir çözüm bulma doğrultusunda son şansın da kaybedileceğini bildirdi. Tam üyeliğin ''Bu bedel'' karşılığında elde edilmesinin ''Türkiye'nin AB'nin eksik, nakıs üyesi, ikinci halka ülkesi' olarak kabul edilmesi ile sonuçlanacağını da söyledi. 
     
     'ÖNERİLER ARASINDA NE FARK VAR '' 

     AB ile ilişkilerin bugün geldiği noktanın, bayram ve sevinç havasını kesinlikle haklı göstermediğini ifade eden Baykal, şunları kaydetti 
     ''Türkiye'nin AB ile tam üyelik dışında bir hedefe yönelik olarak müzakere için tarih almış olması, hiçbir şekilde bizi özel olarak mutlu edecek bir durum değildir. Türkiye elbette tarih alacaktır, 1999'da tarih almayı garanti altına almıştır ve almamız gereken tarih yarım üyelik için değil, tam üyelik için tarihtir. Maalesef bugün alınan tarihi tam üyelik için anlamak kadar gerçeklerden kopuk olabilmek mümkün değildir.'' Bundan sonra yapılması gerekenlerin ciddi biçimde düşünülmesi gerektiğini ifade eden Baykal, ciddi bir açmazın içine girildiğini, Türkiye'nin önemli sorunlarla karşı karşıya olduğunu söyledi. Baykal, bazı Avrupa ülkelerinin yaptıkları açıklamaların olayın boyutlarını gözler önüne serdiğini de bildirdi. 
     Brüksel'deki görüşmeler sırasında sorunlar ortaya çıkınca Başbakan Erdoğan'ın ''Uçağı hazırlayın, dönüyoruz'' dediğinin medyaya yansıdığını belirten Baykal, sonra da ''İşin tatlıya bağlandığının'' yazıldığını söyledi. ''Nasıl tatlıya bağlanmış '' diye soran Bakkal, ''Sabah getirilen önerilere akşam kabul edilen öneriler arasında ne fark var Allah aşkına 'Bu, bir hezimet olur, kabul edemem' denilen önerilerle bugün bazı çevrelerin 'zafer' diye alkışladığı öneriler arasında nasıl bir fark var Baştan sona aynı'' diye konuştu. 
     Baykal, ''Türkiye'nin tam üyeliğe değil özel ilişkiye doğru gittiğini, bunun, sadece Türkiye'ye değil, AB'ye de zarar vereceğini'' ifade etti. Süreçte tüm toplumun büyük sıkıntılar içine gireceğinin görüldüğünü bildiren Baykal, Türkiye'nin sonuçta ''Avrupa yorgunu'' haline geleceğini söyledi. 
     
     EKONOMİ ELEŞTİRİSİ 

     Ülke ekonomisi ile ilgili görüşlerini de dile getiren Baykal, ekonomide görülen iyileşmelerin 2002 yılında ortaya konulan politikaların sonuçları olduğunu ifade etti. Baykal, AK Parti Hükümeti'nin uygulamaları sonucunda ise sosyal devletin zaafa uğradığını, yatırımların azaldığını, issizliğin arttığını, dış ticaret açığının, cari açığın büyüdüğünü, ithalatın ihracatı karşılama oranının düştüğünü söyledi. Türkiye'nin ciddi sıkıntılarla karşı karşıya olduğunu da savunan Baykal, ''Kişi başına borç 3 bin 86 dolardan, 4 bin 229 dolara çıktı. Milli gelir artmadı, borç miktarı arttı'' dedi. 
     Hükümetin çiftçileri, emeklileri, asgari ücretlilerin sorunlarını görmediğini de savunan Baykal, ''Bu yapılan Müslümana eziyettir'' diye konuştu. 
     
</TEXT>
</DOC>
