<DOC>
<DOCNO> 260483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/soneko06.html </URL>
<DATE> 2004/08/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Tukaş, Avrupa'ya 20.3 milyon Euro'luk ihracat bağlantısı yaptı... 
</HEADLINE>
<TEXT>

     TUKAŞ, merkezi Almanya'da olan ve Avrupa'nın birçok ülkesinde perakende mağazaları bulunan uzun yıllar ticari ilişkiler içinde olduğu müşterisiyle 20.3 milyon Euro değerinde yeni ihracat bağlantısı gerçekleştirdi. 
     TUKAŞ A.Ş'den yapılan açıklamaya göre, ürün çeşitleriyle ''mega gıda markası'', yaygınlaştırdığı ihracat kanalıyla da bir ''dünya markası'' olma yolunda hızla ilerlediği ifade edilen firmanın, gerçekleştirdiği yeni bağlantılarla, ihracat hacmini genişletmeye devam ettiği bildirildi. 
     Avrupa'nın birçok ülkesinde perakende mağazaları olan ve merkezi Almanya'da bulunan büyük zincir mağazalarda satışa sunulmak üzere kornişon ve sarı biber turşusu, közlenmiş biber, kurutulmuş domates ve garnitür ürünlerde toplam 20.3 milyon Euro değerindeki ihracatın, 2004-2005 sezonu içinde gerçekleştirileceği belirtildi. 
     Açıklamada, TUKAŞ'ın yeni pazarlara giriş yaptığı ve ürün çeşitliliğinden kaynaklanan avantajlarla ürünlerini 55 ülkede satışa sunduğu da kaydedildi. 
     
</TEXT>
</DOC>
