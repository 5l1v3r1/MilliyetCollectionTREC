<DOC>
<DOCNO> 275752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonyas10.html </URL>
<DATE> 2004/09/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Üniversitenin ilk yılı stresli geçiyor... 
</HEADLINE>
<TEXT>

     Üniversiteye yeni başlayan öğrencilerin aile özlemi, barınma, arkadaş edinme ve başarılı olup olmayacakları konularında strese girdiği bildirildi. 
     Selçuk Üniversitesi SÜ Psikolojik Danışma Merkezi'nde görevli Psikolojik Danışma Uzmanı Selahattin Avşaroğlu, AA muhabirine yaptığı açıklamada, Alaaddin Keykubat Yerleşkesi Sağlık Merkezi bünyesinde hizmet veren danışma merkezinin, 2 psikiyatrist ve bir uzmanla psikolojik baskı yaşayan öğrencilere yardımcı olmaya çalıştığını söyledi. 
     Üniversiteyi yeni kazanan öğrencilerin yıllardır beraber yaşadığı ailelerinden kopup başka yerlere gitmek zorunda kaldığına dikkat çeken Avşaroğlu, bu durumun öğrenciler üzerinden ciddi bir baskı yarattığını belirtti. 
     Yıllardır yaşadığı çevrenin bir anda değişmesinin gençleri olumsuz etkilediğini ifade eden Avşaroğlu, şöyle konuştu 
     ''İlk yıllarında liseli anlayışından yetişkinlik psikolojisine adım atan öğrenci birçok sorunla karşı karşıya kalıyor. Lise hayatında gençler genelde gözetim altındadır. Okul dışında başka bir kaygıları yoktur. Üniversiteye yeni başlayan öğrenciler, aile özlemi, barınma, arkadaş edinme, başarılı olup olmayacakları konularında strese giriyor. Kendi ayakları üzerinde durmayı öğreniyor ama bunu öğrenirken strese giriyor.'' 
     
     ÖĞRENCİLERE YALNIZ KALMAYIN UYARISI 
     Bu tür problemleri öğrencilerle konuşarak ve değişik öneriler sunarak çözmeye çalıştıklarını vurgulayan Avşaroğlu, yaşanan stresin daha büyük psikolojik hastalıklara dönüşmemesi için öğrencilerin üzerlerindeki baskıdan biran önce kurtulmalarını önerdi. 
     Öğrencilerin yeni tanıştıkları ortamlara girerek, sorunlarını arkadaş yardımıyla daha kolay çözebileceklerini ifade eden Avşaroğlu, ''Öncelikle kendisi gibi binlerce öğrencinin de benzer durumlarla karşı karşıya olduğu bilmelidir. Arkadaş çevresi, sosyal aktiviteler her zaman stresten kurtulmanın en iyi yoludur. Bu dönemde öğrencileri kesinlikle yalnız kalmamaları konusunda uyarıyoruz. Çünkü yalnızlık, sorunun daha da büyümesine yol açıyor'' dedi. 
     
</TEXT>
</DOC>
