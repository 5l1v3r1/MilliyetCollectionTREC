<DOC>
<DOCNO> 286156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur25.html </URL>
<DATE> 2004/11/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Oğlunun göçükte kaldığını zanneden baba, onun kucağında öldü 
</HEADLINE>
<TEXT>

     DHA 

BARTIN'ın Amasra İlçesi'nde Türkiye Taşkömürü Kurumu'na TTK ait maden ocağında önceki gece göçük meydana geldiğini öğrenen emekli madenci 52 yaşındaki İsmail Karataş, oğlunun göçükte kaldığını zannederek ocak ağzına geldi. Göçükten 15 dakika önce şans eseri ocaktan çıkan 31 yaşındaki oğlu Erdoğan Karataş'ı karşısında gören baba oğluna sarılınca heyacandan kalp krizi geçirerek onun kucağında yaşamını yitirdi. 
     Bartın'a bağlı Amasra İlçesi'nde TTK'ya bağlı Amasra Müessesesi'ne ait maden ocağında önceki akşam saatlerinde yerin 185 metre altında göçük meydana gelmiş, göçük altında kalan iki madenci hayatını kaybederken, 7 maden işçisi ise mucize eseri kurtarılmıştı. 
     
     TELEVİZYONDAN ÖĞRENDİ 
     Televizyondan oğlunun da çalıştığı maden ocağında göçük meydana geldiği haberini öğrenen emekli maden işçisi 8 çocuk babası 52 yaşındaki İsmail Karataş, hemen komşularıyla birlikte göçük olan ocağın önüne geldi. 
     Polisler tarafından ocak ağzına yaklaştırılmayan baba Karataş, oğlu Erdoğan Karataş'ı göremeyince göçükte kaldığını zannetti. Kazadan 15 dakika önce yerüstüne çıkan 4 çocuk babası 31 yaşındaki Erdoğan Karataş, göçüğün hemen ardından kurtarma çalışmalarına katılmak üzere ocağa indi. İki işçinin öldüğü kazada 7 işçiyi kurtarmak için oluşturulan ekipte bulunan Erdoğan Karataş, saat 03.00 sıralarında yerüstüne çıktı. 
     
     KOLLARINDA ÖLDÜ 
     Tam bu sırada oğlunu karşısında gören baba İsmail Karataş, sevinç gözyaşları dökerek oğluna sarıldı. Bir anda fenalık geçiren baba Karataş, oğlu Erdoğan Karataş'ın kucağında kalp krizi geçirdi. Çevredekilerin şaşkın bakışları arasında oğlunun kucağında can veren baba İsmail Karataş, hemen Bartın SSK Hastanesi'ne kaldırıldı. Yapılan tüm müdahalelere rağmen kurtarılamayan baba Karataş'ın cenazesi dün Bartın merkeze bağlı Kocaköy'de gözyaşları arasında toprağa verildi. 
     İsmail Karataş'ın da aynı maden ocağandan emekli olduğu, çalıştığı dönemde defalarca iş kazası geçirdiği öğrenildi. 
     
</TEXT>
</DOC>
