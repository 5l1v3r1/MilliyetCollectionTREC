<DOC>
<DOCNO> 277831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur18.html </URL>
<DATE> 2004/10/06/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Yardım paketinden çıkan elbiseler öğrencileri şaşırttı... 
</HEADLINE>
<TEXT>

     Van'ın Özalp İlçesi'nde Çağdaş Yaşamı Destekleme Derneği ÇYDD tarafından 2 ilköğretim okuluna malzeme ve 600 öğrenciye giyecek yardımı yapıldı. 
     ÇYDD'nin Merter Şubesi'nin Özalp Atatürk İlköğretim Okulu ile 20 Temmuz İlköğretim Okulu'na gönderdiği yardım paketlerinden eski elbiseler çıktı. 
     Merter Şubesi Başkanı Güner Minkari ile Yönetim Kurulu Üyesi Behiye Kurtiş, Özalp Kaymakamı Ömer Özcan'ın da katıldığı törenle, ÇYDD tarafından 2 okulda oluşturulan anasınıflarının açılış kurdelesini keserek, öğrencilere yardım paketlerini dağıttı. 
     
     ELBİSELER ESKİ, TELEVİZYONLAR ARIZALI 
     Aldıkları yardım paketlerini büyük bir hevesle açan öğrenciler, elbiselerin eski ve üzerlerine büyük olduğunu görünce şaşkınlıklarını gizleyemediler. 
     Anasınıfları için gönderilen televizyonların arızalı çıkması da öğretmenleri hayrete düşürdü. 
     Atatürk İlköğretim Okulu 8'inci sınıf öğrencisi Senem Göl, üzerine giydiği mantonun eski ve büyük olduğunu görünce, ''Bizim onlara göndereceğimiz elbiseler, bunlardan daha yeni ve daha güzel olurdu. Ninelerimizin bile giymeye utanacağı elbiseleri mi bize layık gördüler. Bize elbise değil çuval göndermişler'' dedi. 
     ÇYDD Merter Şubesi Başkanı Minkari ise televizyonların çalışıp çalışmadığını test ettikten sonra okula gönderdiklerini belirterek, giysilerin, açtıkları yardım kampanyaları dahilinde hayırsever vatandaşlardan toplandığını söyledi. 
     
</TEXT>
</DOC>
