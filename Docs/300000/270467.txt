<DOC>
<DOCNO> 270467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur09.html </URL>
<DATE> 2004/09/09/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Taciz cinayetinde süpriz tutuklama 
</HEADLINE>
<TEXT>

     KAYSERİ DHA 
KAYSERİ'de geçen temmuz ayında eşine ahlaksız teklifte bulunduğu gerekçesiyle komşusu öğretmen 41 yaşındaki Osman Gündüz'ü öldürdüğü iddiasıyla tutuksuz yargılanan 47 yaşındaki Mehmet Akalın, davanın ikinci duruşmasında, eşi Firdevs'den sonra sanık olarak tutuklandı. Tutuklu olarak yargılanan 33 yaşındaki Firdevs Akalın'ın ise, akli dengesinin yerine olup olmadığının belirlenmesi için Adana Ruh ve Sinir Hastalıkları Hastanesi'ne gönderilmesine karar verildi. 
     Kayseri 2'nci Ağır Ceza Mahkemesi'nde görülen taciz davasının ikinci duruşmasında, tutuklu yargılanan Firdevs Akalın, tutuksuz yargılanan eşi Mehmet Akalın, öldürülen öğretmen Osman Gündüz'ün eşi Emine Gündüz ve avukatı Sümer Erol ile Osman Gündüz'ün yakınları hazır bulundu. 
     Duruşmada önce tanıklar dinlendi. Öldürülen öğretmen Osman Gündüz ile birlikte Mehmet Akalın'ın evine giden ve olay sırasında kaçan görgü tanığı Güngör Kızak, "Mehmet Akalın, daha önce öğretmene silah çekmiş. Osman'la birlikte bunun sebebini sormak üzere Mehmet'in evine gittik. Birlikte alkol aldık. Osman, daha sonra Mehmet'e Yaptığından utanmıyor musun diye sorunca tartışma başladı. Tartışma sırasında Firdevs, tüfeği getirerek Mehmet'e verdi. Mehmet de 3-4 el ateş etti. Ateş ettikten sonra ben kaçtım. Sonra ne oldu bilmiyorum'' diye ifade verdi. 
     Öldürülen öğretmenin avukatı Sümer Erol da, görgü tanıklarının ifadesine ve olayın akışına göre Osman Gündüz'ü asıl vuran kişinin Mehmet Akalın'ın olduğunu söyledi. Sümer Erol, Mehmet Akalın'ın köyde bir çok insana "Osman'ı ben vurdum ancak, eşim cinayeti üstlendi'' diye sözler sarfettiğini ve tanıklar olduğunu belirtti. Gelişmelere göre Osman'ı Mehmet Akalın'ın vurduğunu ileri süren Avukat Erol, "Mehmet Akalın'ın tutuklanmasını istiyoruz'' dedi. 
     Avukatın isteğini görüşen mahkeme heyeti, tanıkların ifadesine ve soruşturmanın güvenilirliği açısından, katil zanlısı olarak yargılanan eşi Firdevs'ten sonra kocası Mehmet Akalın'ın tutuklanmasına karar verdi. Mahkeme heyeti, katil zanlısı olarak yargılanan Firdevs Akalın'ı da akli dengesinin yerinde olup olmadığının belirlenmesi için 3 ay süreyle Adana Ruh ve Sinir Hastalıkları Hastanesi'ne gönderilmesine karar vererek duruşmayı erteledi. 
     
     OLAYI GÖREN ÇOCUĞUNUN ADRESİNİ VERMEK İSTEMEDİ 
     Mahkeme heyeti, olay sırasında anne ve babasıyla birlikte olan ve olayı gören Fırat Akalan'ın 7 mahkemeye getirilmesini istedi. Mehmet Akalın, mahkemenin isteği üzerine, "Oğlumun adresini güvenlik nedeniyle vermek istemiyorum. Mahkemeye getirilmesin'' diye cevap verdi. Mahkeme heyeti ise, "Çocuk mahkemeye gelecek, bize adresini vermek zorundasın'' dedi. Bunun üzerine baba Mehmet Akalın, çocuğunun Niğde'nin Bor İlçesi'nde Sosyal Hizmetlere bağlı yurtta olduğunu söyledi. Mahkeme heyeti, bir sonraki duruşmaya çocuğun mahkemeye getirilmesini ilişkin Bor Yurt Müdürlüğü'ne yazı yazılmasını karar verdi. Fırat Akalın, jandarmadaki ilk ifadesinde Osman Gündüz'ü vuranın babası olduğunu ileri sürmüştü. 
     
     OLAY NASIL OLMUŞTU 
     4 Temmuz 2004'te Melikgazi İlçesi Mimarsinan Beldesi Tavlusun köyünde meydana gelen olayda, Osman Gündüz ve Güngör Kızak, Mehmet Akalın'ın evine gitmişti. Birlikte içki içerken Osman Gündüz'ün Mehmet Akalın'a, "Bir kere hanımın dışarı çıksın da göreyim, güzel mi'' demesiyle tartışma çıkmıştı. Çıkan tartışmada Osman Gündüz av tüfeği ele vurularak öldürülmüş, Güngör Kızak ise kaçmıştı. Olaydan sonra Osman ve eşi Firdevs jandarmaya teslim olmuştu. Yapılan ilk sorgulamada olayı Firdevs Akalın kendisinin gerçekleştirdiğini ileri sürmüştü. Bunun üzerine Firdevs Akalın tutuklanarak cezaevine konmuş, eşi Mehmet Akalın ise tutuksuz yargılanmak üzere serbest bırakılmıştı. 
     
</TEXT>
</DOC>
