<DOC>
<DOCNO> 251426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/soneko11.html </URL>
<DATE> 2004/06/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Alabalık üretiminde yeni yöndem Dişi alabalıktan sperm elde ediliyor 
</HEADLINE>
<TEXT>

     Kayseri'nin Pınarbaşı İlçesi yakınlarında kurulu Şimşek Gökkuşağı Alabalık Üretim Ltd. Şti.'nde, Türkiye'de ilk kez başlatılan yeni bir yöntemle, dişi alabalıktan alınan spermlerle döllenen yumurtalardan sadece dişi alabalık elde etme uygulamasından başarı sağlandı. 
     Şimşek Gökkuşağı Alabalık Tesisleri Su Ürünleri Mühendisi Züleyha Küçük, AA muhabirine yaptığı açıklamada, tesislerinde Türkiye'de ilk kez deneme üretimine başladıkları dişi alabalık üretme yönteminden başarılı sonuçlar aldıklarını kaydetti. 
     Dişi alabalıkların, erkek alabalıklara göre daha hızlı geliştiklerini ve daha gösterişli olduklarını belirten Küçük, şunları söyledi 
     ''Çünkü, erkek alabalıkların yedikleri yemi ete dönüştürmeleri, dişi alabalıklara göre yüzde 40 daha az. 1 yaşındaki dişi bir alabalık ortalama 500 gram ağırlığına ulaşırken, aynı yaştaki erkek alabalık 300 ile 350 gram ağırlığa kadar büyüyebiliyor. Bütün canlılarda dişiler, erkeklere göre daha hızlı gelişir ve gösterişli olur. Dişi alabalıkların vücut şekilleri, erkeklerine göre daha düzgün oluyor ve flato işlemesinde kılçık temizlemesi erkeklere göre daha kolay yapılıyor. 
     Ayrıca erkek alabalıklar çok erken yaşta olgunluğa ulaştıkları için morfolojik olarak dişilere göre daha çirkin bir görüntüye sahipler. Alt çeneleri ileriye çıkık, kafa yapısı büyük ve vücutları kısa ve küt oluyor. Dişi alabalıkların eti, erkeklerinkine göre daha lezzetli. Bu nedenle erkek alabalıklar, insan gözüne hitap etmediği ve üretimi de maliyetli olduğu için pek tercih edilmez. Çiftliklerde dişi alabalık üretimi daha verimli ve pazar bulması da daha kolay.'' 
     
     DİŞİ ALABALIKTAN SPERM ELDE EDİLİYOR 

     Küçük, sadece dişi alabalık üretim uygulaması hakkında şu bilgileri verdi 
     ''Yumurtadan itibaren dişi alabalığa 'Metil testestoron' adlı hormonlu yem yediriyoruz ve bunlar 2 yıl sonra anaç oluyorlar. Bu anaçların yumurta üreten ganotlarından sperm elde ediyoruz. Dişi alabalıktan elde edilen spermlerde xx kromozonu, erkek balığın spermindeki xx kromozonundan daha fazla bulunuyor. Dişi alabalıktan elde edilen sperm hücrelerini canlandırma solusyonlarında canlandırıyor ve yumurtalarla döllendirerek dişi balık elde ediyoruz. Bu uygulamadan da yüzde 100 başarı sağladık. Bu uygulamayı Türkiye'deki alabalık çiftlikleri arasında sadece biz yapıyoruz.'' Hormonlu yem yedirilen dişi alabalıkların sadece sperm elde etmek için kullanıldığını ve satılmadığını belirten Küçük, bu balıkların, insan sağlığı açısından da herhangi bir zararının bulunmadığını kaydetti. 
     
     ALABALIKLAR 6 AYDA 250 GRAMA ULAŞTI 

     Elazığ'ın Keban İlçesi'de kurulu Keban Alabalık Tesisleri'nde alabalıklar, 6 ayda porsiyon tüketimine uygun olan 250 gram ağırlığına ulaştırıldı. 
     Tesisin, Su Ürünleri Mühendisi Ahmet Demir, AA muhabirine yaptığı açıklamada, balıkları 6 ayda tüketim ağırlığına ulaştırdıklarını vurgularken, var olan vitamin komplekslerinden yeni kompleksler yaptıklarını söyledi. 
     Doğu ve Güneydoğu Anadolu bölgesinin balık ihtiyacını, Keban Alabalık Tesisleri'nden karşıladıklarını kaydeden Demir, geçen yıl 170 ton balık üretimini gerçekleştirdiklerini bildirdi. 
     Demir, yeni oluşturduğu kompleksle tesisin balık üretim kapasitesini artırdığını, bu yıl 400 tona ulaştıklarını ifade ederek, 2005 yılı hedeflerinin, bin ton balık ve ihracat olduğunu bildirdi. 
     Tesisde, 60 havuzda alabalık üretimi yaptıklarını anlatan Demir, şöyle dedi 
     ''Bir balık normal şartlarda en az 8 ayda 250 gram ağırlığa ulaşır. Bu ağırlık, balığın porsiyon yani tüketim ağırlığıdır. Balığın tüketim ağırlığına ulaşması için geçen süre, maliyet açısından önemlidir. Balıkların, 8 aydaki ağırlığına ulaşması için harcanan yemin miktarını değiştirmeden 6 ayda aynı ağırlığa ulaşmasını sağladım. Var olan vitamin komplekslerinden, yeni kompleksler yaptım. Bunları yeme ekledim. Balıklar için öncelikle koruyucu hekimlik uyguladım. Bunun sonucunda da geçen yıl 170 ton olan yıllık üretimiz, bu yıl 400 tona ulaştı.'' Havuzlardan başka Keban Baraj Gölü'nde iki adet 50 ve 25 ton kapasiteli kafes tesisleri olduğunu kaydeden Demir, özellikle Ortadoğu ülkelerine alabalık ihracatına başlayacaklarını sözlerine ekledi. 
     
</TEXT>
</DOC>
