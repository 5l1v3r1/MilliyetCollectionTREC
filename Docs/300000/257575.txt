<DOC>
<DOCNO> 257575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sondun18.html </URL>
<DATE> 2004/07/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
ABD Kıbrıs'taki referandum sonuçlarından hayal kırıklığına uğradık 
</HEADLINE>
<TEXT>

     ABD Dışişleri Bakanlığı Müsteşar Yardımcısı Laura Kennedy, ''ABD'nin referandum sonuçlarından hayal kırıklığına uğradığını'' ifade ederek, Güney Kıbrıs'a, ''Kıbrıs sorununa çözüm bulunması için müzakerelerin yeniden başlamasına yönelik yeni inisiyatiflerle gelmediğini'' söyledi. 
     Rum radyosunun haberine göre Kennedy, Rum yönetimi lideri Tasos Papadopulos'la görüştü. Kennedy, görüşmenin ardından yaptığı açıklamada, Güney Kıbrıs'a Kıbrıs müzakerelerinin yeniden başlamasına yönelik yeni inisiyatiflerle gelmediğini bildirdi. 
     ABD'nin 24 Nisan referandumlarında Rum tarafından çıkan yanıttan duyduğu hayal kırıklığını yineleyen Kennedy, bu konuda Papadopulos'un görüşlerini duymak istediğini söyledi. 
     Laura Kennedy, Rum Meclis Başkanı AKEL Genel Sekreteri Dimitris Hristofyas'la da bir araya geldi. Görüşmeden sonra basına açıklama yapan Hristofyas, Bayan Kennedy'ye, ''Annan planının olduğu şekliyle yeniden referanduma götürülemeyeceğini ve Rum tarafının plan üzerinde değişiklik yapılması talebinde bulunacağını'' ilettiğini söyledi. 
     Laura Kennedy ise ABD'nin, Kıbrıs sorununun çözümü çabalarını sürdüreceği teyidinde bulundu. 
     
     KENNEDY'NİN KKTC TEMASLARI 
     Kennedy, Güney Kıbrıs'taki temaslarının ardından KKTC'ye geçerek, Barış ve Demokrasi Hareketi BDH Genel Başkanı Mustafa Akıncı'yla öğle yemeğinde bir araya geldi. 
     Yemekli görüşmeye ABD'nin Güney Kıbrıs Büyükelçisi Michael Klosson ve Kıbrıs Masası Şefi Ann Hall da katıldı. Görüşmede açıklama yapılmadı. 
     Kennedy, bugün Demokrat Parti Genel Başkanı, Dışişleri Bakanı ve Başbakan Yardımcısı Serdar Denktaş ile de bir araya gelecek. 
     Kennedy, yarın da Başbakan Mehmet Ali Talat ile öğle yemeğinde görüşecek. 
     
</TEXT>
</DOC>
