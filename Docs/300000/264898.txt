<DOC>
<DOCNO> 264898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/spor/axspo03.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Petre topun ağzında 
</HEADLINE>
<TEXT>


Galatasaray'da kapalı kapılar ardında transfer girişimleri yeniden başladı. Son toplantıda Gallardo için tekrar düğmeye basıldı. Arjantinli'nin işinin bitmesi durumunda, Rumen yıldızın gönderilmesi kararlaştırıldı 

ERHAN TELLİ 


Florya'da üçlü zirve 
100. yılda şampiyonluğa ulaşmanın hesaplarını yapan Galatasaray'da sıcak saatler yaşanıyor. İkinci Başkan ve Futbol Şube Sorumlusu Ergun Gürsoy ile yardımcısı Fatih Gökşen, Teknik Direktör Hagi ile önceki gün Florya Metin Oktay Tesisleri'nde mini bir zirve gerçekleştirdi. Gürsoy, Gökşen ve Hagi üçlüsü, transfer konusunu masaya yatırıp, önemli kararlar aldı. 

Gallardo'ya endeksli 
GÜRSOY, Hagi'ye, Gallardo için temaslarını hızlandırdıklarını, bu transferin bitmesi durumunda Petre'yi göndereceklerini iletti. Rumen çalıştırıcı da "10" numara transferini çok istediğini, böyle bir gelişme olması durumunda Petre'nin gönderilmesine sıcak bakacağını dile getirdi. Gallardo transferi bitirse, Petre'ye kiralık olarak hemen kulüp bulunacak. 

İkili kızdırıyor 
GALATASARAY Yönetimi'nin, Petre'yi getiren menajer Becali ve Popescu'ya kızgın olduğu öğrenildi. Becali ve Popescu'nun, tüm uyarılara karşın Petre'ye kulüp bulmak için herhangi bir girişimde bulunmaması yönetimin tepkisini çekti. Hagi ile Popescu arasındaki sıcak ilişkiler nedeniyle sessiz kalan yöneticilerin, bu konuda son bir uyarı toplantısı yapması bekleniyor. 

'Lütfen dışarı' 

Hagi, Ümit'i yolladı 
SARI - Kırmızılı takımın dün yaptığı antrenmanda tatsız olaylar yaşandı. Teknik Direktör Hagi, çift kale maçta topu gayri ciddi bir şekilde dışarıya vuran Ümit Karan'a fena patladı. Rumen çalıştırıcı, yıldız futbolcuya önce çıkıştı, daha sonra hızını alamayarak, "Lütfen çık" sözleriyle soyunma odasına yolladı. 

Hakan araya girdi 
ÜMİT Karan el kol hareketleri yaparak sinirli bir şekilde sahadan ayrıldı. Yıldız futbolcuyu, Hakan Şükür teselli etmeye çalıştı. Antrenmanın kalan bölümü ise moralsiz bir şekilde devam etti. Sarı - Kırmızılı takım, bu sabah basına kapalı yapacağı antrenmanın ardından Çaykur Rizespor maçı için kampa girecek. 

Hagi'nin sıkıntısı 

GALATASARAY Teknik Direktörü Hagi, Sarı - Kırmızılı yöneticilerle yaptığı toplantıda sıkıntılarını da gündeme getirdi. Rumen hoca, yerine Mustafa Denizli veya Schaefer'in getireleceği yolundaki iddialardan son derece rahatsız olduğunu belirtti. Hagi, "Sizden tek isteğim benim arkamda olmanız. Samimi ve sıcak şekilde beni desteklemeniz" dedi. 

Galatasaray'da değişim zamanı 

SARI - Kırmızılı takımın, Gaziantepspor'a yenilmesi bazı taşları da yerinden oynattı. Teknik Direktör Hagi'nin, sakatlığı geçen Saidou'ya Çaykur Rizespor karşılaşmasında ilk on birde görev vermesi bekleniyor. Bu arada Gaziantepspor maçında forvette beklenen etkinliği gösteremeyen Necati Ateş'in yerine de Ümit Karan'ın şans bulması ağırlık kazandı. 


</TEXT>
</DOC>
