<DOC>
<DOCNO> 286987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/siyaset/siy01.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ankara kriterleri der, devam ederiz' 
</HEADLINE>
<TEXT>


AB'nin sözünü tutmasını isteyen Başbakan Erdoğan, YÖK protestoları için, "Bu yolla bir yere varılmaz" dedi 

RİZE DHA 


Türkiye'nin, AB'nin 17 Aralık zirvesinde 2002'de verilen sözleri tutmaması halinde, Kopenhag Siyasi Kriterleri'nin adını Ankara Siyasi Kriterleri koyarak yoluna devam edeceğini kaydeden Başbakan Recep Tayyip Erdoğan, "Çünkü Türkiye, ülkelerden bir ülke değil. Şahsına münhasır bir asilliği, gücü var" dedi. 

'Deniz görüniy mi ' 
Çayeli ilçesinde Ahmet Hamdi İshakoğlu Anadolu Denizcilik Meslek Lisesi'nin açılış törenine katılan Erdoğan, motor ve güverte sınıflarını gezdi. "Rotayı AB'ye çevirdiniz" sözleri üzerine, pencereye bakan Erdoğan, Karadeniz şivesiyle "Buradan deniz görüniy mi Görünmiy ki sana cevap vereyim" karşılığını verdi. 
Başbakan Erdoğan, AB ülkelerinin 17 Aralık'ta üzerine düşeni yapacağına inandığını da vurguladı ve "Biz AB sürecini insanımızın yaşam standardını yükseltmek için anlamlı bir süreç bulduğumuzdan geceli gündüzlü bu işe asılıyoruz" dedi. 
YÖK'ü protesto gösterileri için "Bu gösterileri demokratik bulmuyorum. Bu yolla geçmişte bir yere varılmadı, bundan sonra da varılmaz" yorumunu yapan Erdoğan, polisin olaylar sırasındaki sabrına dikkat çekti ve "Bunun da bir yere kadar sınırı var" diye konuştu. 



</TEXT>
</DOC>
