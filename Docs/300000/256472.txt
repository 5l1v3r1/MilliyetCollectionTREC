<DOC>
<DOCNO> 256472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun32.html </URL>
<DATE> 2004/07/19/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yunanistan, Kıbrıs Harekatı'na 'işgal' dedi... 
</HEADLINE>
<TEXT>

     Yunanistan Parlamentosu Başkanı Anna Psaruda-Benaki, Lefkoşa'nın ''Avrupa'nın tek bölünmüş başkenti olma özelliğini koruduğunu'' öne sürdü. 
     Psaruda-Benaki, ''işgal'' olarak nitelendirdiği Kıbrıs barış harekatının 30. yıldönümü nedeniyle yaptığı açıklamada, Rum kesiminin AB içinde olmasının, sorunun çözüm ihtiyacını her zamankinden fazla büyüttüğünü kaydetti. 
     Rum kesiminin AB'ye girmesinin yeni beklentiler ve aynı zamanda yeni sorumluluklar getirdiğini belirten Psaruda-Benaki, son aylarda hızlı gelişmeler olduğunu, ancak Kıbrıslı Rumların ''adil çözüm beklentilerinin gerçekleşmediğini'' savundu. 
     Rumların Annan planı hakkında kararlarını verdiklerini söyleyen Psaruda-Benaki, ''Kıbrıs Rum halkının kararına saygı duyulsun. Referandumların yarattığı hoşnutsuzluk giderilerek, adil bir çözüm için çabalar devam etsin'' dedi. 
     Yunanistan'ın verilen mücadelede her zaman Rum kesimiyle dayanışma içinde olduğunu da kaydeden Psaruda-Benaki, ''Kıbrıs'ın Rum AB'ye girmesi büyük bir adımdı, ancak önümüzde daha uzun bir yol var. Kardeş Kıbrıs Rum halkına desteğimiz ve kara yıldönümü nedeniyle hissettiklerimiz biliniyor'' diye konuştu. 
     
</TEXT>
</DOC>
