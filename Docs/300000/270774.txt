<DOC>
<DOCNO> 270774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur40.html </URL>
<DATE> 2004/09/10/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Öğretmenlerin atama tepkisi .. 
</HEADLINE>
<TEXT>

     Hakkari'de öğretmen atamalarının Milli Eğitim Müdürlüğü'nce oluşturulan atama komisyonu tarafından yapılması tepkilere neden oldu. 
     Milli Eğitim Bakanlığı'nca 2004-2005 eğitim-öğretim yılında merkez ve köylerdeki okullarda görev yapmak üzere Hakkari'ye atanan 123 branş ve 56 sınıf öğretmeninin yer belirlemesi, Milli Eğitim Müdürlüğü'nün oluşturduğu atama komisyonu tarafından yapıldı. 
     Önceki yıllarda kura usulü ile yapılan atamaların bu yıl Milli Eğitim Müdürlüğü görevlilerince yapılmasına tepki gösteren öğretmenler, bütün illerde kurayla belirlenen öğretmen atamalarının Hakkari'de bu yöntemle yapılmasına bir anlam veremediklerini söylediler. 
     Türkiye'nin neresinde olursa olsun görev yapmaya hazır olduklarını vurgulayan öğretmenler, ''Kura çekimi her yerde açık olarak yapılırken, Hakkari'de öğretmenlere ve basın mensuplarına kapalı olarak yapıldı. Kendi kuralarımızı kendimiz çekerek görev yerlerimizi belirlemek isterdik'' şeklinde konuştular. 
     Milli Eğitim Müdürü Abdülhekim Turgut ise öğretmenlerin görev yerlerinin belirlenmesi için atama komisyonu oluşturduklarını kaydederek, atamalarda herhangi bir torpil ya da usulsüzlüğün söz konusu olmadığını söyledi. 
     
</TEXT>
</DOC>
