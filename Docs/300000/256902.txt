<DOC>
<DOCNO> 256902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur33.html </URL>
<DATE> 2004/07/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ayağına batan iğne midesinden çıkarıldı .. 
</HEADLINE>
<TEXT>

     Ağrı'nın Patnos İlçesi'nde yaşayan Hayriye Bilir'in halay çekerken ayağına batan dikiş iğnesi, 1 hafta sonra midesinden çıkarıldı. 
     Alınan bilgiye göre, ilçenin Kazanbey Köyü'nde oturan ve bir hafta önce akrabalarının düğününe katılan 18 yaşındaki Hayriye Bilir, halay çektiği sırada ayağına dikiş iğnesi battı. 
     Ayağındaki iğnenin sızısını fark ederek yakınlarına haber veren Bilir, Patnos Devlet Hastanesi'ne kaldırıldı. Hastanede röntgen filmi çekilen Bilir'in ayağında herhangi bir maddeye rastlanmayınca, hastaneden taburcu edildi. 
     Olaydan 3 gün sonra karın bölgesindeki şiddetli ağrı nedeniyle Van Devlet Hastanesi'ne kaldırılan Bilir'i muayene eden Genel Cerrahi Uzmanı Dr. Fatih Rüştü Polat, hastanın tomografisini çekti. 
     Tomografide hastanın karın boşluğunda iğne olduğunu saptayan Dr. Polat, hastaya 3 gün süreyle ilaçla tedavi uyguladıktan sonra, iğneyi endoskopi yöntemiyle midesinden çıkardı. 
     Bilir'in ayağına batan iğnenin karın boşluğuna kadar ilerlemesinin pratikte karşılaşılmayan bir olay olduğunu belirten Dr. Polat, şöyle konuştu 
     ''Bu pratikte pek karşılaşmadığımız bir olay. Ancak, ince metal olduğu için vücutta dolaşabiliyor. Ayağında iğnenin battığı yer belli. Hasta bize ilk geldiği gün tomografi filmi çekildi. Filmde midesinin arka duvarında bir iğne olduğunu saptandı. Bunun üzerine hastaya 3 gün süreyle ilaçlı tedavi uyguladık. 3 gün sonra midenin çıkışı dediğimiz arka duvarda görünen iğne, endoskopi yardımıyla karın boşluğundan alınarak mideye atıldı. İğne daha sonra endoskopi yöntemiyle hastanın ağzından ameliyatsız bir şekilde çıkarıldı. Ben meslek hayatımda ilk defa böyle bir olayla karşılaşıyorum.'' Polat, Bilir'in midesindeki iğnenin çıkartılmasından sonra sağlık durumunun iyi olduğunu ve bugün taburcu edileceğini sözlerine ekledi. 
     

     
</TEXT>
</DOC>
