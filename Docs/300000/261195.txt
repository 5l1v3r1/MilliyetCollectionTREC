<DOC>
<DOCNO> 261195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur17.html </URL>
<DATE> 2004/08/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Av sezonu yarın açılıyor... 
</HEADLINE>
<TEXT>

     2004-2005 av sezonu, yarın başlıyor. Bazı kuş türleriyle yaban domuzu ve çakal avının yapılabileceği av sezonu, 27 Şubat 2005 tarihinde kapanacak. 
     Çevre ve Orman Bakanlığı'ndan yapılan açıklamaya göre, av sezonunun açılışı dolayısıyla yarın Tokat-Sivas yolunun Batmantaş Köyü ayrımı 5. kilometresinde bakanlık Müsteşar Yardımcısı Bünyamin Karaca ve Doğa Koruma ve Milli Parklar Genel Müdürü Prof. Dr. Mustafa Kemal Yalınkılıç'ın da katılacağı törenle doğaya bin 500 keklik bırakılacak. 
     Merkez Av Komisyonu, hangi av hayvanlarının hangi tarihlerde avlanacağını belirledi. 
     Buna göre bıldırcın, kayagüvercini, tahtalı ve üveyik avı 7 Ağustos'ta başlayıp 30 Ocak'ta sona erecek. 
     Kumkekliği, kınalıkeklik ve kayakekliği avı 9 Eim Cumartesi günü başlayacak ve 30 Ocak'ta bitecek. 
     Sakarmeke, sakarca kazı, yeşilbaş, bozördek, fiyu, kirik çamurçun , macar ördeği, tepeli patka, kılkuyruk ördek, karabaş patka, elmabaş patka, karaördek, çıkrıkçın, altıngöz, karatavuk, çulluk ve bekasin avı 9 Ekim ile 27 Şubat tarihlerinde yapılabilecek. 
     Alakarga, küçükkarga, ekinkargası, leşkargası, saksağan ile sadece atmacacılık sertifikası sahibi kişilerin gaço larak avlanmalarına izin verilen serçe avı 7 Ağustos'ta başlayıp, 27 Şubat'ta sona erecek. 
     Yaban tavşanı, ada tavşanı, tilki, kaya sansarı ve kuyruksüren 9 Ekim ile 27 Şubat tarihleri arasında avlanılabilecek. 
     Yaban domuzu ve çakal avı ise 7 Ağustos'ta başlayıp, 27 Şubat'ta bitecek. 
     Çevre ve Orman Bakanlığı, jandarma ve emniyet teşkilatlarıyla muhtarlıklar, 4915 sayılı Kara Avcılığı hükümlerine ve Merkez Av Komisyonu kararlarına aykırı hareket edenler hakkında yasal işlem yapılacak. Avlanma kurallarına aykırı davrananlar, av hayvanı türüne göre 100 milyon lirayla 30 milyar lira arasında değişen para cezasına çarptırılacak. Bu kişilerin av silah ve malzemelerine, Kara Avcılığı Kanunu'nun 28'inci maddesi uyarınca el konulacak. 
     Av döneminde ilgili yasal mevzuat uyarınca yivsiz tüfek ruhsatnamesi alan avcılar, Çevre ve Orman Bakanlığı'ndan avcılık belgesi almak şartıyla avlanma izin ücretlerini Ziraat Bankası şubelerindeki il çevre ve orman müdürlükleri döner sermaye hesabına yatırdıkları takdirde avlanabilecek. 
     
</TEXT>
</DOC>
