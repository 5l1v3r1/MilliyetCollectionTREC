<DOC>
<DOCNO> 268125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko04.html </URL>
<DATE> 2004/09/01/ </DATE>
<TIME> 02.45 </TIME>
<AUTHOR>  </AUTHOR>
<HEADLINE>
İmar Bankası Raporu Denetimlerde zaafiyet var 
</HEADLINE>
<TEXT>

     İmar Bankası olayından hareketle bankacılık sektörünün gözetim ve denetim çerçevesinin değerlendirilmesi ve daha da güçlendirilmesi için atılması gereken adımların tespiti amacıyla oluşturulan komisyon, çalışmalarını tamamladı ve raporunu hazırladı. 
     Jean-Louis Fort ve Peter Hayward tarafından hazırlanan rapor, Hazine'nin web sitesine konuldu. Raporda, iyi bir denetim sisteminin dört seviyeli kontrole dayandığı belirtilerek, ''İmar Bankası olayı bize göstermiştir ki, bu 4 seviyeli kontrollerin hepsinde zaafiyet vardı'' tespitine yer verildi. 
     Raporda, bankaların kollektif yönetim sisteminin modernize edilmesi için değişiklikler yapılması tavsiye edilirken, dış hesap denetim süreçlerinin modernize edilmesi ve Bankacılık Düzenleme ve Denetleme Kurulu'nun BDDK tüm kontrol sistemlerinin işlediğinden emin olmasını sağlayan yollarda da değişiklik yapılması önerildi. 
     Bu değişikliklerin bazılarının kanunlarda değişiklik yapılmasını gerektirdiği ve bunun zaten yapıldığı hatırlatılan raporda, BDDK'nın yetkilerinin yönetim biçiminde daha esneklik sağlayacak biçimde geliştirilmesi gerektiği vurgulandı. 
     Denetimin tek başına düzenlemeden daha kompleks bir faaliyet olduğu ifade edilen raporda, ''Her bir banka için denetim sorumluluğunun daha kusursuz biçimde paylaştırılması gerekir ve BDDK'nın değişik fonksiyonları arasındaki koordinasyon daha etkili hale getirilmeli'' ifadesi yer aldı. 
     Özellikle yerinde denetim fonksiyonunun, devamlı ve kalıcı denetim süreci içinde daha etkili şekilde birleştirilmesi gerektiği vurgulanan raporda, teklif edilen reformların belki gelecekteki başarısızlıkları önlemeyeceği, ancak saptanmış başarısızlıkların tekrar yaşanmasını önemli ölçüde azaltacağı da belirtildi. 
     Bankalardaki zaafiyetlerin tanımlanması ile daha etkili ve daha seri şekilde bunlarla ilgilenilmesi gerektiği kaydedilen raporda, bu değişikliklerin banka denetimini dünya ve AB'deki en iyi uygulamalara yaklaştıracağı vurgulandı. 
     
     ''SİSTEM İMAR OLAYINDA NEDEN BAŞARISIZ OLDU '' 

     Raporda, İmar Bankası'nda problemin 1984 yılında bankanın kontrolündeki değişikliğin kabul edilmesi olduğu ifade edilirken, görünüşe göre bankanın bu ana kadar bir ''şirket banka'' olarak idare edildiği ve sadece grup şirketlerine borç para verdiği belirtildi. 
     Yanıltıcı bilgi vermenin alt seviyedeki personelden çok üst seviyedeki yöneticilerden kaynaklandığı kaydedilen raporda, yine de güçlü ve etkili bir kontrol sisteminin, böylesine yanlış bilgilendirme olaylarının yapılmasının uzun süre gizli tutulmasını zorlaştırabileceği vurgulandı. 

     
</TEXT>
</DOC>
