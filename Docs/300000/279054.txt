<DOC>
<DOCNO> 279054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun20.html </URL>
<DATE> 2004/10/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İşte İngiliz gözüyle Türkiye'nin AB için avantajları-dezavantajları 
</HEADLINE>
<TEXT>

     İngiltere'nin önde gelen yayıncılarından Lord George Weidenfeld, Alman Bild gazetesine, ''Türkiye'nin AB'ye getireceği avantajlar ve dezavantajlar'' hakkında görüşlerini anlattı. 
     Weidenfeld, ekonomisi hızla gelişen Türkiye'nin Avrupa için büyük bir ekonomik pazar olduğunu belirterek, ''Türkiye, Arap ülkelerinin aksine eğitimli idarecilere ve işadamlarına sahip. İsrail dışında tüm Asya kıtasındaki Türk üniversiteleri dünya çapında üne sahip. Avrupa'da yüzyılımızda çok büyük sorun olacak nüfus gerilemesine karşı da Türkiye genç bir iş gücü potansiyeline sahip'' dedi. 
     Türkiye'nin Kafkas ülkelerine komşuluğuyla da doğalgaz ve petrol ticaretinde istikrar sağlayıcı bir rol üstlenebileceğini kaydeden Weidenfeld, ''Türkiye, demokratik, laik ve özgür toplum düzeniyle İslam aleminde köktendinciliğe, hoşgörüsüzlüğe ve terörizme karşı mücadelede önderlik yapabilir'' diye konuştu. 
     Weidenfeld, Türkiye'nin AB üyeliğiyle ilgili endişeleri hakkında da, radikal dincilerin güçlenerek Avrupa'da gizlice kök salabileceklerini ve 20 yıl sonra nüfusunun 100 milyona ulaşması beklenen Türkiye'nin Birliğe pahalıya mal olabileceğini söyledi. 
     Türkiye'den Avrupa ülkelerine yönelik göçün artabileceğini de kaydeden Weidenfeld, Türkiye ile birlikte AB'nin sınırlarının da kriz bölgelerine dayanacağına işaret etti. 
     Weidenfeld, nihai değerlendirmesinde, Türkiye'ye verilen sözlerden dönülmesi için çok geç olduğunu, Türkiye'den bazı şartları yerine getirmesini istemenin doğru olduğunu ifade ederek, ''Müzakerelerde tüm konular açıkça görüşülmeli ve sorunlar çözülmeli. Akıllı bir müzakere ortağı bu şartları anlayacaktır. Bunları anlamak istemezse, sadece Türkiye karşıtlarının tezlerini güçlendirmiş olacaktır. Burada söz konusu olan tüm Batı dünyasının geleceği. Tehlikelerle dolu olan yüzyılımızda sallantıya uğramamalıyız'' şeklinde konuştu. 
     
</TEXT>
</DOC>
