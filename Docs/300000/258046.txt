<DOC>
<DOCNO> 258046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonsiy14.html </URL>
<DATE> 2004/07/25/ </DATE>
<TIME> 23.39 </TIME>
<AUTHOR>  </AUTHOR>
<HEADLINE>
Ecevit'in veda konuşması... 
</HEADLINE>
<TEXT>

     DSP Genel Başkanlığı'nı bırakan Bülent Ecevit, kongrede yaptığı veda konuşmasında, Genel Başkanlığa seçilen Zeki Sezer'e inandığını ve güvendiğini belirterek, ''Ne zaman bana gereksinim duyarsanız, onun ve sizlerin yanında olacağım'' dedi. 
     Ecevit, kurultayda yaptığı veda konuşmasında, kongre dolayısıyla partilileri kutlayarak, ''En demokratik ülkelerde bile bu gibi olaylar olduğunda çok kavgalar olur, bıçaklar konuşur, jandarmalar ve polisler salona girmek zorunda kalırdı'' dedi. 
     Bülent Ecevit, bu kongrede, herkesin uygarca ve rahatça salona girebildiğini, hiçbir tartışmanın yaşanmadığını söyledi. 
     Sezer'in demokratik sol kültürde uzun yıllar başarıyla çalıştığını dile getiren Ecevit, Sezer'in bu sonucu elde edeceğine inandığını belirtti. 
     Ecevit'in konuşması sürerken, eşi Rahşan Ecevit'i de kürsüye çağırması üzerine, salonda bulunanlar, ''Türkiye sizinle gurur duyuyor'' sloganı attı. 
     Bir genel başkan adayının, DSP'nin son seçimlerde aldığı oy oranının yüzde 1-2'lere düşmesini eleştirdiğini hatırlatan Ecevit, bu sonuçta örgütün ilgisi bulunmadığını kaydetti. 
     57. Hükümet döneminde birtakım oyunlar oynandığını ve kendilerinin ''açığa düştüğünü'' ifade eden Ecevit, kendisinin de 8-9 ay süren hastalık döneminde, eşiyle birlikte parti işleriyle gereğince ilgilenemediklerini anlattı. 
     Ecevit, seçimlerdeki başarısızlığı DSP örgütüne yüklemenin, ''çok insafsızlık'' olduğunu ifade ederek, ''Benim için çok güzel şeyler söyledi ama örgüte bu insafsızlığı yapmamak gerekirdi. Zaten yapan da çok az'' diye konuştu. 
     Sezer'i kutlayan Ecevit, Sezer'e güvendiğini ve inandığını kaydetti. ''Onun ve sizlerin yanında olacağım'' diyen Ecevit, ne zaman kendisine gereksinim duyulsa gücünün yettiği kadar katkıda bulunacağını ve elinden geleni yapacağını söyledi. 
     
     ''KENDİME BİRAZ DAHA ZAMAN AYIRABİLECEĞİM'' 
     Bundan sonra kendine biraz daha fazla zaman ayırabileceğini anlatan Ecevit, eşi Rahşan Ecevit ile yarım asırı birlikte geçirdiklerini, birbirlerini sevdiklerini ve evlendiklerini dile getirdi. Ecevit, 50 yıllık hayallerinin bir dağ başına gidip resim yapmak ve şiir yazmak olduğunu anlatarak, artık biraz daha kendilerini duyabileceklerini vurguladı. 
     Partililere, ''benim yapamadıklarımı yapacaksınız'' diye seslenen Ecevit, partililerden köy köy dolaşmalarını istedi. 
     
     CHP'YE ELEŞTİRİ 
     Konuşmasında CHP'yi de eleştiren Ecevit, CHP'nin, iktidar ve toplum üzerinde hiçbir etkisinin bulunmadığını öne sürdü. Ecevit, ''Bir yandan ne yapacağı belli olmayan, Türkiye Cumhuriyeti'nin temel unsurlarını reddeden, koskoca ama kof bir iktidar var. Bir yandan da bir boşluk var. O boşluğu en kısa zamanda doldurmak zorundayız. Biz olmadan Türkiye kurtulmaz'' diye konuştu. 
     
</TEXT>
</DOC>
