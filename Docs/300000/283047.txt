<DOC>
<DOCNO> 283047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/spor/spo06.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da futbol terörü 
</HEADLINE>
<TEXT>


Yeşil-Beyazlı taraftarlar, Yimpaş Yozgat yenilgisi sonrası şehri birbirine kattı. Takviye emniyet güçlerinin müdahalesiyle yirmiye yakın fanatik gözaltına alındı 


Gerilim sokağa taştı 
İKİNCİ Lig A Kategorisi'nde hızlı bir düşüş yaşayan Bursaspor'un, Yimpaş Yozgatspor'a, bir de penaltı kaçıran Yasir'in golüyle 1-0 yenildiği maçtan sonra olaylar çıktı. Ev sahibi taraftarların protestosu nedeniyle gergin geçen mücadelenin ikinci yarısında kalp krizi geçiren bir kişi ilk müdahalesi stadda yapıldıktan sonra hastaneye kaldırıldı. Karşılaşma sonrası ise şehir savaş meydanını aratmadı. 

Polise taş yağmuru 
FANATİK taraftarlar, Altıparmak Caddesi'nde adeta terör estirdiler. Yaklaşık 80 kişilik grup, birçok işyeri ve otomobilin camlarını kırdı. Polisler de taş yağmurundan nasibini alırken, yaralanan Anadolu Ajansı muhabiri Hüseyin Yeşilkavak'ın başına 6 dikiş atıldı. Göstericiler, İnönü Caddesi'ndeki Beşiktaşlılar Derneği'ni de taşladı. Takviye kuvvetlerin gelmesiyle birlikte 18 kişi gözaltına alındı. 


</TEXT>
</DOC>
