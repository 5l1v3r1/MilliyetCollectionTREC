<DOC>
<DOCNO> 297070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonspo30.html </URL>
<DATE> 2004/12/12/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Aziz Yıldırım, alınan kurallara uyulmamasını sert dille eleştirdi 
</HEADLINE>
<TEXT>

     Fenerbahçe Kulübü Başkanı Aziz Yıldırım, Galatasaray ile yapılan derbi maçta, merdivenlerin boşaltılmamasına rağmen karşılaşmanın oynatılmasına tepki gösterdi. 
     Aziz Yıldırım, maç sonrası yaptığı açıklamada, federasyonun merdivenlerin boş bırakılması yönündeki kuralını hatırlatarak, ''Biz bugün tarihi bir fırsatı kaçırdık. Maalesef Türk sporu bugün terör ve şiddetin devam etmesinin sağlandığı bir gece olarak anılacaktır'' dedi. 
     Futbol Federasyonu'nun aldığı kararlar doğrultusunda, maçın başlatılmaması halinde, bugün Türkiye'nin çok iyi bir noktaya gideceğini iddia eden Yıldırım, ''Çünkü kaosu önlemek için sadece kulüp başkanlarının ve yöneticilerinin mücadelesiyle bir yere gelemeyiz. Bu işler toplu yapılacak'' diye konuştu. 
     Galatasaray'ı galibiyetinden dolayı tebrik ettiğini kaydeden Yıldırım, şöyle konuştu 
     ''Galatasaray iyi oynadı, biz kötü oynadık. Daha önümüzde çok maç var. Şampiyonluğun en büyük adayıyız, bu iddiamız devam ediyor. Yeniliriz, yeneriz, sezon sonunda şampiyon oluruz. Ama benim üzüldüğüm nokta, bugün bazı olaylar oldu. Hep birlikte emniyet, valilik, Futbol Federasyonu ve bütün kulüpler, İnönü Stadı'nda olan hadiselerden sonra bir araya gelmiştik. Katı kurallar konulacak, şöyle yapılacak, böyle yapılacak diye kararlar alındı ve yayınlandı. Bunların uygulanacağı söylendi. Maçtan önce bütün merdivenler boş bırakılacaktı. Kuralı koyuyoruz, ancak kuralı uygulamak için hiçbir şey yapılmıyor. Federasyon başkanına maçın başlatılmamasını söyledik. Çünkü bir şeyleri düzelteceksek, bunu hep beraber yerine getirmeliyiz. Eğer yerine getirmeyip, adam sendecilik yaparsak, bugün burada oynatılan maçtan dolayı ilerideki hiçbir maçı oynatmamazlık yapamazsınız. Bugün tam zamanı ve yeriydi. Bu maç oynatılmayacak ve tehir edilecekti. Bu şekilde de alınan kurallar Türkiye'de uygulanmaya başlandı diye mesaj verilecekti. Maalesef Türk sporu bugün terör, şiddet şeklinde oluşan bütün olayların devam etmesinin sağlandığı bir gece olarak anılacaktır.'' 
     
     ''GALATASARAY, BİLET VERMİŞTİ'' 
     Bu şekilde bir yere varılamayacağını kaydeden Aziz Yıldırım, ''Çünkü korkuyorlar. Bugün yine Galatasaray, bilet vermişti. Seyirci ayakta, kimse yerine oturmuyor. Bunları düzeltmek için kuralları koyduğun zaman onun takipçisi olacaksın. Takipçisi olmayacaksan kuralları koymayacaksın'' dedi. 
     Galatasaray ile yapılan maçta tribündeki 18 bin kişinin küfür ettiğini savunan Yıldırım, ''Kuralları uyguladığımızda kötü adam durumuna geliyoruz. Burada 18 bin kişi küfrediyor, maçtan sonra protokol tribünü içinde küfrediyorlar. Bunlar yaşanacak bir şey değil, ama bunlar oluyor. Mekteb-i Sultani diyorlar, oradan mezunlar hepsi belli. 18 bin kişi bana küfrediyor ayıp yani'' diye konuştu. 
     Yıldırım, ''Bu konuda yaptırımınız olacak mı '' sorusuna ise şöyle yanıt verdi 
     ''Benim yaptırımım ne olacak Emniyet, valilik, Futbol Federasyonu yapacak. Ben ne yapacağım. Ama biz Fenerbahçe yönetimi olarak taraftarlarımızla birlikte hepimiz mücadele ediyoruz. Bizim statta küfür olmasın, kimseye bir şey söylenmesin istiyoruz. Galatasaray'ı 6-0 yeniyoruz. Geliyorlar, gidiyorlar hiçbir gün onların idarecilerine ya da Beşiktaşlılara bizim statta, şeref tribününde, soyunma odalarına giderken bir hakaret veya küfür olmuyor. Stadımızda neden olmuyor Çünkü Fenerbahçe yönetimi ve taraftarı beraber hareket ediyor. Burada maalesef kimse bir şey yapmıyor.'' 
     
     ''ZAYIF KALIYORLAR, KORKUYORLAR'' 
     Bu akşam için maçın sonucunun önemli olmadığını ifade eden Aziz Yıldırım, ''Biz bunu telafi ederiz. Oyuncularıma güveniyorum. Onlar bunu telafi eder. Biz daha iyi yerlere geleceğiz. Ama önemli olan diğer konuları çözmek. Bunun için fırsatı kaçırdık ve bir daha Türkiye'de şiddet ve terör olayını stattan önleyemezsiniz, önleyemeyecekler de. Burdan söylüyorum, çünkü zayıf kalıyorlar, korkuyorlar. Maçı resmen oynatmayacaksın, tehir edeceksin bitti. Ondan sonra bak bakalım herkes nasıl hizaya gelecek. Ben bunları federasyon başkanına ilettim. Galatasaray Kulübü Başkanı Özhan Canaydın da söylemiş, ama maalesef onlar talimat verdi ve maçı oynattılar'' şeklinde konuştu. 
     Fenerbahçe Kulübü Başkanı Aziz Yıldırım ve yöneticiler, maçtan sonra 1.5 saat statta VIP salonunda oturarak, aralarında maçı değerlendirdiler. 
     
</TEXT>
</DOC>
