<DOC>
<DOCNO> 273095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sondun08.html </URL>
<DATE> 2004/09/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Sigara şirketlerine karşı tarihi dava Salı başlıyor 
</HEADLINE>
<TEXT>

     ABD hükümeti, salı günü sigara üreticilerine karşı tarihi bir dava başlatarak toplam 280 milyar dolar tazminat almaya hazırlanıyor. 
     Hükümet, beş aylık bir kanıt toplama sürecinin ardından Washington Federal Mahkemesi'ne açtığı davanın sebebini, sigara firmalarının, tiryakilerin sigaraya bağımlılığını artırmak için ürettikleri sigaralara yüksek dozda nikotin koymasına, milyarlarca dolarlık tanıtımların ve reklamların özellikle yeni yetme gençleri hedef almasına, bu reklamlarda sigaranın sağlığa olduğundan daha zararsız gösterilmesine, sigaranın zararları hakkında yalan bilgi verilmesine ve sigaranın sağlık üzerindeki etkilerini gösteren bilimsel araştırmaların saklanmasına dayandırdı. 
     ABD hükümeti, dava dilekçesinde, 50 yıldır sigara satışından çok büyük miktarda gelir sağlayan sigara üreticilerinin, halk sağlığına onulmaz zararlar verdiğinin altını çizdi. 
     Hükümetin 35 kişiden oluşan avukat ordusuyla yer alacağı dev davanın ilk kısmının mart 2005'e kadar sürmesinin ve sigara üretimi, reklamı, ambalajı ve satışı konularında katı önlemlerin alınmasının beklediği bildirildi. 
     300 tanığın dinleneceği dava için 73 bin sayfa doküman toplandığı, davanın haftada 4 gün, günde 5 saat süreceği, üreticilere kendilerini savunmaları için 12 hafta süre verileceği kaydedildi. 
     
</TEXT>
</DOC>
