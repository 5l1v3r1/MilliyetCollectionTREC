<DOC>
<DOCNO> 283910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonyas11.html </URL>
<DATE> 2004/10/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Antalya'nın 2005 yılı hedefi 7.5 milyon turist... 
</HEADLINE>
<TEXT>

     Antalya'nın turizmde 2005 yılı hedefinin 7.5 milyon turist olduğu bildirildi. 
     Akdeniz Turistik Otelciler Birliği AKTOB Başkanı Osman Ayık, Antalya'da yılbaşında 6 milyon turist hedefini belirlediklerini, ancak yıl sonunda bu hedefi aşacaklarını bildirdi. Şu anda turistik tesislerdeki dolululuk oranının sevindirici olduğunu belirten Ayık, yıl sonunda Antalya bölgesinde turist sayısının 6 milyon 200 bini aşacağını kaydetti. 
     Gelecek yıl Antalya'nın 7.5 milyon turist hedefini ortaya koyduğunu anlatan Ayık, ''Bölgede önümüzdeki yıl 30 bin yatak ilave olacak. Böylece 1 milyonun üzerinde bir turist artışı gerçekleşecek. Geçen 20 yıl içinde arz odaklı bir büyüme gerçekleştirildi. Arzın yarattığı bir talep oluştu'' dedi. 
     Yatak sayısının sürekli artmasının turizmde bir zorlama yaratabileceğini de vurgulayan Osman Ayık, ''2010 yılında Türkiye 30 milyon turist hedefini ortaya koydu. Bunun yarısını Antalya alacak. Bir yandan yatak sayısı artarken, bir yandan da turist sayısı artacak. Ancak yatak sayısının artması tabi ki rekabeti de beraberinde getirecek. Bu bazı sıkıntılar da yaratabilir'' dedi. 
     
     2 MİLYON RUS TURİST BEKLENİYOR 
     Rusya'dan Antalya'ya büyük bir talep olduğunu anlatan Osman Ayık, gelecek yıl bu ülkeden 2 milyon turist beklediklerini, 2010 yılında da 5 milyon Rus turistin bölgeye gelmesini hedeflediklerini kaydetti. 
     Ayık, Antalya bölgesinin bu güne kadar eğlence merkezli turizm yaptığını, gelecek yıllarda ise kültür turizminin ağırlık kazanabileceğini sözlerine ekledi. 
     
</TEXT>
</DOC>
