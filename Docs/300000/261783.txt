<DOC>
<DOCNO> 261783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonsiy10.html </URL>
<DATE> 2004/08/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Baydemir Taziye ziyaretimiz dini inancımız gereği 
</HEADLINE>
<TEXT>

     Büyükşehir Belediye Başkanı Osman Baydemir, Hevsel bahçelerinde ölü olarak ele geçirilen teröristin ailesini ziyareti konusundaki eleştirilere "Taziyeye gidişimizin de, bu kadar abartılmış olmasına bir anlam verememekteyim. Her şeyden önce, bu dini inancımızın ve geleneklerimizin gereğidir. Kim olursa olsun bunun yapılması normaldir" karşılığını verdi. 
     Osman Baydemir, yaptığı yazılı açıklamada, göreve geldikleri günden bu yana diğer belediye başkanlarıyla kentin güven ortamı, demokrasi kültürü, hoşgörü ve sevgiyi oluşturmaya çalıştıklarını belirtti. Bundan rahatsızlık duyanların, kendilerini "olduğundan farklı" gösterme çabası içine girdiklerini savunan Baydemir, Hevsel Bahçeleri olayının olduğu akşam hastaneyi belediye başkanı arkadaşlarıyla ziyaret ederek, yaralılara geçmiş olsun dileğinde bulunduğunu, yaşamını yitiren güvenlik görevlisinin ailesine taziye dileklerini ilettiğini hatırlattı. Baydemir, olay sonrasında daha önce planlandığı şekliyle Munzur Festivali'ne katılmak üzere iki günlüğüne Tunceli'ye gittiğini belirtti. 
     
     "GERİLİMİ DÜŞÜRME NOKTASINDA ETKİN ÇABA SARF ETTİK" 

     Diyarbakır'ın on gün boyunca kesintisiz büyük bir gerilim yaşadığını vurgulayan Başkan Baydemir, "Bizler gerilimi düşürme noktasında etkin çaba sarf ettik. Barış, huzur ve güven, ortamının sağlanmasında tek başına polisiye tedbirleri yeterli görmemek gerekir. Eğer bugün, kentte büyük olaylar yaşanmamışsa bunda bizim ve sivil toplum örgütlerinin payının büyük olduğuna inanıyorum" dedi. 
     
     "ZİYARET DİNİ İNANCIMIZIN GEREĞİ" 

     Osman Baydemir, taziye ziyaretine gidişlerinin bu kadar abartılmış olmasına anlam veremediğine dikkat çekerek, "Her şeyden önce, bu dini inancımızın ve geleneklerimizin gereğidir, kim olursa olsun, bunun yapılması normaldir. 
     Kaldı ki bizim hiçbir annenin, dul ve yetim kalmış eş ve çocuklarının acıları arasında ayrım yapmamamız gerekir" değerlendirmesini yaptı. "Bu on günlük dönemde yaşanan tüm acılar, hepimizin ortak acısıdır" diyen Baydemir, "Bir daha böylesi olayların yaşanmaması için çaba gösterilmesi gerekirken, birbirimizi olduğundan farklı gösterme çabası içine girilmesi, Türkiye'nin kavuşması gereken güven ve barış ortamına katkı sunmayacaktır" dedi. 
     
     ÇEKİM AMATÖR KAMERA DEĞİL, POLİS KAMERASI 

     Baydemir, hastane ziyaretini, yaşamını yitiren insanları, yaralıları ziyareti ve taziye ziyaretini gizlice gerçekleştirmediklerini dikkat çekerek, tüm ziyaretlerinin tamamen açık yapıldığını söyledi. Baydemir, "Bunun gizlenmesinin gereğinin olmadığını düşünüyorum. 'Amatör kamera' denilen çekim de, emniyete ait kameradır. Kentteki bütün faaliyetlerime ve ziyaretlerime aynı araçla gitmekteyim. Sağduyuyla değerlendirildiğinde, bugüne kadar gösterdiğim tavrın, eleştirilecek hiçbir yanının bulunmadığına inanıyorum" diye konuştu. Osman Baydemir, şunları dedi 
     "Kentin yaşadığı bu ortak acı karşısında ilk günden beri gösterdiğimiz, bu insani ve sorumlu tutumun, gerginliği artırıcı bir şekilde yansıtılması, oluşturmaya çalıştığımız karşılıklı güven ve kentte yaratmaya çalıştığımız sağduyu ortamını bitirmeye mi yöneliktir Yoksa, bize yöneltilecek olası hukuka aykırı eylem ve işlerin psikolojik zemini mi oluşturulmaya çalışılıyor Bir kez daha herkesi soğukkanlı ve sağduyulu davranmaya, barışa ve hoşgörüye sahip çıkmaya davet ediyorum." Öte yandan, Diyarbakır Valiliği, "Hevsel Bahçeleri" operasyonunda öldürülen kişinin evini ziyaret eden belediye başkanları hakkında Cumhuriyet Savcılığı'na suç duyurusunda bulundu. 

ANKA 

     
</TEXT>
</DOC>
