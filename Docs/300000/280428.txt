<DOC>
<DOCNO> 280428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur13.html </URL>
<DATE> 2004/10/15/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Emine'nin oyunu Önce 'tecavüz' dedi sonra... 
</HEADLINE>
<TEXT>

     Enis YILDIRIM TRABZON, DHA 

TRABZON'da bir yıl önce tanıştığı Şükrü Sırtlı'nın kendisine ilaç içirerek zorla tecavüz ettiğini ve hamile bıraktığını ileri sürerek tutuklanmasına neden olan Emine Bayrak bir hafta sonra şikayetinden vazgeçti. Cumhuriyet Savcısı ise, Şükrü Sırtlı hakkında 10 yıla kadar hapis istemiyle dava açarak, dosyayı Ağır Ceza Mahkemesi'ne gönderdi. 
     Bir yıl önce tanıştığı ve aşık olduğu 27 yaşındaki Şükrü Sırtlı'nın evlenmeyi kabul etmemesi üzerine geçen 7 Ekim tarihinde cumhuriyet savcılığına suç duyurusunda bulunan 19 yaşındaki Emine Bayrak, genç adamın kendisine ilaç içirip, zorla tecavüz ederek hamile bıraktığını iddia etti. 
     Gözaltına alınan Sırtlı suçlamaları kabul etmedi, ancak tututlanmaktan da kurtulamadı. Sevdiği adamın tutuklanmasına gönlü razı olmayan Emine Bayrak, önceki gün cumhuriyet başsavcılığına başvurup şikayetini geri aldı. 
     Ancak soruşturmayı tamamlayan cumhuriyet savcısının, sanık Şükrü Sırtlı hakkında hile yoluyla alıkoymak ve zorla ırza geçmek iddiasıyla 10 yıla kadar hapis istemiyle hazırladığı iddianameyi Ağır Ceza Mahkemesi'ne gönderdiği bildirildi. 
     
</TEXT>
</DOC>
