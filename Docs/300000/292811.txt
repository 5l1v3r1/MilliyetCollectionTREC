<DOC>
<DOCNO> 292811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun25.html </URL>
<DATE> 2004/11/28/ </DATE>
<TIME> 17.59 </TIME>
<AUTHOR>  </AUTHOR>
<HEADLINE>
Rumlar silahlanmadan yana... Yeni silahlar almak istiyorlar 
</HEADLINE>
<TEXT>

     Güney Kıbrıs Rum Yönetimi GRKY Savunma Bakanı Kiryakos Mavronikolas, ''Rum Milli Muhafız Ordusu'na RMMO yeni çağdaş silah sistemleri satın alınması zamanının geldiğini'' belirterek, ''Yeni yılla birlikte RMMO'nun ihtiyaçlarına göre belirli satın alımlar kesinlikle olacak'' dedi. 
     Mavronikolas, Fileleftheros gazetesine yaptığı açıklamada, ''RMMO'nun özellikle zırhlı araçlara, toplara ve diğer uçaksavar silahlarına ihtiyaç duyduğuna'' işaret ederek, bunların 2005 yılı içinde tedarik edileceğini bildirdi. 
     ''RMMO, Türk ordusunda olup bitenleri gözlemleyebiliyor mu '' sorusuna karşılık Mavronikolas, şunları söyledi 
     '' İşgal ordusu hiç azalmadı. Aksine daha iyi şekilde güçleniyor. Geçmişte olduğu gibi yine aynı şekilde savaşa hazır pozisyondadır. Gelişmelere ve Türk siyasilerin söylediklerine rağmen, Türk işgal ordusunun asker sayısının azalmasını veya Yeşil Hat'taki tavrını değiştirmek istediği sonucunu getirecek bir faaliyette bulunmak niyetinde görünmüyorlar. Bizim taraf geçiş noktalarının artırılması, bazı bölgelerde dekonfrantasyon, mayın temizleme gibi gerginliği azaltacak pek çok faaliyetlerde bulundu. Maalesef işgal ordusundan benzer hareketler gelmiyor. Ancak şu anda açıklamak istemediğim, bazı başka düşüncelerimiz olduğunu da söylemem gerek. Gerçekten de hükümet Kıbrıs'taki askeri varlığın dünyanın diğer yerlerinden çok daha fazla olduğunun AB'de ve bütün dünyada anlaşılması için genel bir çaba harcıyor. Türk askerinin sayısının ve elindeki silah sistemlerinin azaltılması hedefiyle gerekli bütün faaliyetlerde bulunuyoruz.'' 
     
     ''ŞİMDİ SİLAHLANMA ZAMANI'' 
     Mavronikolas, ''Diğer tarafta olduğu gibi bizim tarafta da bir süredir silahlanma programları için bütçe göremiyoruz. Yeni çağdaş silahlar alınmasının zamanı gelmedi mi '' sorusuna, şu yanıtı verdi 
     ''Silahlanma programlarında ekonomik olguların ve tabii ki müzakereler, referandum ve Türkiye'nin Avrupa süreciyle ilgili politik gelişmelerin gerektirdiği bir durgunluk yaşandı. Uzun bir süreden sonra şimdi silahlanma programlarımızı yeniden incelemeye ve kararlarımızı almaya çağrılıyoruz. Gelecek 5 yıl için de programlarımız ve alınmış kararlarımız var.'' ''Şu anda sahip olduğumuz programlar temel bakım programlarıdır'' diyen Mavronikolas, şöyle devam etti 
     ''Bunlardan bazıları da silah sistemlerinin iyileştirilmesi programıdır. Yeni çağdaş silah sistemleri satın alınmasının zamanı geldi. Yeni yılla birlikte RMMO'nun ihtiyaçlarına göre belirli satın alımlar kesinlikle olacak. Uzun yılların getirdiği eski sistemlerden kurtulmamız hedefiyle yeni çağdaş silahlar alımından söz ediyorum. Hava savunma sistemlerinden toplara ve zırhlılara kadar olan sistemlerden söz ediyoruz. Komutası Yunanistan'la birlikte yapılmakta olan alanlarda satın alımlar yapılabilir. Yunanistan'ın yeni milli savunma bakanı da askeri ortak savunma doktrinini güçlendirecek pratik ve faaliyetlere sürekli ilgi gösteriyor. 
     Hava gücü son yıllarda geliştirildi ve geldiği düzeyi korumaya devam ediyoruz. Buna paralel olarak Yunan Hava Kuvvetleri'nin olanaklarını da inceliyoruz. Ancak bizim tarafımızdan bir uçaksavar sistemi geliştirilmesini de göz ardı etmiyoruz.'' 
     
     ''MEKANİZE BİRLİKLERİN İYİLEŞTİRİLMESİ GEREKİYOR'' 
     ''RMMO içinde bazı birliklerin geliştirilmesini veya dağıtılmasını ve aynı zamanda RMMO'nun hangi noktaya gelmesi gerektiğini'' incelediklerini açıklayan Rum Savunma Bakanı, şunları söyledi 
     ''Mekanize birlikler büyük bir alandır. Bu alanın iyileştirilmesi gerekir. Aynı şey ortak savunma doktriniyle alakalı olarak hava ve deniz güçleri için de yapılabilir. Bir kriz anında Yunanistan'la eşgüdümlü olarak ve Avrupa ordusuna verdiğimiz taahhütlerimiz doğrultusunda sahip olduğumuz imkanların kullanılması gereklidir.'' ''Kadınların kısa süreliğine RMMO'da hizmet vermelerinin mantıklı olacağını, ancak bunun o kadar da kolay olmadığını'' kaydeden Mavronikolas, ''Çünkü böyle bir şey yeni altyapılar ve yeni kışlalar demektir. Dolayısıyla bugünkü olgularla kadınları askere alacağımızı iddia edemem'' dedi. 
     
     ''RMMO'NUN 6 YENİ RADARI VAR'' 
     ''RMMO'nun geçen yıl itibarıyla 6 yeni radarı olduğunu'' açıklayan Mavranikolas, şöyle konuştu 
     ''Bu radarlar yalnız askeri açıdan değil, her açıdan kıyılarımızı gözetliyor. Radarlar, AB'nin gereklerine uygun olarak denetim, araştırma ve kurtarmayı kaçak göç, uyuşturucu, vb kapsıyor. Yeni radarlar, çok küçük tekneler de dahil olmak üzere her şeyi denetleyebiliyor. Denizden ve havadan tam gözetleme imkanı sunan radarlar çalışmaktadır. Bunlar çok çağdaş radarlardır.'' ''RMMO'nun başına Kıbrıslı Rum bir subay getirilmesinin zamanı gelmedi mi '' sorusuna karşılık da Rum Savunma Bakanı Mavranikolas, ''Gelmediğine inanıyorum. Kıbrıs sorunu var olduğu sürece RMMO'nun başında Yunanlı bir subayın bulunması özellikle önemlidir'' karşılığını verdi. 
     Mavronikolas, Rum-Yunan Ortak Savunma Doktrini'nin normal işleyip işlemediğinin sorulması üzerine ise ''doktrinin normal şekilde işlediğini, Yunanistan Savunma Bakanlığı ile ilişkilerinin mükemmel olduğunu'' belirtti. Mavronikolas, ''RMMO'nun Yunan silahlı kuvvetleri tarafından sürekli iyileştirilmesi ve güçlendirilmesi çabaları devam ediyor'' dedi. 
     
</TEXT>
</DOC>
