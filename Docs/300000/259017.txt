<DOC>
<DOCNO> 259017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko27.html </URL>
<DATE> 2004/07/29/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Beyoğlu Pera yeniden hayat bulacak... 
</HEADLINE>
<TEXT>

     Kenan Gürbüz 

Garanti Bankası Genel Müdür Yardımcısı Nafiz Karadere, ''Garanti Bankası tarafından hazırlanan bir proje ile Beyoğlu ve Pera yeniden eski görkemli günlerine kavuşacak'' dedi. 
     Kastamonu Küre dağlarından Garanti Bankası'nın sponsorluğunda Doğal Hayatı Koruma Vakfı tarafından hayata geçirilen projelerin tanıtım gezisinde, A.A muhabirine açıklamalarda bulunan Garanti Bankası Genel Müdür Yardımcısı Nafiz Karadere, bankalarının Türkiye'de kültür-sanat ve çevre alanında bir çok projeye destek verdiğini, söyledi. 
     Karadere, Garanti Bankası'nın yaptığı sponsorlukların olumlu geri dönüşleri olduğunu da anlatarak, ''Ünlü bir işadamı beni arayarak, 12 Dev Adam'a yaptığımız sponsorluk nedeniyle bankasını değiştirip bizim bankamıza geldiğini söyledi. Günde en az 2-3 kişi veya kurum sponsorluk yapmamız için bize geliyor. Reklam bütçemizin yüzde 10'unu sponsorluklar için kullanıyoruz. Sponsorluk yaptığımız kurum ve kuruluşların çalışmalarını izleyerek verdiğimiz desteğin doğru yerde kullanılıp kullanılmadığını takip ediyoruz. Doğal Hayatı Koruma Vakfı'na 12 yıldır sponsorluk yapıyoruz'' diye konuştu. 
     
     PERA VE BEYOĞLU PROJESİ 
     Garanti Bankası'nın Pera ve Beyoğlu'nun tekrar eski günlerine dönmesini çok istediğini ifade eden Karadere, Banka tarafından hazırlanan bir proje ile Pera ve Beyoğlu'nun yeniden eski görkemli günlerine döneceğini belirterek, şunları söyledi 
     ''Biz banka olarak Beyoğlu ve Pera'ya çok büyük önem veriyoruz. Bu yerlere sanat galerileri açtık ve yaptığımız projenin ilk etabı olarak bölgenin bir haritasının çıkartmak için yabancı bir şirketle anlaşma yaptık. Çalışma kapsamında bölgenin havadan fotoğrafları çekildi. Profesyonel bir ekip bölgenin kabartma haritasını yapıyor. Bu harita 1-2 ay içinde tamamlanacak. Haritada hangi binanın nerede bulunduğu ve özellikleri yer alacak. Böylelikle bölgeyi ziyarete gelen yerli ve yabancı insanlar neyi nerede bulacaklarını bu harita sayesinde kısa sürede tespit edecekler. Uzun vadede ise günlük kültürel yaşamın canlılığının artması için girişimlerimiz olacak. Bu konuda Kültür Bakanlığı ve bölgede ki belediyelerle ortak projeler hazırlıyoruz.'' 
     
     İNTESA OLAYI 
     Genel Müdür Yardımcısı Karadere, son günlerde gündemde olan İntesa ile Garanti arasında sürdürülen ortaklık görüşmelerinin sona erdirilmesi olayında 4 milyon 100 bin müşterisi olan Garanti Bankası'nın hiç şekilde olumsuz etkilenmediğini işaret ederek, şöyle konuştu 
     ''İntesa ile görüşmeleri karşılıklı durdurma kararı aldık. Biz bu konuda bir deneyim sahibi olmuş olduk. Bu anlaşma olsa bana göre iyi olurdu. Onlarda, bizde bu olay yüzünden bir şey kaybetmedik. Haziran karımızı açıkladık. İnanıyorum ki yıl sonu karı da iyi olur. Bu yaşanan süreçte Garanti Bankası'nın rakamlarında hiç dalgalanma olmadı, çalışanlarda bir olumsuz düşünce ortaya çıkmadı.'' 
     
</TEXT>
</DOC>
