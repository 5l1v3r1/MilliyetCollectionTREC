<DOC>
<DOCNO> 276637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonyas11.html </URL>
<DATE> 2004/10/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Van Gölü Canavarı'nın heykeli dikildi 
</HEADLINE>
<TEXT>

     Van'ın Gevaş Belediye Başkanı Nazmi Sezer, 7 yıl önce gördüğünü iddia ettiği ve o dönemde tartışma konusu olan ''Van Gölü Canavarı''nın 4 metrelik heykelini diktirdi. 
     ''Van Gölü Canavarı'', Gevaş Yatılı İlköğretim Bölge Okulu YİBO Resim Öğretmeni Murat Allahverdi'nin hazırlayarak Belediye Başkanlığı'na sunduğu projeyle ''ölümsüzleştirildi''. 
     Öğretmen Allahverdi'nin, 15 gün önce Belediye Başkanı Nazmi Sezer ile görüşerek projesini sunduğu ''Van Gölü Canavarı'' heykeli, gördüğünü iddia eden kişilerin anlatımı üzerine tasvir edildi. 
     1997 yılında Van Gölü Canavarı'nı gördüğünü iddia eden Gevaş Belediye Başkanı Nazmi Sezer, şunları söyledi 
     ''Van Gölü Canavarı, 7 yıl önce ilçemiz sahilinde göründükten sonra bir daha görülmedi. Ben de belediye başkanı olduktan sonra canavarın heykelini yaptırmaya karar verdim. Öğretmenimizin bize sunduğu projeyi hayata geçirerek, canavar heykelini ilçemizin sembolü haline getirdik. Yapacağımız çevre düzenlemesinin ardından, heykeli törenle hizmete açacağız.'' 
     
     1 HAFTADA TAMAMLADI 
     Gölde yaşadığına inanılan canavarın ortaya çıktığı günden bugüne kadar heykelini yapmayı planladığını belirten Öğretmen Allahverdi, şunları söyledi 
     ''Belediye'ye böyle bir proje sunduğumda onlar da kabul etti. İlçenin girişine yaptığım canavar heykeli, 1 ton ağırlığında ve 4 metre yüksekliğinde devasa bir heykel oldu. 2 milyar liralık demir, çimento, alçı ve boya harcanarak 1 haftada tamamladığım heykel, ilçe halkının ve turistlerin ilgi odağı oldu.'' Allahverdi, bundan sonra Gevaş'ta çekimi yapılan ''Vizontele ve Vizontele Tuuba'' filmlerinde Yılmaz Erdoğan'ın ve kullandığı motosikletin de heykelini yapacağını söyledi. 
     
</TEXT>
</DOC>
