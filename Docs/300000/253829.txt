<DOC>
<DOCNO> 253829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko31.html </URL>
<DATE> 2004/07/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Özince Mevduat güvencesinin sınırlandırılmasını olumlu buluyorum 
</HEADLINE>
<TEXT>

     T. Bankalar Birliği Başkanı ve İş Bankası Genel Müdürü Ersin Özince, mevduat güvencesini ''kötülüklerin anası'' diye ifade ettiğini belirterek, mevduat güvencesinin 50 milyar liraya çekilmesini çok olumlu bulduğunu bildirdi. 
     Özince, devletin özel girişimlerin işine garanti vermesinin serbest piyasa ekonomisinin özüne aykırı olduğunu ifade etti. Mevduat güvencesinin kamu ile özel bankalar arasında büyük bir haksız rekabet yarattığına işaret eden Özince, şunları kaydetti 
     ''Görüldüğü gibi, hiç umulmadık bankaların neredeyse sistemin en büyük bankaları kadar mevduat topladığı ortaya çıkmıştır. Ben kötülüklerin anası diye ifade etmiştim onu. Artık, bir yıl önceden de ilan edilmek suretiyle kaldırılan birşeyden ne diye kaygı duyalım ki... Kalkmasaydı kaygı duyardık.'' Özince, mevduatın kamu bankalarına kaymasından korkmadıklarını belirterek, şöyle konuştu 
     ''Kamu bankaları da memleketin bankası. Ama, bugünün Türkiyesi'nde kamu bankaları diye bir kavrama gerek görmüyorum. Benim düşüncem, bütün kamu bankalarımızın da İş Bankası modeliyle halka açık kuruluşlar haline gelmesinde yarar var. Dileğim, yeni yapılacak bankalar kanunlarında kamunun bankacılıktan çıkmasıyla ilgili takvimin verilmesidir. Türkiye'nin en büyük bankacılık reformu bu olur. Esas yapılması gereken en önemli şey o. Halka arz suretiyle de, çok ciddi marka değeri olan kamu bankalarımızı geniş sermayedar kitleleri, tasarrufçularla paylaşma imkanı doğar. '' 
     
     ''TÜKETİCİNİN ADINA KİMSENİN AVUKATLIK YAPMASINA GEREK YOK'' 
     Faizlerden bahsederken Ersin Özince, şu anda yapıldığı şekilde istikrarın sürdürülmesi, kıymetinin bilinmesi ve herkesin görevini noksansız yapması durumunda Türkiye'nin 3 ile 5 yıl arasında tek haneli enflasyon rakamlarında oturacağını kaydetti. 
     Özince, ''Faizler de tek haneli rakamlara gelir, ama Türkiye'de süprizlerin olmaması lazım. Yasalara hepimizin saygısı var, ama bir özelleştirme işi yapıldığında mahkemeden dönmemesi lazım. Ya ona uygun şekilde yapmalıyız ya da dönecekse yapmamalıyız'' diye konuştu. 
     Türkiye'de tüketici fiyatlarının pahalı olduğunu düşünmediğini dile getiren Ersin Özince, şöyle konuştu 
     ''Türkiye Cumhuriyeti'nde ayağını yorganına göre uzatan, ihtiyacı kadar borçlanan tüketici her zaman Türkiye Cumhuriyeti hazinesi fiyatından borçlanmıştır. O fiyat yüksektir, ayrı mesele. Ama, devlet kadar güçlü bir borçlu fiyatından alabilmek de bir avantajdır. Dünyanın her yerinde tüketicinin tabi olduğu faizler devletinkinin çok daha üzerindedir.'' Türkiye'de sadece kredi kartları faizlerinin bir miktar yüksek olduğunu belirten Özince, bankaların çeşitli kredi kartı faizleri uyguladığına dikkati çekti. Halkın tercihinin önemini vurgulayan Özince, ''Halkımız ucuz olanı tercih etmeye devam etsin, etmiyorsa fiyat düşmez. Bu konularda boşu boşuna şikayet etmeye, hele tüketicinin adına kimsenin avukatlık yapmasına da gerek yok. Serbest piyasada kimsenin kimseyi kandırdığı falan yok'' dedi. 
     
     ''KOLİ BASİLİ DOLU DENİZE GİRER MİSİNİZ '' 
     Bankalar Birliği Başkanı Ersin Özince, bankacılık sektöründe Basel II standartları uygulamasına ilişkin görüşlerini açıklarken, şunları söyledi 
     ''Canınızın istediği standartları koyarsınız. Ama, size bir balık adam kıyafeti verseler koli basili dolu denize girer misiniz Dünyanın en iyi otomobilini satın alın, üstünde gittiğiniz yollar topraksa, hiç ummadığınız yerde hendeğe düşme imkanınız varsa hatta deprem olupta yolu ortadan yarabilecek bir kriz ortamı olursa ekonomide, sizin standartlarınızı yükseltmenin hiçbir faydası olmaz. Bilakis, maliyetleri çoktur.'' Basel II standartlarının ve Avrupa kriterlerinin Türkiye için iyi olduğunu ancak, bunlara uygun olarak piyasaların, sistemin ve ekonominin bütününün hazırlanması gerektiğini vurgulayan Özince, ''Bankalarımızın Basel II standardı değil, Basel 12 standardı olmasının halinde dahi Türkiye'nin rating notunun üzerinde not almaları mümkün değildir. Alsalar da birşey ifade etmez'' dedi. 
     
</TEXT>
</DOC>
