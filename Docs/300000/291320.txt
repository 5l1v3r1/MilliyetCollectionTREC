<DOC>
<DOCNO> 291320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/spor/spo04.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Borç yiğidin kamçısı 
</HEADLINE>
<TEXT>


Trabzonspor, doping etkisi yapması amacıyla Fenerbahçe maçı öncesi 5'er milyar prim dağıtınca, oyunculardan 6'şar milyar alacaklı duruma düştü 


Hesaplar tutmadı 
BORDO - Mavililer'de bir ilk gerçekleşti ve kulüp, oyunculardan alacaklı duruma geldi. Fenerbahçe yenilgisinin ardından futbolcular kulübe 6'şar milyar borçlandı. Yönetim, moral vermesi için daha önceki uygulamaların aksine Ankaragücü galibiyetinin 5'er milyar liralık primini geçen hafta ödedi. Bu nedenle Fenerbahçe mağlubiyeti nedeniyle 6'şar milyarlık cezalar oyuncuların hesabından kesilemedi. 

Pusuda bekliyorlar 
CEZALARIN bundan sonra oynanacak karşılaşmaların kazanılması halinde oyunculara verilecek primlerden karşılanacağı bildirildi. Mali Sayman Yüksel Şimşek, "Futbolcuların her zaman bir primi içeride kalıyordu. Ankaragücü galibiyetinin primini moral olsun diye erken ödedik. Şimdi de futbolcular, kulübe borçlandı. Keşke kazansaydık da, prim dağıtsaydık. Ancak olmadı" açıklamasını yaptı. 

Albayrak hazır 

TRABZONSPOR'DA kongre sürecine girilirken, 19 Aralık'taki genel kurul için ismi geçen Nuri Albayrak göreve hazır olduğunu söyledi. Albayrak, "Sürekli parasız yönetim istenmediği yönünde sloganların atılması bana dokunuyor. Trabzonspor için her türlü özveriye hazırım. Ancak gelip, kulis yapamam, oy isteyemem. Camia beni bir göreve layık görürse bundan da kaçmam" dedi. 

Konyaspor mesaisi 

FENERBAHÇE yenilgisi ile zirve yarışında ağır bir yara alan Trabzonspor'da gözler Konyaspor maçına çevrildi. Teknik Direktör Ziya Doğan yönetiminde dün yapılan antrenmanla hazırlıklara başlayan Bordo - Mavililer'de, Fenerbahçe maçında sakatlanan Erdinç ve Tolga çalışmaya katılmadı. Doğan, idman öncesi oyuncularıyla yaklaşık yarım saat süren bir toplantı yaptı. Karadeniz ekibi, düz koşu ve kısa pas çalışmasının ardından yaptığı çift kale ile antrenmanı tamamladı. 

Operasyon kapıda 

KARADENİZ ekibinde Konyaspor maçıyla birlikte revizyona gidilmesi gündeme geldi. Ziya Doğan'ın, cezası biten Tayfun'un yeniden kadroya alacağı, iyileşen D'Haene'nin de Tolga'nın yerine forma giyeceği öğrenildi. Affedilmesinin ardından uzun bir aradan sonra forma bulan İbrahim Ege, sol kanatta bekleneni veremeyen Young ile Fenerbahçe maçında eleştirilen Yattara'nın da cumartesi günü yedek soyunması bekleniyor. 

Trabzon'a ceza geliyor 

FENERBAHÇE maçında sahaya atılan tehlikeli ve yabancı maddeler nedeniyle Trabzonspor bugün Profesyonel Disiplin Kurulu'na PFDK gönderilecek. Gözlemci Hasan Ceylan ve orta hakem Selçuk Dereli ile dördüncü hakem Zafer Önder İpek'in raporları doğrultusunda disiplin kuruluna sevk edilecek olan Karadeniz temsilcisine asgari 5 milyar lira para cezası verileceği ifade edildi. 


</TEXT>
</DOC>
