<DOC>
<DOCNO> 253284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/soneko05.html </URL>
<DATE> 2004/07/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Otomotiv ihracatı AB'ye aktı... 
</HEADLINE>
<TEXT>

     Türkiye ekonomisinin lokomotifi haline gelen otomotiv sektörü, yılın ilk yarısında ihracatının yüzde 72.3'ünü Avrupa Birliği AB üyesi 24 ülkeye gerçekleştirdi. 
     Kıbrıs Rum kesimine ihracat yapılmazken, aday ülke konumundaki Romanya ve Bulgaristan da eklendiğinde, birliğin pazar payı yüzde 74.3'ü buldu. 
     A.A muhabirinin, Uludağ İhracatçı Birlikleri UİB verilerinden yaptığı derlemeye göre, Türk otomotiv sektörü, ocak-haziran döneminde gelişmiş batı ülkeleri başta olmak üzere, 5 kıtada toplam 155 ülke ve özerk bölge ile 13 serbest bölgeye ihracat yaptı. 
     Toplam 4 milyar 800 milyon 964 bin dolarlık otomotiv ihracatının, 3 milyar 474 milyon 8 bin dolarlık kısmı, Türkiye'nin geleneksel olarak en büyük ticari partnerleri konumundaki AB ülkelerinden sağlandı. 
     Bu rakam, toplam otomotiv ihracatının yüzde 72.3'ünü oluştururken, AB üyesi 24 ülkenin, 131 ülke karşısındaki potansiyelini de ortaya koydu. 
     
     İHRACATIN YARISINDAN FAZLASI 4 ÜLKEYE 
     AB ülkeleri arasında, Almanya, Fransa, İtalya ve İngiltere'ye yapılan ihracat, 2 milyar 416 milyon 269 bin dolar ile toplam otomotiv ihracatının yarısını geçti. 
     AB üyesi İspanya, Belçika, İrlanda, Hollanda, Avusturya, İsveç, Yunanistan, Finlandiya, Danimarka, Portekiz, Lüksemburg, Polonya, Letonya, Macaristan, Litvanya, Slovenya, Slovakya, Malta, Çek Cumhuriyeti ve Estonya'ya yapılan ihracat da, yine üst sıralarda yer aldı. Kıbrıs Rum kesimine ise ihracat yapılmadı. 
     
     ADAY ÜLKELERDE DURUM 
     Aday ülke konumundaki Romanya ve Bulgaristan da eklendiğinde birliğin pazar payı yüzde 74.3'ü buldu. 
     Bu iki ülkeye, yılın ilk yarısında 97 milyon 712 bin dolarlık ihracat gerçekleştirildi. Toplam otomotiv ihracatının yüzde 2'sinin yapıldığı ve yakın gelecekte AB üyesi olması beklenen Romanya'da yüzde 56.8, Bulgaristan'da ise yüzde 100.1 oranında artış kaydedildi. 
     AB üyesi ve aday ülke konumundaki toplam 26 ülkeye 3 milyar 572 milyon 565 bin dolar ihracat yapılırken, kalan 129 ülkeye gerçekleştirilen ihracat ise 1 milyar 228 milyon 399 bin dolarla sınırlı kaldı. 
     
</TEXT>
</DOC>
