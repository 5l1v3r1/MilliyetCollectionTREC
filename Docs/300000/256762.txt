<DOC>
<DOCNO> 256762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun33.html </URL>
<DATE> 2004/07/20/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Filistin'de yönetim krizi yine bitmedi... 
</HEADLINE>
<TEXT>

     Filistin Başbakanı Ahmet Kurey'in şimdilik görevinde kalacağı, istifasını ise resmi olarak geri çekmediği bildirildi. 
     Müzakerelerden sorumlu bakan Saib Erekat, Filistin Devlet Başkanı Yaser Arafat ile Kurey arasındaki anlaşmazlığın sürdüğünü belirterek, ''Arafat istifayı reddetmede ısrar ediyor. Ebu Ala Kurey de istifada ısrarlı. Kriz sürüyor'' dedi. 
     Filistinli bakanlar, Kurey'in bakanlar kuruluna, kendisini geçici başbakan olarak gördüğünü söylediğini, bunun da sorunun devam ettiğini gösterdiğini belirttiler. 
     Bakanlardan biri, Kurey'in Arafat'a, başta güvenlik servisleri olmak üzere hükümetinin gerçek bir yetkiye sahip olması gerektiğini söylediğini anlattı. 
     Başka Filistinli kaynaklar da Kurey'in, görevine devam edip etmemeye karar vermeden önce, Arafat'ın hangi yetkilerinden feragat edeceğini açıklığa kavuşturması konusunda devlet başkanına baskı yaptığını söylediler. 
     Kurey, Arafat'ın güvenlik konusunda kendisine daha fazla yetki bırakmasını talep ediyor. 
     Bakanlar kurulu toplantısından sonra, gazetecilerle görüşmemek için arka kapıdan çıkan Kurey'in görevinde ne kadar kalacağı ve bir sonraki adımının ne olacağı bilinmiyor. 
     Arafat ise olağanüstü bakanlar kurulu toplantısından sonra açıklama yapmadı. 
     Filistin İletişim Bakanı Azzam Ahmet, Kurey'in, Filistin lideri Yaser Arafat'ın ısrarı üzerine görevini sürdürme kararı aldığını söylemişti. 
     Bu arada, Avrupa Birliği'nden diplomatik kaynaklar, AB'nin Ahmet Kurey'in yanında olduğunu ve kendisinin görevini etkili şekilde sürdürebilmek için gerekli desteğe ve kaynaklara sahip olması gerektiğini düşündüğünü belirttiler. 
     Kaynaklar, Ortadoğu turuna başlayan AB'nin Ortak Savunma ve Dış Politika Yüksek Temsilcisi Javier Solana'nın mesajının, ''Etkili olabilmesi için Kurey'e ihtiyaç duyduğu kaynakların verilmesinin önem taşıdığı'' olacağını söylediler. 
     
</TEXT>
</DOC>
