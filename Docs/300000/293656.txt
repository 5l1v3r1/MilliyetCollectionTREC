<DOC>
<DOCNO> 293656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/siyaset/axsiy02.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'de neler oluyor 
</HEADLINE>
<TEXT>


Genel Merkez, partide 'Sarıgül vakası yaratıldığından' şik yetçi. Muhalif MHP'lilerin gazetesi Yeni Çağ'a saldırı, 'ülkücü çekişmesini' ortaya çıkardı 

Aydın Hasan - Ankara 


MHP'de parti içi muhalefetin sesi olarak bilinen Yeni Çağ Gazetesi Yönetim Kurulu Başkanı Ahmet Çelik ve yazarı İsrafil Kumbasar'a yönelik saldırı, ülkücü camiada yaşanan çekişmeleri ortaya çıkardı. MHP büyük kongresine 2 yıl süre olmasına rağmen eski Avrasya Stratejik Araştırmalar Merkezi ASAM Başkanı Prof. Ümit Özdağ'ın adı MHP Genel Başkanı Devlet Bahçeli'ye karşı genel başkan adayları arasında geçiyor. 
MHP'nin büyük kongresi, 2003 sonbaharında yapılmıştı. Tüzük çerçevesinde, büyük kongrenin 2006 sonbaharında toplanması gerekiyor. Ancak, son aylarda, MHP yönetiminin baskın bir olağanüstü kongre yaparak, Bahçeli'yi yeniden genel başkan seçerek tartışmalara son verme niyetinde olduğu konuşuluyor. 

Rıza Ayhan 'veliaht' 
MHP çevrelerinde, genel başkan adayı olarak Prof. Özdağ'ın adı ön plana çıkarken, son kongrede yarışı kaybeden Ramiz Ongun ile eski bakan Koray Aydın'ın adı da adaylar arasında geçiyor. Cumhurbaşkanı Ahmet Necdet Sezer'in seçimden birinci çıkmasına rağmen Gazi Üniversitesi Rektörlüğü'ne atamadığı Prof. Rıza Ayhan'ın Bahçeli tarafından "veliaht" olarak belirlendiği de konuşuluyor. 
MHP Genel Başkan Yardımcısı Mehmet Şandır, muhalif harekete tepki göstererek, "MHP'de de bir Mustafa Sarıgül vakası yaratmak isteyenler var. Bu iç muhalefetin bu dönemde sebebi nedir " dedi. Bahçeli'nin sağlık sorunları olduğu yönünde dedikodu yapıldığını söyleyen Şandır, şöyle davem etti 

'Cambaza bak' oyunu 
"Birileri 'adayım' diye geziniyor. Bunlar, MHP'nin dikkatini başka yöne çekme, 'cambaza bak' oyunudur. Olağanüstü kongre çağrısı yapılsa bile kongre seçimli olmaz. Yani MHP'nin gündeminde kongre yok. Yeni Çağ etrafında toplananlar, geçen kongrede, Özdağ'ı tutuyordu. Ancak, aday olamadı. Ongun'u desteklediler. Parti yönetimini hedef alan tenkitler hakaret düzeyine ulaştı. Ocak, kendine hakaret ettirmez. Saldırı spontane gelişmiş. Tasvip etmiyoruz ve MHP ile ilgisi yoktur. Kurşunlama hadisesi provokasyon olabilir. Birileri MHP'yi yıpratmak isteyebilir." 

'Eleştiriler rahatsız etti' 

Yeni Çağ Gazetesi İcra Kurulu Başkanı Ahmet Yabuloğlu, Ülkü Ocakları Başkanı Alişan Satılmış'ın başında olduğu grup tarafından arkadaşlarına saldırıda bulunulduğunu belirterek, "Bir gün sonra Çelik'in işyeri ve arabasına 3 el ateş açıldı. MHP İstanbul il yöneticileri, geçmiş olsun ziyaretinde bulundu. Eleştiriler, parti yönetiminde rahatsızlık yarattı. Genel başkanlık için adı geçenlerden hiçbirini destekleme yönünde bir yayın politikamız, empoze niyetimiz yok. Genel başkanı, ülkücü irade seçer" dedi. 


</TEXT>
</DOC>
