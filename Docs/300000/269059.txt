<DOC>
<DOCNO> 269059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sontur19.html </URL>
<DATE> 2004/09/04/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Yalova Belediye binasında yangın... 
</HEADLINE>
<TEXT>

     Yalova Belediyesi'nin binasının zemin katında çıkan yangında arşiv kayıtları yandı. 
     Yoğun duman yüzünden güçlükle söndürülen yangının diğer katlara sıçraması son anda engellendi. 
     Alınan bilgiye göre, belediye binasından dışarı sızan dumanları fark eden vatandaşların haber vermesi üzerine olay yerine ulaşan Yalova Belediyesi itfaiye ekipleri, yangına yoğun duman ve alev nedeniyle güçlükle müdahale ettiler. 
     İtfaiye ekiplerinin uzun süren çalışmaları sonucu, yangın diğer katlara sıçramadan kontrol altına alındı. 
     Yalova Belediyesi İtfaiye Şube Müdürlüğü ekipleri, henüz çıkış nedeni belirlenemeyen yangında bodrum katında bulunan arşiv bölümünün tamamen yandığını, yoğun duman nedeniyle henüz binaya girilemediğini, ancak içeride kimsenin olmadığını öğrendiklerini bildirdiler. 
     Yalova Belediye Başkanı Barbaros Binicioğlu, yangının çıkış nedeninin henüz netlik kazanmadığını belirterek, ''Bir şey söylemek için çok erken'' dedi. 
     Eski Çalışma ve Sosyal Güvenlik Bakanı Yaşar Okuyan ise gazetecilere yaptığı açıklamada, yangının ''şaibeli'' olduğunu öne sürdü. 
     Belediye Meclisi'nde oluşturulan ''Araştırma Komisyonu''nun arşiv kayıtlarında incelemeler yaptığı bir dönemde böyle bir yangının çıkmasının düşündürücü olduğunu savunan Okuyan, ''Hatta yangının, yeni soruşturmaların başlayacağı bir zamana rastlaması da yine soru işaretlerine neden oluyor'' dedi. 
     Bu arada, olay yerinde söndürme çalışmalarını izleyen CHP İl Başkanı Alaattin Fitoz, ''Olayı mercek altına alacağız. Bu bir skandaldır'' diye konuştu. 

     
</TEXT>
</DOC>
