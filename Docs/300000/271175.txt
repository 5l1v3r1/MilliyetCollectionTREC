<DOC>
<DOCNO> 271175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sonsiy05.html </URL>
<DATE> 2004/09/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sezer, eğitimde laikliğe dikkat çekti... 
</HEADLINE>
<TEXT>

     Cumhurbaşkanı Ahmet Necdet Sezer, ''Eğitim konusundaki temel önceliğimiz, 'öğretim birliği' ilkesi ile anayasal kuralların uygulanması, eğitimin laik niteliğinden ödün verilmemesidir. Yöneteni ve yönetileniyle herkesin bu konuda gerekli duyarlılığı göstermesi, Türkiye Cumhuriyeti'nin varlığını korumasının da güvencesi olacaktır'' dedi. 
     Cumhurbaşkanı Sezer, 2004-2005 Eğitim-Öğretim Yılı'nın başlaması dolayısıyla Cumhurbaşkanlığı Basın Merkezi aracılığıyla bir mesaj yayınladı. 
     Bireylerin farklılaşan yaşam koşullarını ve dünyadaki değişimleri dikkate alan çağdaş eğitimin, toplumsal gelişimin itici gücünü oluşturduğunu belirten Sezer, düşünme yeteneği gelişmiş, sorunlara neden-sonuç ilişkisi içinde çözüm yolları araştıran bilinçli insanın var edilmesini amaçlayan çağdaş eğitimin, bireye, eleştiri ve düşünceye değer vermeyen öğretiler yerine, doğru ve geçerli olanı, bilimsel veriler yardımıyla bulma yeteneği kazandırdığını vurguladı. 
     Cumhurbaşkanı Sezer, bir ülkenin gerçek zenginliğinin insan kaynağı olduğuna işaret ederek, ''Yüzyılımızda dünya, insanı temel alan bilgi ekonomisine geçiş sürecine girmiştir. Bunun ayırdında olan ülkeler hızlı bir kalkınma ivmesi yakalamaktadırlar'' dedi. 
     Eğitimin, insan kaynağının ülkeye ve insanlığa yararlı duruma getirilmesinde baş etmen olduğunu belirten Sezer, Eğitim düzeninin insanın yeteneklerini geliştirecek biçimde sistemleştirilmesinin temel amaç olması gerektiğini ifade etti. 
     
     ''SAĞLAM DEĞER YARGILARI VE ETİK DEĞERLER'' 
     Sezer, şunları kaydetti 
     ''Ülkeye ve insanlığa yararlı yurttaş yetiştirmede, sağlam değer yargılarına ve etik değerlere bağlılık en az yetenekli olmak kadar yaşamsaldır. Bağımsızlık ve özgürlük de mutlaka kişisel karakterin ana ögesi olmalıdır. Eğitim sisteminin, insanımıza bu karakteri kazandıracak içerikte olması yaşamsal önemdedir. 
     Yüce Atatürk'ün, ilke ve devrimleriyle aydınlattığı yolda ilerlemek ve onu doğru yorumlamak, eğitimle başarılabilir. İnsanın eğitim gereksinimi, dogmalarla değil, ancak akıl, mantık ve sağduyuyla anlam kazanan, toplumsal yaşama birşeyler katan, paylaşılan, tartışılan, gelişmeye ve değişime açık değerlerle karşılanabilir. 
     Çağdaş eğitimde öğretmen ve teknolojinin birbirini bütünleyecek nitelikte olması öğretimde kaliteyi getirecek teknolojinin kullanıldığı çağdaş eğitim ortamlarının oluşturulmasına katkıda bulunacaktır. Böylece, çağdaş eğitim kurumları bilgi toplumunun temel ögesi olma işlevlerini başarıyla yerine getirebileceklerdir.'' 
     
     ''ANA DİLİMİZ TÜRKÇE'Yİ ETKİN KULLANAN...'' 
     Cumhurbaşkanı Sezer, geleceğin sağlam temeller üzerine kurulması ve yarınlara güvenle bakılmasının önkoşulunun, çocukların ve gençlerin, olayları derinliğine anlayan, eleştirel düşünen, sorgulayan, bilgili, kendine güvenen bireyler olarak yetişmeleri olduğunu vurguladı. 
     ''Bugünün öğrencilerini, ana dilimiz Türkçe'yi etkin kullanan, sorumluluk ve işbirliğinin önemine inanan ve bu ilkelere uygun davranan dinamik bireyler olarak görmek en içten dileğimizdir'' diyen Sezer, aldığı görev ve sorumluluğu özenle yerine getiren, bilgili olmanın yanında, ulusal değerleri özümsemiş, özgüveni gelişmiş, insan haklarına saygılı, toplum kurallarına uyan, hoşgörülü, duyarlı bireylerin, hızla değişen çağa ayak uydurabileceklerini ve toplumsal gelişime katkıda bulunabileceklerini belirtti. 
     
     EĞİTİM KONUSUNDAKİ TEMEL ÖNCELİK 
     Cumhurbaşkanı Sezer, mesajını şu ifadelerle tamamladı 
     ''Eğitim konusundaki temel önceliğimiz, 'öğretim birliği' ilkesi ile anayasal kuralların uygulanması, eğitimin laik niteliğinden ödün verilmemesidir. Yöneteni ve yönetileniyle herkesin bu konuda gerekli duyarlılığı göstermesi, Türkiye Cumhuriyeti'nin varlığını korumasının da güvencesi olacaktır. 
     2004-2005 Eğitim-Öğretim yılında öğrencilerimize, ülkenin her köşesinde büyük bir yurt sevgisiyle çalışan, aydınlık geleceğimizi borçlu olduğumuz tüm öğretmenlerimize başarılar ve esenlikler diliyorum.'' 
     
</TEXT>
</DOC>
