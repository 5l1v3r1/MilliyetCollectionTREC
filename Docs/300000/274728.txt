<DOC>
<DOCNO> 274728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/guncel/gun02.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anadolu'ya selam' gönderen yazar öldü 
</HEADLINE>
<TEXT>


Yunanistan'ın "Kalemi en tatlı" yazarı Dido Sotiriu, akciğer enfeksiyonunu yenemedi... 

YORGO KIRBAKİ Atina 

T ürkiye'de 1970'li yıllarda en fazla okunan romanlardan biri olan "Benden Selam Söyle Anadolu'ya" eserinin Yunan yazarı Dido Sotiriu 95 , akciğer enfeksiyonu sonucu dün Atina'da öldü. 
1909'da Aydın'da doğan Sotiriu, 1922'de İzmir'den bir gemi güvertesinden ağlayarak çok sevdiği Anadolu'ya veda etti. Savaşlara isyan eden, sol görüşlü ve militan kişilikli Sotiriu, Yunanistan'da özellikle kadın hakları mücadelesinde ön saflarda yer alan bir kadın oldu. En sevilen yazarlardan Sotiriu'nun çeşitli dillere çevrilen "Benden Selam Söyle Anadolu'ya" kitabı, Yunanistan'da 300 bin satarak rekor kırdı. Sotiriu, Yunanistan'da değişik gazetelerde de görev aldı.Yunanistan'da "kalemi en tatlı" yazar olarak da tanınan Sotiriu, hayat hakkında, "Yaşamak sadece karnını doyurmak değildir. Günün birinde son da gelecek. Eğer güzel yaşamışsan güzel de ölürsün" şeklindeki felsefi görüşüyle de tanınıyor. Sotiriu, 88. yaş gününde, "İhtiyarlamadım ama artık parlak bir gelecekten de söz edemem" demişti. 


</TEXT>
</DOC>
