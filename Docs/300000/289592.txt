<DOC>
<DOCNO> 289592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur09.html </URL>
<DATE> 2004/11/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Oğlunu keser sapıyla hastanelik etti 
</HEADLINE>
<TEXT>

     Hasan BÖLÜKBAŞ AKSARAY, DHA 

AKSARAY'da ayağı morarmış halde Devlet Hastanesi'ne annesi tarafından getirilen 11 yaşındaki Türkay Bozlak'ın ve diğer aile fertlerinin babaları tarafından sürekli dövüldüğü ileri sürüldü. Polisin olaya müdahale etmesiyle ortaya çıkan olay sonrası keser sapıyla çocuklarını ve eşini dövdüğü iddia edilen baba aranıyor. 
     Aksaray Merkez Çerdiğin Mahallesi'nde oturan 38 yaşındaki Nafiz Bozlak, ayağı moraran oğlu Türkay'ı tedavi için Devlet Hastanesi'ne getirdi. Doktorlar tarafından yapılan muayene sonucu çocuğun sol ayağında ezikler olduğu ve iltihap oluştuğu belirlendi. Hastanede tedavi altına alınan Türkay Bozlak'ın, "12 yaşındaki ağabeyim İlkay ayağımın üzerinde zıpladı ve onun için bu hale geldi'' sözlerini inandırıcı bulmayan doktorlar durumu polise bildirdi. 
     Polis aile fertlerinin ifadesini alırken anne Nafiz Bozlak, kokoreç satarak evi geçindiren eşi 60 yaşındaki Hicabi Bozlak tarafından sürekli dayak yediklerini iddia etti. 
     Her gün eşinin kendisi ve çocuklarına eziyet ettiğini belirten Nafiz Bozlak göz yaşları içerisinde, "Elinde bıçakla eve geliyor. Sopalarla bizi dövüyor. Çocuklarımı ve beni döverek dışarı atıyor. Korktuğumuz için bir şey yapamıyoruz. Yıllardır dayak yiyoruz ve son olarak oğlum Türkay'ı keserin sapı ile ayağına vurarak bu hale getirdi. Korkumuzdan doktora bile gidemiyoruz. Ne olur bizi kurtarın" dedi. İlkay ve Türkay kardeşler ise, babalarının sürekli keser sapıyla kendilerini dövdüğünü söyledi. 
     Anne Nafiz Bozlak'ın eşinden şikayetçi olması üzerine polis tarafından baba Hicabi Bozlak'ın yakalanması için çalışma başlatıldı. Olayla ilgili soruşturmanın ise sürdürüldüğü kaydedildi. 
     
</TEXT>
</DOC>
