<DOC>
<DOCNO> 291091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko18.html </URL>
<DATE> 2004/11/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hazine yarın iki ihaleyle borçlanacak... 
</HEADLINE>
<TEXT>

     Hazine, bu haftaki 5.9 katrilyon liralık yüklü iç borç geri ödemesinin finansmanı için, yarın biri 217 gün vadeli bono, diğeri de 546 vadeli tahvil ihracına yönelik iki iç borçlanma ihalesi yapacak. 
     Hazine, yarın gerçekleştireceği ilk ihalede 24 Kasım Çarşamba günü valörüyle, 217 gün vadeli Türk Lirası cinsinden iskontolu bono ihraç edecek. Bu bonoların geri ödemesi 29 Haziran 2005'te yapılacak. Hazine'nin yarın yapacağı ikinci ihalede ise yine 24 Kasım valörlü ve 24 Mayıs 2006 geri ödemeli 546 gün vadeli Türk Lirası cinsinden iskontolu Devlet tahvillerinin ihracı gerçekleştirilecek. Bu ihalede TRT240506T19 tanımlı tahviller yeniden ihraç edilecek. 
     İhalelerden sonra Piyasa Yapıcılığı Sistemi çerçevesinde gerçekleştirilecek değişim işlemi kapsamında Hazine, daha önce ihraç ettiği iç borçlanma kağıtlarının bir bölümünü bu hafta ihraç edeceği kağıtlarla değiştirecek. 
     
     YÜKLÜ GERİ ÖDEME 
     Hazine'nin vadesi gelen eski borçlanmaları dolayısıyla bu hafta içinde toplam 5 katrilyon 925 trilyon liralık iç borç geri ödemesi yapması gerekiyor. Bu ödemenin de 5 katrilyon 255 trilyonu çarşamba, 670 trilyonu ise cuma günü yapılacak. 
     Bu haftaki geri ödemelerin 283 trilyonu ortalamadan satışlar nedeniyle kamu kuruluşlarına, 5 katrilyon 642 trilyonu ise piyasaya yapılacak. 
     Bu hafta 217.8 milyon dolarlık dış borç ödeyecek olan Hazine'nin geçen hafta uluslararası piyasalara artırım yoluyla ihraç ettiği Mart 2005 vadeli tahvillerle sağladığı 500 milyon dolar da 24 Kasım Çarşamba günü hesaplara 
     girecek. 
     
</TEXT>
</DOC>
