<DOC>
<DOCNO> 268301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/guncel/gun03.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gerçekten burada mı kaldı ' 
</HEADLINE>
<TEXT>



Antalya'ya üç kez gittiğini söyleyen Putin'in, 1995 yılındaki ziyaretinde de, Beldibi'ndeki Club Aquamarine tatil köyünde bir hafta konakladığı belirlendi. O dönemde St. Petersburg Belediye Başkan Yardımcısı olan Putin, Belediye Başkanı Vladimir Yakovlev ile birlikte Türk - Rus İş Konseyi Başkanı Turgut Gür'ün davetlisi olarak geldiği Antalya'da 12 - 19 Ağustos günleri arasında kaldı. Gür'ün mavi yolculuğa çıkardığı Putin, yatla Üçadalar'a gitti, uzun süre dalış yaptı. 

Soğuk görünüyordu, sıcaktı 
1204 numaralı odada kalan Putin'e hizmet veren kat görevlisi Nilüfer Gökova, "Otel yönetimi için önemli insanlar olduklarını anlamıştım. Dış görünüşü itibarıyla soğuk, ancak aslında cana yakın birisiydi. Sık sık havuzda yüzdü. Odası dağınık olmaz ve genelde temiz kullanırdı" dedi. Club Aquamarine Genel Müdürü Mahmut Veziroğlu da, "Otelimizin yüzde 70'ini Rus konuklarımız oluşturuyor. Ruslar Putin'in adının yazılı olduğu panonun önünde hatıra fotoğrafı çektiriyor. Bazı Ruslar ise bize gelip, 'Gerçekten burada mı kaldı' diye soruyor ve oda numarasını öğrenmek istiyor" diye konuştu. 


</TEXT>
</DOC>
