<DOC>
<DOCNO> 290370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/yazar/altan.html </URL>
<DATE> 2004/11/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Özenilen hayatlar, özendiren hayatlar... 
</HEADLINE>
<TEXT>


METEOROLOJİ'nin bildirdiğine göre, karla karışık yağmurlar geliyormuş İstanbul'a da eskilerin sulusepken dediği. Isı 8 - 10 derece birden düşecekmiş. 
Ne Başkan Bush'un askeri uçak, tank, top ve deniz piyadeleriyle Yakındoğu'ya özgürlük ve demokrasi getirme planları ne Chirac - Tony Blair görüşmeleri ne Gazi'nin ilke ve inkılapları doğrultusu ne de ilahiyat fakültesi öğretileri kasım sonunda ısıların düşmesini engelleyebileceğinden, iş başa düşüyor. İçeride kaloriferler iyi yanmadığında, elektrik sobaları gibi yedek ısıtıcıları devreye sokmak dışarı çıkarken de sıkı giyinmek gerek... 

Kaloriferli yerlerde oturmayanlar da, yakmaya başlayacaklar kömür, yahut odun sobalarıyla, bir hayli tehlikeli olan tüpgaz ısıtıcılarını. 
Bir de yersiz yurtsuz olanlar var bilemiyorum onlar da, nasıl bakacaklar başlarının çarelerine... 
Ne Felluce'deki kanlı perişanlığa üzülmek yarar işlerine ne Washington'un İran üstüne de uzanacakmış gibi görünen pençeleri... 

Çeşit çeşit bayraklar, çeşit çeşit liderler, çeşit çeşit nutuklar, çeşit çeşit demeçler, çeşit çeşit başbakanlar, çeşit çeşit diplomatlar, çeşit çeşit generaller... 
Hiçbiri de, bir işe yaramıyor soğuklar geldiğinde ısınmak için... 
Eli cüzdana uzatmak gerek... 
Bu kez de sorun cüzdanın içi... 

Binlerce yıldan bu yana, hiç bitmeyen bir sorun cüzdanın içi... 
Her dünyaya gelenin hayat pusulası orada. Ve pusulasına özenilen hayatlar özendiren hayatlar... 

Özenilen ve özendiren hayatların agrandismanında "zenginlik" ve "zengin bir hayat" imajı ağır basmakta zenginliğin kaynaklarına pek eğilinmeden... 
Bir de politikanın egemenleri var tabii... 
Bunların dışında, özenilecek ve hedef modeli yapılacak başka hayatlar yok mu acaba 
Ne evlerde, ne okullarda yeterince kurcalanmayan bir konu... 

İsveç, yahut Japon, yahut İtalyan vs. bir kültür ataşesi aracılığıyla, uluslararası bir işbirliği yapılarak, Walt Disney'in, 1969'da Ay'a ilk inen Neil Armstrong'un, Fellini'nin, ünlü bir işadamının, bir terzinin, bir aşçının yaşamöykülerini sevimli bir çizimle anlatan müzikli çeşit çeşit albümler yapılsa çocuklar için... 
Hayal ufukları, nasıl birden genişlemeye başlar o miniskül insanların... 

Cinayetlere kadar varan kapkaçların yaygınlaştığı söylenmede. Suçlular arasında, yaşı 20'den küçük olanlar da bir hayli... 
İstanbul'un, henüz bir taşra yağmasına uğramadığı, nüfusunun 600 - 700 bin dolaylarında olduğu dönemlerde de, yankesiciler vardı. 
Onlar tehditle arabalardan, yolda gidenlerden çanta kapıp kaçmaz trenlerde bir cep telefonunun gaspı için, adam öldürmeye kalkmazlardı. Zaten cep telefonu falan da yoktu ya, o zamanlar... 

Yankesicilerin yöntemi değişikti. Gişeler önündeki kuyruklara girer, sıkışık tramvaylara biner, pazar yeri kalabalığına dalar, çaktırmadan ceplerden yürütürlerdi cüzdanları... 
Bazen iki kafadar yankesiciden biri, bir bayram yerinde, başını kaldırıp dikkatle gökyüzüne bakmaya başlardı. İnsanlar da, onun neye baktığını merak edip, usuldan yavaştan kaldırmaya başlarlardı kafalarını göğe doğru. Bu arada ikinci yankesici de, ceplerden cüzdanları yürütürdü... 

Geçenlerde yakınlarımdan Engin Aymete ile eşi turizmci Verda Aymete sinemaya gitmişler. Şık giyimli genç bir hanım, Verda'nın, içinde epey bir parayla, kredi kartları ve cep telefonu bulunan çantasını çaktırmadan aşırıp kaybolmuş güvenlik kameralarına yakalanmış olduğunu fark etmeden... 

Şimdilerde kenar - kıyı mahallelerinin genç kızları, şık mı şık giyinerek zengince çevrelerin lokallerine gidiyor gözlerine kestirdikleri hanımların, ya ayakta yanlarında durarak, ya yanlarına oturarak onlara yakın kollarını hareketsiz ve göz önünde tutarken, öteki ellerini bellerinin akasından uzatıp, öyle aşırıyorlarmış çantalarını... 

Yaygınlaşan kapkaçların, "sosyo - ekonomik" nedenleri belli... Hazine arazilerinin taşra tarafından yağmalanmasıyla, nüfusu 15 milyona çıkmış bir megapolde zengin mahallelerle, yoksul mahalleler arasındaki yaşam farkı, yüzde 700'lük dengesiz bir uçurum oluşturuyorsa oralarda çeşitli belaların mayalanması doğal... 

Ancak olaylara bir de "psiko - sosyolojik" açıdan bakmakta yarar var... 
Kapkaççılar, zaman zaman tehditli soygunlara da girişirlerken, kendilerinde bir üstünlük hissetmiyorlar mı acaba Güç üstünlüğü, zeka üstünlüğü, başarı üstünlüğü türünden... 

Evlerde de, okullarda da, sokaklarda da küçücük çocukların ilgisini çekecek model yaşamların öyküsünü sevimli bir çizim ve müzikle anlatan albümler yaygınlaşsa... 
Hiçbir etkisi olmaz mı acaba, genç kuşakların yerel koşullanmalardan bir ölçüde kurtularak, 21. yüzyılla daha kolay buluşmalarında 
Kim bilir denemeye değer bendenizce... 
Ve soğuklar yine geliyor işte... 



</TEXT>
</DOC>
