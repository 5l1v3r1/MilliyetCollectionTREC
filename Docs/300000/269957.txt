<DOC>
<DOCNO> 269957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yazar/civaoglu.html </URL>
<DATE> 2004/09/08/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Zinaya veto 
</HEADLINE>
<TEXT>


AKP, "zina maddesi" için ısrarlı olursa umut, "çıkacak yasaya Çankaya'dan - kısmi - veto olasılığı." 
AKP ikinci kez yasalaştırmak için dayatmaz ve tabanını okşamış olmakla yetinerek, YÖK Yasası gibi soğumaya bırakırsa... Bu da bir çözümdür. 
Çünkü... Zina tartışması, Türkiye'nin AB'den tarih beklentilerine çomak sokmak isteyenlere "sürpriz fırsat" oldu. 
Brüksel'den aldığım izlenimlere göre Kıbrıs Rum lobisi "Gördünüz mü referandumda Türklerle bütünleşmeye neden HAYIR dediğimizi" söylemine geçmiş bile. 
Türkiye karşıtlarından "Türkiye, üyelik için olgun değil... Avrupa kültürüyle uzlaşamaz. Bu gibi nedenlerle Türkiye'nin Avrupalı olamayacağı görüşünü savunuyoruz" yorumları yoğunlaşmış. 
Zina için ceza hükmü, "flörtün yasaklanması, bekaret zorunluğu, kadın haklarında geriye gidiş olarak" sunuluyormuş. 
Bir çuval incir berbat ediliyor mu ne 

Abartmayalım 
Peki bu zina maddesi, AB kararını olumsuz yönde değiştirir mi 
Bu iddia - şimdilik - abartılı olur. 
AB zirvesindekiler, AKP hükümetinin, Türkiye'ye AB'yle uyum için çok zorlu engelleri de aşırttığının bilincindeler. Örneğin... 
"- Asker'in devlet yönetiminde ağırlığının azaltılması.... 
- Kürtçe öğrenim ve TV yayını" gibi... 
Birkaç yıl önce düşünülmesi bile hayra yorulmayan bu dönüşümün altındaki imza, AKP'yi, sadece, zina maddesi nedeniyle, defterden sildirecek değil. 
Ancak, Türkiye'nin Ekim raporuna, bu "zina" önemli bir "eksi" olarak girebilir. 
Tabii... 
Madde, Meclis'ten geçse bile Cumhurbaşkanı Sezer tarafından, TCK'ya sokuşturulan birkaç "AB ile uyumsuz madde" ile birlikte veto edilmezse... 
Ki bu "kısmi veto" da, bizim diplomatların AB zirvelerine fısıldadıkları umut olasılık. 

Yola devam 
AB'den tarih almak beklentileri için "ekim raporunun gelişi. Verheugen'in eylülde gelişinden belli oldu... Aralıkta açıklanacak karar ise ekim raporundan belli olur" diyebiliriz. 
Sonuç... 
Aralık'ta "tam üyelik görüşmelerini başlatma kararının" ucu göründü. 
56 yıllık bir tünelden çıkış ışığıdır bu. 
Verheugen'in Türkiye gezisinden izlenimler, son kuşkuları da dağıtmış bulunuyor. 
Elbette... 
Bu aylar öncesinden gözlenen olumlu ufuk çizgisi iyi... 
Öte yandan, önümüzde bu kadar zaman olması, yola taş konulması için de elverişli bir süreç. 
Sözgelişi, daha bir ay önce kimin aklına, TCK'da AB ile uyum değişiklikleri yapılırken araya böyle "zinaya hapis cezası" gibi hükümlerin sokuşturulacağı gelirdi 
AKP kendi ayağına ve Türkiye'ye başka çelmeler daha takabilir. 
Sınırların ötesinde başta Ermeni lobisi olmak üzere pusuda bekleyenler de yola döşedikleri mayınları patlatabilirler. 
Hiç değilse Türkiye, onların ekmeklerine yağ sürmemeli. 

Ön ve ardıl 
Neyse... Ekim raporunun ve aralıkta açıklanacak tarih kararının "ön koşulsuz olması gerektiği ve öyle olacağı" da, AB adına konuşma yetkisi olanların söylemlerinden anlaşılıyor. 
Burada sorun "Türkiye'ye tarih vermek" değil, "Türkiye'nin tam üye olacağı bir sürecin başladığını" Avrupa kamuoyuna anlatabilmek, bunu Avrupa toplumlarına kabul ettirebilmek. 
O nedenle, aralıkta yapılacak "tarih verme" açıklaması ve bu açıklamanın dayanak alacağı ekim raporu, "ön koşullar" koymayacak, ama bu "ardıl koşullar" da koymayacak demek değil. 
Yani... 
Türkiye'ye tam üyelik görüşmeleri tarihi veriyoruz açıklamasına bir dizi "ama"lar takılacak. 
Bu "ama"ların sayısı, Türkiye için ileriye dönük "belirsizlik katsayısını" oluşturacak. 
Katsayıyı aşağıya çekmek ise Ankara'nın kendi kendine çelmeler takmamasıyla da bağlantılı. 



</TEXT>
</DOC>
