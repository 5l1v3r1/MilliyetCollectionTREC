<DOC>
<DOCNO> 288298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun15.html </URL>
<DATE> 2004/11/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Irak Kızılayı Felluce'de büyük felaket var... 
</HEADLINE>
<TEXT>

     Irak Kızılay Kurumu, 4 gündür süren şiddetli saldırılar nedeniyle Felluce kentinde ''büyük felaket'' olduğunu bildirerek, Amerikan güçleri ve Irak hükümetine kente gıda, ilaç ve su yardımı ulaştırmaları için izin vermeleri çağrısında bulundu. 
     Kızılhaç ve UNICEF gibi yabancı kuruluşlardan destek alan Irak Kızılayı, Amerikan güçleri ve Irak geçici hükümetinden Felluce'ye yardım ulaştırmaları ve kentin ana hastanesinde sağlık ekibi oluşturmaları için izin istediğini, ancak henüz yanıt alamadığını açıkladı. Irak Kızılayı sözcüsü Firdevs El Ubedi, mültecilerden ve televizyonlardaki görüntülerden edindikleri kanıya göre Felluce'de ''büyük felaket'' olduğunu söyleyerek, ''Irak hükümeti ve Amerikan güçlerini, masum insanlara karşı insani görevlerimizi yerine getirmemize izin vermeye çağırıyoruz'' dedi. 
     İzin verilmesi halinde kentin her bölgesine ulaştırılacak kamyonlarca gıda, ilaç ve suya sahip doktor ve kurtarma görevlilerinden oluşan 7 Kızılay ekibinin hazır olduğu kaydedildi. 
     Ubedi, çok sayıda ailenin Habbaniye ve yakınındaki diğer köylere sığındığını, bu kişilerin ishal ve kötü beslenmeden mustarip olduğunu söyledi. 
     Bu arada bir Amerikalı askeri sözcü, Kızılay'ın Felluce'nin çevresindeki mültecilere yardım için izni bulunduğunu, ancak kente girişine izin verildiğini söyleyemeyeceğini ifade etti. 
     10 bin dolayında Amerikan askeri pazartesi akşamı Felluce'ye yönelik şiddetli saldırılar başlatmıştı. 
     Amerikan ordusu, saldırılarda 600 militanın öldürüldüğünü tahmin ediyor. Ordu, saldırılarda 18 Amerikan askeriyle 34 Irak güvenlik gücünün öldüğünü belirtiyor. 
     
</TEXT>
</DOC>
