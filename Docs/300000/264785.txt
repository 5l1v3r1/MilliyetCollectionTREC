<DOC>
<DOCNO> 264785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur08.html </URL>
<DATE> 2004/08/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bahçelievler'de kamyon üst geçide çarptı .. 
</HEADLINE>
<TEXT>

     Bahçelievler'de, bir üst geçidin ayağına çarpan kamyonda sıkışan sürücü, yaklaşık 2 saat süren çalışma sonucu kurtarıldı. 
     AA muhabirinin aldığı bilgiye göre, Mahmutbey yönüne giden Hüseyin Kızılarslan yönetimindeki 34 V 3982 plakalı hafriyat yüklü kamyon, saat 05.00 sıralarında, kontrolden çıkarak Basınekspres Yolu Altınyıldız üst geçidi yakınında bariyerlere çarptı. 
     Bir süre sürüklenerek yol kenarındaki su kanalını aşan kamyon, karşı şeride geçip yan yattıktan sonra üst geçidin ayağına çarparak durdu. 
     Kazada, ön kısmı tamamen parçalanan kamyonda sıkışan sürücü Kızılarslan, önce olay yerine gelen yakınları ve polislerce, daha sonra da itfaiye ekipleri ile sağlık görevlilerinin çabalarıyla kurtarılmak istendi. 
     Tüm denemelere rağmen başarılı olunamayınca kaza yerine iş makinesi getirildi. 
     Yaklaşık 2 saat süren bir çalışma sonucu sıkıştığı araçtan kurtarılan Kızılarslan, Dr. Sadık Konuk Bakırköy Eğitim ve Araştırma Hastanesi'ne kaldırıldı. Kızılarslan'ın, hayati tehlikesinin bulunmadığı bildirildi. 
     Kaza nedeniyle karayolunun her iki yönünde uzun süre trafik aksadı. 
     
</TEXT>
</DOC>
