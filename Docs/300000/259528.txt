<DOC>
<DOCNO> 259528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun14.html </URL>
<DATE> 2004/07/31/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İspanya - İngiltere arasında Cebelitarık yüzünden 3. gerginlik... 
</HEADLINE>
<TEXT>

     İngiltere Savunma Bakanı Geoffrey Hoon'ın Cebelitarık'ı ziyareti, İspanya ile İngiltere arasındaki ilişkilerin yeniden gerilmesine yol açtı. 
     300 yıldır İngiltere'nin kolonisi olan Cebelitarık'ta ortak egemenlik isteyen ve bunun için gerek İngiltere gerekse AB nezdinde girişimlerde bulunan İspanya, İngiltere'nin son dönemlerdeki tutumuna tepki gösteriyor. 
     Cebelitarık'ın İngiltere'nin kolonisi olmasının 300. yıldönümü dolayısıyla düzenlenen törene geçen ay İngiliz kraliyet ailesinden Prenses Anne'in katılmasına büyük tepki gösteren İspanyol hükümeti, İngiliz Savunma Bakanı Hoon'un yine aynı gerekçeyle Cebelitarık'ı ziyaretini ''uygunsuz'' bulduğunu açıkladı. 
     İspanya Dışişleri Bakanı Miguel Angel Moratinos, Hoon'un ziyaretinin ''dostça'' olmadığını belirterek, protesto etmek için İngiltere'nin Madrid Büyükelçisi Stephen Wright'ı telefonla aradı. 
     Son 1 ayda Cebelitarık yüzünden İspanya-İngiltere ilişkileri üçüncü kez gerilirken, 8 Temmuz'da ''Tireless'' adlı İngiliz nükleer denizaltısının Cebelitarık'a demirleyip 5 gün kadar kalması, İspanya tarafından protesto edilmişti. 
     Hoon'un çarşamba günü Cebelitarık'taki törene katılıp, İngiltere'ye geri döneceği bildirildi. 
     İspanya ile İngiltere arasında 1713'te imzalanan Utrecht antlaşması ile İngiliz kolonisi statüsü alan Cebelitarık'ta, geçen yıl yapılan anlaşmayla statü değişikliğine gidilerek, İspanya ve İngiltere'nin ortak egemenliği altına girmesi kararlaştırılmış, ancak Cebelitarık halkı yapılan referandumda yüzde 99 gibi yüksek oranla anlaşmayı reddetmişti. 
     
</TEXT>
</DOC>
