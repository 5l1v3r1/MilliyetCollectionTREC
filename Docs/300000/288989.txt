<DOC>
<DOCNO> 288989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/soneko19.html </URL>
<DATE> 2004/11/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
MAN'da 'jet üretim' dönemi başlıyor... 
</HEADLINE>
<TEXT>

     MAN Türkiye A.Ş, otobüs üretimine ilişkin olarak başlattığı modernizasyonla üretim sürecini büyük ölçüde kısaltmayı hedefliyor. 
     MAN Türkiye A.Ş Pazarlama ve Halkla İlişkiler Müdürü Can Cansu, 2004 yılı faaliyetleri ve üretim verileri ile ilgili olarak A.A muhabirine yaptığı değerlendirmede, üretimde zaman faktörünün büyük önem taşıdığını belirterek, gündeme alınan Evolution 2004 ile kapasite artırımına devam edilerek otobüs dış satımında ülke portföyünün daha da genişletileceğini söyledi. 
     Kapasite artırımı projesi ile her 100 dakikada bir otobüsün üretim bandına çıkacağını ve üretimde otobüs başına sürenin azaltılacağını söyleyen Cansu, böylece bir otobüsün toplam üretim süresinin de azaltılarak 29 gün gibi kısa bir süreye indirileceğini bildirdi. 
     Geçtiğimiz yıllarda yakalanan başarı trendinin önümüzdeki yıllarda da sürdürüleceğini ifade eden Cansu, üretime ilişkin alanların da giderek genişlediğini ve bu kapasite artırımına uygun hale getirildiğini belirtti. 
     
     36 ÜLKEYE OTOBÜS İHRACI 
     MAN'ın ihracat yelpazesini önümüzdeki yıl genişletilmesi konusunda da etkin bir pazar faaliyeti içinde bulunduklarını da vurgulayan Cansu, çok sayıda ülkeye otobüs ihracatı yaptıklarını söyledi. 
     Cansu'nun verdiği bilgiye göre, MAN halen başta Almanya olmak üzere, Avusturya, İtalya, Belçika, Fransa, İsveçre, Bulgaristan, Kuzey Kıbrıs Cumhuriyeti, Mısır, Kazakistan, Slovenya, Hırvatistan, Bosna-Hersek, Çek Cumhuriyeti, Macaristan Romanya, Malezya, Fas, Rusya, Güney Afrika Cumhuriyeti ve Çin olmak toplam 36 ülkeye ihracat yapıyor. 
     Cansu, MAN Türkiye'nin 65 trilyon liralık sermayesi ve 2 bin 523 çalışanı ile Türk ve yabancı otomotiv sanayine hizmet verdiğini de hatırlattı. 
     
</TEXT>
</DOC>
