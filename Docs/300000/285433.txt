<DOC>
<DOCNO> 285433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy03.html </URL>
<DATE> 2004/11/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yargı, TBMM'nin beşte birine dokunmak istiyor... 
</HEADLINE>
<TEXT>

     TBMM Başkanı Bülent Arınç, bu dönem milletvekillerinin 105'i hakkında dokunulmazlığın kaldırılması istemiyle hazırlanan fezlekelerin TBMM'ye ulaştığını bildirdi. 
     Bu milletvekillerinin mensup olduğu partilere bakıldığında ise 73 milletvekiliyle AKP ilk sırada yer alıyor. AKP'yi, 23 milletvekili CHP, 1 milletvekiliyle DYP izliyor. Dokunulmazlığının kaldırılması istenenler arasında 2 de bağmısız milletvekili bulunuyor. 
     Bülent Arınç, CHP Kocaeli Milletvekili Muharrem İnce'nin konuyla ilgili soru önergesini yanıtladı. Arınç, 8 Ekim 2004 tarihi itibariyle TBMM'de, 22'nci dönem milletvekillerinden 105'i hakkında yasama dokunulmazlığının kaldırılması talebini içeren 176 dosya bulunduğunu bildirdi. 
     Bülent Arınç, bu dokunulmazlık dosyalarının ait olduğu milletvekili ve bağlı olunan partiye göre dağılımı hakkında da şu bilgiyi verdi 
     "AKP 73 milletvekili hakkında 96 dosya. 
     CHP 29 milletvekili hakkında 67 dosya. 
     DYP 1 milletvekili hakkında 8 dosya. 
     Bağımsız 2 milletvekili hakkında 5 dosya." Arınç, CHP'li İnce'nin bu dosyalardan kaçının ağır cezalık suçları kapsadığı, kaçının adli suçu içerdiğiyle ilgili sorularının yanı sıra, "Yeni TCK ile birlikte bazı dosyaların suç olmaktan çıkacağı varsayıldığından, kaç milletvekili bundan yararlanacak " sorusuna da net yanıt vermedi. Arınç sadece, "Milletvekillerinin işlediği iddia edilen suçların hukuki niteliğiyle anılan fiillerin yeni TCK karşısındaki durumu yargı makamlarınca değerlendirilmesi gereken bir husustur" yanıtını vermeyi tercih etti. 
     
</TEXT>
</DOC>
