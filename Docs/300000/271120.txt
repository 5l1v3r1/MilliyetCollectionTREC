<DOC>
<DOCNO> 271120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/yazar/sazak.html </URL>
<DATE> 2004/09/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
11 Eylül'ü sorgulamak 
</HEADLINE>
<TEXT>


ABD'nin Ankara Büyükelçisi Eric Edelman, 11 Eylül'ün 3. yıldönümü nedeniyle Hürriyet'e bir makale yazmış. 
Büyükelçi Edelman, 'Rusya'nın 11 Eylül'ü diye yorumlanan Osetya katliamından ABD'nin çıkar sağladığına ilişkin imalara da yanıt cümleleri içeren sert üsluplu yazısında, El Kaide'nin gerçekleştirdiği terörist saldırılardan bu yana süregelen 'komplo teorileri'ne tepki gösteriyor 
'Eğer terörizmi yenilgiye uğratacaksak, teröristlerin eylemlerini sis perdeleriyle çevreleyerek ya da yanlış yönlendirilmiş komplo teorileri arkasına gizlenerek sorumluluktan kaçmalarına izin vermemeliyiz.' 
Büyükelçi Edelman'ın değerlendirmesinde, ABD'nin uğradığı yüzyılın en büyük terörist saldırısının ardından kaybedilen 3 bin kişinin ve Amerikan halkının 'Bize bunu niye yaptılar ' şeklindeki düş kırıklığının izleri var. 
3 yıl sonra '11 Eylül'ü sorgulamak' terör kurbanlarının acılarını unutmak, yeni saldırganlıklara ortam hazırlamak anlamına gelmiyor. 
Tersine, kendi ülkemizi, dünyayı ve ABD'yi 2001 sonbaharına göre bugün çok daha fazla tehdit eden yeni eylemlerin önünü almak, savaştan, şiddetten arınmış bir gelecek kurabilmek için '11 Eylül'ü bugün daha çok tartışmak gerekiyor. 
Nitekim ABD Büyükelçisi Edelman da, 'Amerikan halkı, terörizmin 11 Eylül 2001 ile birdenbire ortaya çıkmadığının farkındadır' demekte, buna karşılık çok fazla 'komplo teorisi' üretilmesini hakarete varan bir insafsızlık saydıklarını açıklamaktadır. 
İlginçtir. Edelman'ın örnek olarak verdiği, 'ABD gücünü, niyetlerini bilinçli olarak çarpıtan saçma ve abartılı' komplo teorileri arasında Marmara depremi de yer alıyor. ABD Büyükelçisi 'tektonik silahlar' kullanılarak 1999'da Türkiye'nin batısını vuran trajik depremle ilgili haberlere değiniyor. 
Büyükelçi Edelman, bu bağlamda Türkiye'de gösterime giren ABD'li yönetmen Michael Moore'un 'Fahrenheit 9 11' filmine de makalesinde yer verebilirdi. Atlamış Çünkü Amerikan kamuoyu, haftalardır '11 Eylül kuşkusu'nu sorgulayan Moore'un filmini izliyor. 
'Watergate Skandalı' Başkan Nixon'un sonunu getirmişti, Bush kasımda başkanlık seçimini kaybederse bir film yönetmeninin '11 Eylül yorumu'nun tepki oyları üzerindeki etkileri de demokrasi tarihine geçer. 
Kennedy suikastı gibi 11 Eylül de 'komplo teorileri'ne malzeme olacak. Acıları paylaşırken, teröre karşı çıkmalıyız. Ancak 11 Eylül'ün, 'kitle imha silahı' gibi yalanlarla başka ülkelerin işgali için kullanılması ayıbının hesabını kim soracak 
Bu görev Amerikan seçmenine düşüyor. 
Bush'u düşürmek, daha adil ve barışçı bir dünyaya giden yolu açabilir. Onca yoksulluk ve adaletsizlik varken terörü, yeni savaşlarla önleyemezsiniz 



</TEXT>
</DOC>
