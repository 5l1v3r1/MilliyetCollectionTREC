<DOC>
<DOCNO> 285706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun52.html </URL>
<DATE> 2004/11/03/ </DATE>
<TIME> 22.22 </TIME>
<AUTHOR>  </AUTHOR>
<HEADLINE>
Dünya'dan Bush'a kutlama mesajları... 
</HEADLINE>
<TEXT>

     ABD Başkanı George Bush'un yeniden seçilmesiyle dünyadan kutlama mesajları gelmeye başladı. 
     Fransa Cumhurbaşkanı Jacques Chirac, gönderdiği mesajda, Bush'un ikinci kez başkanlığa seçilmesinin, Fransa-ABD dostluğunun pekiştirilmesi için fırsat olacağını belirtti. 
     Fransa Cumhurbaşkanlığı'ndan yapılan açıklamaya göre Chirac mesajında, ''Fransa ve kendi adıma ABD başkanlığına yeniden seçilmeniz nedeniyle en içten tebriklerimi sunarım'' dedi. 
     Fransa-ABD işbirliğinin diyalog ve karşılıklı saygı çerçevesinde devam etmesi gerektiğini kaydeden Chirac, özgürlük ve demokrasinin sağlanması için teröre karşı ortak mücadelenin de karşılıklı saygı içinde sürmesi gerektiğini belirtti. Chirac mesajında, ''Transatlantik ortaklığı olmasa, bugün karşılaştığımız çok sayıda engele karşı gerekli çözümü bulamazdık'' ifadesini kullandı. 
     
     İRLANDA 
     İrlanda Başbakanı Bertie Ahern de Bush'a kutlama mesajı gönderdi. 
     Mesajında ABD'nin Kuzey İrlanda barış sürecine çok destek verdiğini hatırlatan Ahern, ABD-İrlanda yönetimlerinin, dünyanın karşılaştığı sorunlara karşı birlikte hareket etmeleri gerektiğini kaydetti. 
     
     NATO VE AB 
     NATO Genel Sekreteri Jaap de Hoop Scheffer de Bush'u yeniden seçilmesi nedeniyle kutladı. 
     De Hoop Scheffer mesajında, Başkan Bush'un, ABD'nin NATO bünyesinde ağır yükümlülükler üstlenme geleneğini sürdüreceğinden hiç şüphesi olmadığını ifade etti. 
     NATO Genel Sekreteri, mesajında NATO'yu, ''ABD ile Avrupa arasındaki temel köprü'' olarak nitelendirdi. 
     Avrupa Birliği Ortak Savunma ve Dış Politika Yüksek Temsilcisi Javier Solana da yaptığı yazılı açıklamada, Bush'u kutladı. Solana, ABD ile Avrupa'nın birlikte pek çok önemli sorunla karşı karşıya kaldıklarını belirterek, geçmişte olduğu gibi, başarı sağlamak için ortak hareket etmeyi umduklarını kaydetti. 
     
     FİLİSTİN YÖNETİMİ 
     Filistin Başbakanı Ahmet Kurey, Filistinlilerin Amerikan seçmenince kim seçilirse seçilsin işbirliği yapacaklarını belirterek, Bush'tan İsrail ile Filistinliler arasında bir anlaşma sağlanması için daha çok çaba göstermesini istedi. 
     Kurey, Ramallah'ta yaptığı açıklamada, ''Bizim görevimiz Amerikan başkanını seçmek değil, işbirliği yapmaktır. Bush'un yeniden seçilmesinin İsrail-Filistin sorununda Bush yönetiminin tutumunu değiştirmesi için bir fırsat olacağını ümit ediyoruz'' diye konuştu. 
     Dışişleri Bakanı Nebil Şaat da Bush'un barış sürecinde daha fazla yer almasını ve Devlet Başkanı Yaser Arafat'ın müzakere masasına oturmasına izin vermesini ümit ettiklerini söyledi. 
     
     ÇEK CUMHURİYETİ 
     Çek Cumhuriyeti Devlet Başkanı Vaclav Klaus, George Bush'un yeniden ABD başkanı seçilmesini memnuniyetle karşıladığını söyledi. 
     Klaus yaptığı açıklamada, Bush'un zor zamanlarda gerçek bir lider olduğunu kanıtladığını, Amerikalı seçmenin de bunu seçimde gösterdiğini belirtti. 
     Dışişleri Bakanı Cyril Svoboda da Bush'un seçilmesinden duyduğu memnuniyeti dile getirerek, bunun Çek Cumhuriyeti için iyi bir haber olduğunu söyledi. 
     Yeni Zelanda Başbakanı Helen Clark da Bush'u kutlayarak, geçen 4 yılda Bush ile çok iyi kişisel ilişki kurduğunu belirtti. 
     
</TEXT>
</DOC>
