<DOC>
<DOCNO> 294621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/ekonomi/eko07.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'THY'nin yüzde 50'den fazlasını satacağız' 
</HEADLINE>
<TEXT>


İSTANBUL Milliyet 

Maliye Bakanı Kemal Unakıtan, "THY'nin kısa zamanda yüzde 50'sinden fazlasını satacağız. Satınca THY aynen özel sektör olacak" dedi. 
THY ile Savunma Sanayi Müsteşarlığı arasında gerçekleştirilecek Havacılık Bakım Onarım Modifikasyon Merkezi HABOM projesi, Sabiha Gökçen Uluslararası Havaalanı'nda düzenlenen törenle imzalandı. Törende konuşan Bakan Unakıtan, Türkiye'nin değiştiği gibi THY'nin de değiştiğini ifade ederek, "Halka arzı gerçekleştiriyoruz. Önemli talep var. THY'nin kısa zamanda yüzde 50'sinden fazlasını satacağız. Satınca THY aynen özel sektör olacak. Üzerindeki bağlar, zincirler kopacak. Yüzde 50'sinden fazlasını bu sefer ya da bir dahaki sefer satacağız" diye konuştu. 

'Dolarları kolay kazanmıyoruz' 
HABOM'u da ayrı bir şirket haline getireceklerini dile getiren Unakıtan, özel sektörü de buraya ortak alacaklarını kaydetti. 2005 yılı için önlemler aldıklarını belirten Unakıtan, şunları söyledi 
"Bazen 'Maliye Bakanı vergiyi artırıyor' diyorlar, ama bu kadar fazla otomotiv ithalatına göz yumacak halimiz yok. O dolarları kolay kazanmıyoruz. Bizim iyi üretilmiş arabayı bırakıp, 1600 cc'nin altında haldır haldır araba geliyor. O kadar kolay değil. O zaman vergiyi koyarım arkadaş, hiç yolu yok. Falan sektörü düşünürüm ama 70 milyonun menfaati her şeyin üstünde. Türkiye'nin daha ileri gitmesi için alınması gereken tedbiri alırız." 


</TEXT>
</DOC>
