<DOC>
<DOCNO> 296889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sontur21.html </URL>
<DATE> 2004/12/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Belediye Başkanı'nın kardeşinin evine saldırı .. 
</HEADLINE>
<TEXT>

     Antalya'nın Gündoğmuş İlçesi Belediye Başkanı Mustafa Zafer Arslan'ın kardeşinin evi, kimliği belirsiz kişilerce yakılmak istendi. 
     Mustafa Zafer Aslan'ın kardeşi Hasan Aslan'ın oturduğu evde yangın çıktı. Evin bir kısmının zarar gördüğü yangının, içi gazyağı dolu meşrubat şişelerinin ateşe verilip eve atılmasıyla çıktığı bildirildi. Yangın sırasında evde kimse bulunmadığı için yangında ölen ve yaralanan olmadı. 
     Gündoğmuş Belediye Başkanı Mustafa Zafer Arslan, AA muhabirine yaptığı açıklamada, saldırının, kendisine husumeti olan bir grup tarafından yapıldığını tahmin ettiğini söyledi. 
     Gündoğmuş'taki bir akaryakıt istasyonunun ruhsatını mahkeme kararıyla iptal ettirdiğini, bu olaydan sonra sürekli tehdit edildiğini öne süren Arslan, şunları söyledi 
     ''Uzun süredir tehdit telefonları alıyorum. Gelen tehdit telefonlarında, söz konusu akaryakıt istasyonuna ruhsat vermem isteniyor ve verilmediği taktirde beni ve ailemden bazılarını vuracaklarını söylüyorlar. Gelen telefonlarda Bu petrol senin başını yakacak, seni vuracağız, kan akacak, akrabalarını cezalandıracağız diye ifadeler kullanıyorlar. 10 gün önce Manavgat'ta oturan yeğenim Ali Cumhur Günal, iş dönüşünde tabancayla vurularak yaralanmıştı. Şimdi de kardeşimin evini yaktılar. Kardeşimin evini daha önce de 4 kez yakmaya çalıştılar. Bu olaylardan Gündoğmuş halkı tedirgin olmaya başladı. Ben de tedirginim. Tehdit ediliyorum, yakınlarım saldırıya uğruyor. Korkuyorum. Devlet beni korusun.'' Evine saldırı yapılan kardeşinin ilçede akaryakıt istasyonu işlettiğini de belirten Başkan Arslan, ''Ruhsatını iptal ettirdiğimiz akaryakıt istasyonu sahipleri, benim, kardeşime destek olmak amacıyla kendi ruhsatlarını iptal ettirdiğimi düşünüyorlar. Oysa böyle bir şey yok. Konut alanına yapılmış bir istasyondu ve mahkemeye başvurduk. Mahkeme de yürütmeyi durdurma kararı verdi. Kanunlar ne derse o olur'' diye konuştu. 
     Kendisine ve yakınlarına yönelik tehditlerle ilgili olarak güvenlik birimlerine gerekli başvuruyu yaptığını da belirten Arslan, tehdit telefonlarının, Manavgat ve Kumköy'deki ankesörlü telefonlardan açıldığının tespit edildiğini de bildirdi. 
     Arslan, olayı kamuoyuna daha geniş bilgiler vererek açıklamak için gelecek hafta bir basın toplantısı düzenlemeyi düşündüğünü de sözlerine ekledi. 
     
</TEXT>
</DOC>
