<DOC>
<DOCNO> 262304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/yasam/yas02.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevzuat, onu sağır ve dilsiz bıraktı 
</HEADLINE>
<TEXT>


6 ay içinde ameliyat olması gereken Ayşe'nin kulağına takılacak cihaz alınamayınca 3 yıl sonraya gün verildi 

TUNCAY DAĞLI Adana DHA 

Adana'da doğuştan işitme engelli 4.5 yaşındaki Ayşe Yılmaz'a, kulağına takılacak 22 bin dolarlık cihaz Kamu İhale Yasası'na göre alınamayınca, 3 yıl sonraya gün verildi. 
2 yıl önce Çukurova Üniversitesi İşitme Engelliler Merkezi'nde eğitim almaya başlayan küçük kız, istenilen düzeyde başarı sağlayamayınca, SSK Ankara Dışkapı Eğitim Hastanesi'ne sevk edildi. Burada küçük kıza, kulak içine takılacak cihazın bulunmadığı ve ameliyat için 128 hastanın daha sıra beklediği belirtilerek, ameliyat için 3 yıl sonrasına gün verildi. Küçük kızın konuşabilmesi ve duyabilmesi için 5 yaşına kadar ameliyat olması gerektiği de belirtildi. SSK Dışkapı Eğitim Hastanesi Başhekimi Dr. Sami Türkoğlu ise, küçük kızın kulağına takılacak cihazın tanesinin 22 bin dolar olduğunu, bu yüzden Kamu İhale Yasası'na göre alımda sorun yaşadıklarını söyledi. 



</TEXT>
</DOC>
