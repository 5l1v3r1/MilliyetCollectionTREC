<DOC>
<DOCNO> 256407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/siyaset/siy04.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel Derviş eski arkadaş bile değil 
</HEADLINE>
<TEXT>


ANKARA Milliyet 


DSP'nin 25 Temmuz'daki kurultayında Genel Başkan Bülent Ecevit'in desteklediği Zeki Sezer'e karşı aday olan Şükrü Sina Gürel, "DSP dernek değil. Ülke kaderinde önemli bir rol oynayacak ve olası erken seçimlerde iktidar adayı olabilecek bir siyasi parti" dedi. CNN Türk'te "Kafe Siyaset" programına katılan Gürel, Ecevit'le birlikte Rahşan Ecevit'in de görevini bırakmasının doğru olacağını, DSP'nin "gölge genel başkan" modeliyle devam etmemesi gerektiğini dile getirdi. YTP Genel Başkanı İsmail Cem ve eski Başbakan Yardımcısı Hüsamettin Özkan'ın DSP'den kopuş sürecini de eleştiren Gürel, "İçimizden kundaklandık. DSP, sağlıklı işleyen katılım gercekleştiği örgüt yapısına modeline sahip olsaydı bunlardan bu kadar zarar görmezdi" dedi. Gürel, "eski arkadaşlar" arasında CHP İstanbul Milletvekili Kemal Derviş'i kastedip etmediği yönündeki soru üzerine "Derviş'i eski arkadaş bile saymakta zorluk çekiyoruz" dedi. 



</TEXT>
</DOC>
