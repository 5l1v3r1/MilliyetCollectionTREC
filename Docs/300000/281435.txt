<DOC>
<DOCNO> 281435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/yasam/axyas02.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez vinç dehşet saçtı 
</HEADLINE>
<TEXT>


Şubat ayında 9 kişinin hayatını kaybettiği tanker faciasından sonra dün de aynı yerde bir vincin freni patladı. 5 aracın hurdaya döndüğü kazada 1 kişi öldü 

GÖKHAN KARAKAŞ 

Kartal'da geçtiğimiz şubat ayında 9 kişinin hayatını kaybettiği tanker faciasının meydana geldiği Spor Caddesi'nde, freni patlayan bir vinç, 5 arabayı altına alarak sürükledi. Kazada 1 kişi öldü, 1 kişi de ağır yaralandı. 
Masum Yaşar'ın kullandığı 54 TG 678 plakalı kamyon vinci, dün 13.30 sıralarında Spor Caddesi'ne girdi. Vincin freni, Kartal Kavşağı'ndan yokuş aşağı inerken patladı. Süratlenen aracın kontrolünü kaybeden Yaşar, "Habaş Kavşağı" olarak bilinen trafik ışığında kırmızı ışıkta bekleyen 5 otomobili çarparak sürükledi. Süratini alamayan vinç, daha sonra bariyerleri aşarak boş arsada durabildi. 

Şoför gözaltında 
Demir yığını haline gelen otomobillerdeki Hasan Dinç ile Necati Öztürk ağır yaralandı. Kaza yerine ulaşan itfaiye ekipleri tarafından hurda halindeki otomobilden güçlükle çıkarılan yaralılar, kaldırıldıkları SSK Kartal Hastanesi'nde tedaviye alındı. Öztürk 67 , doktorların müdahalesine rağmen kurtarılamadı. Vinç şoförü Yaşar gözaltına alındı. 


</TEXT>
</DOC>
