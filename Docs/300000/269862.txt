<DOC>
<DOCNO> 269862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonyas03.html </URL>
<DATE> 2004/09/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Dikkat İnternette uydu tuzağı... 
</HEADLINE>
<TEXT>

     DHA 
ANTALYALI internet kullanıcısı Mehmet Karabatak, merkezi Ankara'da bulunan Globalstar Avrasya adlı kuruluşun, Türk Telekom kanalıyla hattına habersiz ve izinsiz girip, uydu bağlantısı yapılıyor' gibi göstererek haksız kazanç elde ettiği iddiasıyla Antalya Cumhuriyet Savcılığı'na suç duyurusunda bulundu. 
     35 yaşındaki Karabatak, işsiz olduğu mayıs ayında gelen 378 milyon liralık internet faturası nedeniyle aile saadetinin bozulduğunu belirterek, Telekom ve Globalstar aleyhine ayrıca toplam 200 milyar liralık manevi tazminat davası açtı. Mehmet Karabatak, "Benim Türk Telekom dışında hiçbir kurum ya da kuruluşla internet anlaşmam yok. Ama hattıma izinsiz girilerek, hem gizlilik hakkım ihlal edildi, hem de dakikası 17 milyon liradan uydu görüşmesi ücreti faturama işlendi. Bu bedel de yine Türk Telekom tarafından faiziyle birlikte tahsil edildi'' dedi. 
     
     Faturada tanınmayan numaralar 

     Faturasında 0 592 211 50 00'le başlayan aramalarla karşılaştığını anlatan Karabatak, Türk Telekom'un, bu kodu kullanan Globalstar şebekesini tanımadığını, anlaşması bulunmadığını kendisine bildirdiğini ifade etti. 
     Karabatak, "Globalstar Avrasya isimli kuruma ulaşıp, hiçbir anlaşmam olmadığı halde nasıl hattıma girip milyonlarca lira talep ettiklerini sorduğumda, bana bu tür yanlışlıkların çok fazla olduğunu, Telekom'un kendilerine ödeme yapmadığı için, geri ödeme yapamadıklarını açıkladı'' diye konuştu. 
     Faturasına eklenen uydu görüşme ücreti nedeniyle eşi Pınar Yılmaz Karabatak'dan ayrılma aşamasına geldiğini belirten turizmci Mehmet Karabatak, şunları söyledi 
     "Uzun yıllar İngiltere'de kaldıktan sonra Türkiye'ye döndüm. 2 yıl önce evlendim. Mayıs ayında işsiz olduğum dönemde gelen 378 milyon tutarındaki Telekom faturasıyla aile saadetim bozuldu. Yaptığım başvurulara olumlu cevap alamadım. Eşimi ikna edemediğim gibi Telekom yetkililerinden hakaret içeren sözler işittim. Benim gibi çok sayıda mağdur olduğunu biliyorum. Hakkımı arayacağım.'' 
     
</TEXT>
</DOC>
