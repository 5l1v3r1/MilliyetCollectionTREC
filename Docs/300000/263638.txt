<DOC>
<DOCNO> 263638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sontur11.html </URL>
<DATE> 2004/08/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Düğünler, okulların gelir kaynağı oldu... 
</HEADLINE>
<TEXT>

     Yaz aylarında bazı okulların sınıf, salon ve kantinleri kına gecesi, nişan ve düğün gibi organizasyonlar için kiraya verilerek, yıllık 5 milyar ile 25 milyar lira arasında gelir elde ediliyor. 
     Alınan bilgiye göre, ilköğretim okulları ve liselerde farklı gelir kaynakları yaratılmaya çalışılıyor. 
     Özellikle okulların ''Okul Aile Birlikleri'' kanalıyla ihaleye çıkarılan sınıf, salon, kantin ve bahçeleri okullar için ciddi gelir kapısı oluşturuyor. 
     Son yıllarda kına gecesi, nişan, düğün, doğum günü partileri gibi organizasyonlar için kiralanmaya başlanan sınıf, salon ve kantinlerden okullar için yaz boyunca 5 milyar ile 25 milyar lira arasında gelir sağlanıyor. 
     Kantin ve çay bahçelerinin yıllık kira ücretlerinden okulların giderleri karşılamaya çalışılırken, bazı okulların bahçeleri de otopark olarak kiralanıp yıllık 15 milyar liraya kadar gelir elde edilebiliyor. Bazı okulların, toplantı ve konferans salonları özel toplantılar için günlüğü 150 milyon liradan kiralanabiliyor. 
     Konya Milli Eğitim Müdürü Mehmet Özer, Türkiye'de eğitim alanında hizmet veren birçok okulun içinde bulunduğu maddi sıkıntıları kendi imkanlarıyla aşmaya çalıştığını bildirdi. 
     Bu yüzden yaz aylarında ihale usulüyle kiralama yönteminin yaygınlaşmaya başladığını dile getiren Özer, ''Bu yöntemle okul ciddi anlamda gelir sağlayabiliyor. Gelirler, ders araç-gereci, laboratuvar, kitaplık, acil küçük onarımlar ve okulların sosyal ihtiyaçları için harcanıyor'' dedi. 
     Özer, bu tür ek gelir imkanlarından okulların hepsinin yararlanamadığını, yararlananların da tüm giderlerini karşılayamadığını ifade ederek, ''Bu yüzden velilerden bağış toplanıyor. Eğitime yüzde 100 destek kampanyasının bir nedeni de budur'' diye konuştu. 
     
</TEXT>
</DOC>
