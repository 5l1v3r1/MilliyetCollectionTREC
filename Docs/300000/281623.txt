<DOC>
<DOCNO> 281623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sontur13.html </URL>
<DATE> 2004/10/19/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bu deprem söylentilerine inanmayın 
</HEADLINE>
<TEXT>

     DHA 

BURSA Ulucami'de 'sabah namazından sonra, bazı ak sakallı kişiler, deprem olacak diye kefen dikiyorlar' söylentisini yalanlayan Din Görevlileri Derneği Başkanı İbrahim Aydın, "Bu dedikodular, 17 Ağustos sonrası da çıkartılmıştı. Vatandaşlarımız inanmasın'' dedi. 
     Bursa'da son bir haftadır insanlar arasında yayılan deprem söylentisine göre Ulucami'de sabah namazını kıldıran imam, camiyi kilitlerken kapattığı elektriklerin tekrar yandığını görmüş. Geriye döndüğünde ak sakallı kişilerin dikiş yapıyormuş bu kişilere ne yapıyorsunuz ' diye sorduğunda ise deprem olacak, kefen dikiyoruz' cevabı alınca, imam akli dengesini yitirip hastaneye yatırılmış. 
     Vatandaşlar arasında yayılan bu söylentiyle ilgili açıklama yapan Bursa Din Görevlileri Derneği Başkanı İbrahim Aydın, söylentilerin dedikodu olduğunu, bunun bazı irticacı kişiler tarafından kasıtlı olarak çıkartılmış olabileceğini söyledi. Ulucami'de halen görev yapan Zekeriya Şekerci ve Tahsin Karanfil adındaki imamların görevlerinin başında olduğunu belirten Aydın, "Vatandaşlarımız bu söylentileri dikkate almasın. İmamlarımız görevlerinin başında'' diye konuştu. 
     Din görevlileri Derneği Başkanı İbrahim Aydın, aynı söylentilerin 17 Ağustos depreminden sonra Ulucami ve Emirsultan Camii'nde çıkartıldığını hatırlattı. Müftü Zeki Elturan ise bu tür söylentilerin kendilerine ulaşmadığını belirterek, bunlara vatandaşların inanmamasını istedi. 
     
     BENZER SÖYLENTİLER 

     Kayseri'de geçen ay halk arasında konuşulan Deprem olacak. 2 büyük camide beyazlara bürünmüş 2 kişi kefen biçiyordu' söylentisine, Kayseri Müftülüğü, "Bu bir hurafedir. Aynı söylenti geçen yıl da Tokat Erbaa'da çıkarıldı. Asılsız ve hurafeye dayalı bu söylentiye kimse inanmasın'' açıklaması yapmıştı. 
     Kütahya'da 2003 yılı Şubat ayında da Dört Direkli Camii ışıklarının kendiliğinden yandığı, imam Yüksel Adıgüzel'in cami içerisinde kefen dikerken gördüğü ak sakallı bir dedenin kendisine "Kütahya bayramın dördüncü günü büyük bir felaket yaşayacak. 9 bini çocuk olmak üzere 40 bin kişi ölecek'' dediği söylentisi nedeniyle bayramı tedirgin geçirmişti. 
     Denizli'de 2002 yılı kasım ayında bir haftadır yayılan benzer deprem söylentisi halkı tedirgin etmişti. Ulu Camii İmamı Mevlüt Taşdemir'in, camide ak sakallı dört ereni depremde ölecek 40 bin kişi için kefen biçerken gördüğünü söylediği iddiası dilden dile yayıldı. İmam Taşdemir, iddialarla ilgisi olmadığını açıklamasına karşın kentte deprem tedirginliği doruğa çıkmıştı. 

     
</TEXT>
</DOC>
