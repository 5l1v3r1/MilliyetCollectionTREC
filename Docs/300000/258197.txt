<DOC>
<DOCNO> 258197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun16.html </URL>
<DATE> 2004/07/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Allavi önce 'İsrail' dedi 
</HEADLINE>
<TEXT>

     Irak Başbakanı İyad Allavi, Ortadoğu barışı çerçevesinde diğer Arap ülkelerinden önce İsrail ile ilişkileri normalleştirmek için hiçbir harekette bulunmayacaklarını söyledi. 
     Allavi, Lübnan'ın başkenti Beyrut'ta Başbakan Refik Hariri ile görüşmesinden sonra gazetecilere yaptığı açıklamada, İsraillilerin ABD'nin liderliğindeki işgalden sonra Irak'ta varlıklarını gösterdiklerine ilişkin basında çıkan haberleri yalanladı. 
     İsrail ile gelecekteki ilişkilerinin iki husus tarafından belirleneceğini dile getiren Allavi, bunları, uluslararası kararlar ve Filistin dahil Arap liderleri tarafından benimsenen adil ve ayrıntılı barış olarak sıraladı. 
     Allavi, ülkesinin bu iki çatı dışında İsrail ile uzlaşma üzerinde tek yanlı eyleme geçmeyeceğini ifade ederek, ''Ne yazık ki Arap basınında 10 bin İsraillinin ülkede olduğu ve Irak'ın İsrail istihbaratı için bir üs olarak kullanıldığı haberlerini duyuyoruz. Bu doğru değil, yanlış. Irak ve sınırları, herhangi bir Arap ülkesine düşman hiçbir eyleme üs olamaz'' diye konuştu. 
     
</TEXT>
</DOC>
