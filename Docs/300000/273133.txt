<DOC>
<DOCNO> 273133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonsiy05.html </URL>
<DATE> 2004/09/19/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Erdoğan 2003'te 60 milyar dolar faiz ödedi 
</HEADLINE>
<TEXT>

     Başbakan Recep Tayyip Erdoğan, Türkiye'nin, geçen yıl yaklaşık 60 milyar dolar faiz ödediğini, bunun yarısının yatırıma dönüşmesi durumunda ülkede çok şeyin değişeceğini belirterek, ''Bunları hep kucağımızda bulduk, ödemek zorundasın. Şimdi bunlar her geçen gün azalıyor, daha da azalacak'' dedi. 
     Başbakan Erdoğan, Malatya 2. Organize Sanayi Bölgesi'nde yapımı tamamlanan 19 fabrikanın açılışı ve 38 fabrikanın temelinin atılması dolayısıyla düzenlenen törene katıldı. 
     Bu tür tabloların kendisine büyük heyecan verdiğini ifade eden Erdoğan, bunu yaşadıkça ülkenin aydınlık dolu yarınlarını hissettiğini, gördüğünü ve bunun heyecanıyla çok daha farklı bir şekilde yarınlara yürüdüklerini söyledi. 
     Erdoğan dün Van'da olduğunu anımsatarak, burada yılın 10 ayı kapalı olan Bahçesaray yolunun açılışını gerçekleştirdiklerini kaydetti. Erdoğan, şöyle devam etti 
     ''Malatya, bu tesislerin tamamlanmasıyla Türkiye'de farklı, müstesna bir şehir olacaktır. Malatya, son dönemlerde çok ciddi bir sıçramanın içerisinde. Buradaki yatırımlar tamamlandığı zaman 12 bin işsiz vatandaş iş sahibi olacak. 12 bin işsizin iş sahibi olması demek 12 bin aileye aş, iş demektir. Her bir aileyi ortalama 5 kişi olarak kabul edersek 60 bin insanımızın aş sahibi olması demektir. Onun için burada gerek açılışı yapılan gerekse temeli atılan bu müesseseler bana göre kutlu bir yanı olan müesseselerdir.'' Başbakan Erdoğan, Malatya 1. Organize Sanayi Bölgesi'nde çok örnek müteşebbisler bulunduğunu belirterek, ''Malatyalı zaten ruhen müteşebbistir'' dedi. Malatyalıların müteşebbis ruhunu İstanbul'dan çok iyi bildiğini ifade eden Erdoğan, özellikle tekstil sektöründe Malatyalıların kazandırdığı heyecana şahit olduğunu söyledi. 
     Erdoğan, Malatya Valisi Osman Derya Kadıoğlu'nun 2. Organize Sanayi Bölgesi'nin elektriğinin 1. Organize Sanayi Bölgesi'nden alındığını ve bunun da çeşitli sorunlara yol açtığını belirterek buraya yeni bir hat çekilmesini istediğini anımsatarak, yarın yapılacak Bakanlar Kurulu toplantısında Enerji ve Tabii Kaynaklar Bakanı Hilmi Güler'e bu konuda talimat vereceğini bildirdi. 
     
     ''NEREDEN NEREYE GELDİK'' 
     Türkiye'nin geleceğe çok farklı bir yapıda yürüdüğünü anlatan Erdoğan, 3 Kasım seçimleri öncesindeki ekonomik durumu anlatarak şu anda gelinen noktaya ilişkin örnekler verdi. 
     Kişi başına düşen milli gelirin yıl sonunda 4 bin dolara ulaşacağını kaydeden Erdoğan, ''Bunlar her toplumda olan sıçrama değil. Bu, bu millete mahsustur. Yolsuzlukların önü alınınca, hortumlar kesilmeye başlayınca nereden nerelere geldik. Demek ki oluyormuş. Bundan sonra da daha iyi olacak'' diye konuştu. 
     Erdoğan Temmuz ayı sonu itibariyle müteşebbislerin yaptığı yatırımların 28 katrilyon liraya ulaştığını kaydederek, bunlarla tatmin olmayacaklarını, Türkiye'nin kişi başına düşen milli gelir 10 bin dolara ulaştığında hedefe ulaşılacağını söyledi. 
     
     ''KAYBOLMA, BURAYI UNUTMA...'' 
     36 ilde teşvik uygulaması bulunduğunu anımsatan Erdoğan, bu uygulamadaki hedefin işsiz vatandaşların iş bulması olduğunu dile getirdi. Çeşitli illerde olduğu gibi, o ilde doğmuş yatırımcıları kendi illerinde yatırım yapmaya davet eden Erdoğan, Malatyalı yatırımcıları da Malatya'da yatırım yapmaya davet etti. Erdoğan, ''Böylece memleketinde hayırla yad edilirsin. Kaybolma, burayı unutma...'' diye konuştu. 
     Türkiye'nin sadece Batı'da veya Güney'de büyüyen bir ülke değil, dört bir yanıyla büyüyen bir ülke olmasını isteyen Erdoğan, bunun için Türkiye'nin dört bir yanını bakanlarla birlikte ''mekik dokur gibi dokuduklarını'' ifade etti. 
     Enflasyonun ve faiz oranlarının düşmesi sonucu vatandaşların parasının cebinde kaldığını kaydeden Erdoğan, hortumların kesildiğini ve kendi dönemlerinde fona devredilen banka olmadığını dile getirdi. Bundan sonra batan bankalardaki paraların devletin garantisi altında olması uygulamasını da sınırlandırdıklarını ve 50 milyar liraya kadar devlet garantisi bulunduğunu hatırlatan Erdoğan, ''Kusura bakmayın Biz kalkıp da bu ülkede garip gurabanın, fakir fukaranın imkanlarını bu yolsuzlukları yapanlara veremeyiz. Bunu bu ülke birkaç kere ödedi. Artık ödeyemeyiz. Bunu ödettiler. Bu oyuna artık gelemeyiz'' dedi. 
     
     'FAİZ ÖDEMELERİ AZALIYOR' 
     Türkiye'nin geçen yıl yaklaşık 60 milyar dolar faiz ödediğini belirten Erdoğan, bunun yarısının yatırıma dönüşmesi durumunda ülkede çok şeyin değişeceğini söyledi. ''Bunları hep kucağımızda bulduk, ödemek zorundasın. Şimdi bunlar her geçen gün azalıyor, daha da azalacak'' diye konuşan Erdoğan, geçen yıl 2 bin kilometre, bu yıl 3 bin kilometre, 5 yılın sonunda da 15 bin kilometre duble yol yapılacağını söyledi. 
     Toplu konut yapımının da yurdun dört bir yanında devam ettiğini ifade eden Erdoğan, Malatya Erhaç Havaalanı'ndan şehir merkezine gelirken yol üzerindeki Özal Köyü'nde kerpiç binaları gördüğünü kaydetti. Erdoğan, ''İsmi güzel de oradaki kerpiçten evler bu ismi gölgeliyor'' dedi. 
     Bu evlerin yerine süratle modern, çağdaş evler yapılmasını isteyen Başbakan Erdoğan, ''Havaalanından Malatya'ya doğru gelenler yapılacak çağdaş binaları göstererek Türkiye'nin her yeri aynıymış desin '' diye konuştu. Vagon fabrikasının yeri ile ilgili Maliye Bakanı'na gerekli talimatı verdiğini bildiren Erdoğan, en kısa zamanda bu konuyu sonuca erdirip, bunu da Malatyalı vatandaşların yatırımlarına yönelik hizmete dönüştüreceklerini kaydetti. 
     Erdoğan, daha sonra Devlet Bakanı Güldal Akşit, Sanayi ve Ticaret Bakanı Ali Coşkun ile birlikte, yapımı tamamlanan 19 fabrikanın açılışını gerçekleştirip, 38 fabrikanın da temelini attı. 
     Malatya Valisi Osman Derya Kadıoğlu ve Malatya Ticaret Odası Başkanı Mücahit Fındıklı, Başbakan Erdoğan'a temsili tapu senedini takdim etti. 
     Sanayi ve Ticaret Bakanı Coşkun da AK Parti iktidarı ile güven ortamının başladığını ve ülke genelinde sosyal barışın sağlanmasında azami gayret gösterildiğini kaydetti. 
     Coşkun, dış politikada Türkiye'ye itibar sağlandığını, ekonomik istikrar programı ile yatırım hamlesinin başlatıldığını anlattı. 
     
</TEXT>
</DOC>
