<DOC>
<DOCNO> 284747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/siyaset/axsiy02.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye karışmasın 
</HEADLINE>
<TEXT>


KKTC Başbakanı Talat, neden Türk hükümetinden destek beklemediğini, "Türkiye zamanında başkalarına destek verirken, hep karşı çıkmıştık" sözleriyle açıkladı 

Sefa Karahasan - Lefkoşa 


KKTC Başbakanı Mehmet Ali Talat, Türkiye'nin KKTC'de yapılacak bir erken seçime karışmaması gerektiğini, bunun kendi iç işleri olduğunu söyledi. Türkiye Lefkoşa Büyükelçiliği'ndeki 29 Ekim resepsiyonuna katılan Talat, Türkiye'nin yapılacak seçimlerde iç işlerine karışmasını istemediklerini söyledi. Talat "Yapılacak seçimlerde Türkiye hükümetinden destek düşünüyor musunuz " sorusuna şu yanıtı verdi "Öyle bir şey söz konusu değil. Öyle bir şey beklemiyoruz. Çünkü Türkiye hükümeti başkalarına zamanında destek verirken, hep karşı çıktık. 'Türkiye hükümeti iç politikaya karışmamalı' dedik. Bu yüzden Türkiye hükümetinden bir şey beklemiyoruz, öyle bir talebimiz yok." Talat, seçimlerden galip çıkan tarafın, Türkiye ile işbirliği yapması ve politikalarını koordine etmesi gerektiğinin de altını çizdi. 

Kıbrıs Türkü çok değişti 
Mecliste istikrarlı ve 24 Nisan referandumunu yansıtan bir tablonun olmaması nedeniyle, erken seçimde ısrar ettiklerini söyleyen Talat, erken seçim tarihinde partilerle anlaşamadıklarını ve "sürüklene sürüklene" seçime gittiklerini söyledi. 
Kıbrıs Türklerinin 2000'deki Cumhurbaşkanlığı seçiminden bu yana büyük bir değişimden geçtiğini ifade eden Talat, Cumhurbaşkanı Rauf Denktaş'ın 2000'de büyük bir oy ile cumhurbaşkanlığını kazandığını, ancak 24 Nisan Referandumu ile birlikte halkın yüzde 65'inin Denktaş'ın politikalarını desteklemediğini söyledi. 
"Şu anki meclisten istikrarlı bir hükümetin çıkmayacağını, bunun için erken seçim istediklerini" yineleyen Talat, "Meclisin 14 Aralık 2003 seçiminin iradesini yansıttığını, 24 Nisan referandumunda ortaya çıkan iradenin meclise yansımadığını" kaydetti. Yeni meclisin bu iradeye uygun olarak şekillenmesini istediklerini belirten Talat, partisi Cumhuriyetçi Türk Partisi'nin CTP seçimden "güçlü çıkacağından emin olduğunu" sözlerine ekledi. 

Belediyelere Avrupa yolu 

Kuzey Kıbrıs Türk Cumhuriyeti'ndeki KKTC belediyelerin temsilcilerinin, Avrupa Konseyi Yerel ve Bölgesel Yönetimler Kongresi'nde temsil hakkına yeşil ışık yakıldı. Kongre başkanlık divanında, KKTC'li yerel yönetim temsilcilerinin, Rum Kesimi'nden ayrı olarak Strasbourg toplantılarına katılmalarına olanak sağlanması görüşünün benimsendiği belirtildi. Karar tasarısının, 4 - 5 Kasım'da yapılacak genel kurulda oya sunulacağı öğrenildi. 


</TEXT>
</DOC>
