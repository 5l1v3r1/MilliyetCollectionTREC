<DOC>
<DOCNO> 297851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun55.html </URL>
<DATE> 2004/12/15/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Straw "AB'deki Türkiye, Müslüman dünyası için örnek oluşturur" 
</HEADLINE>
<TEXT>

     İngiltere Dışişleri Bakanı Jack Straw, Türkiye'nin AB üyeliğinden yana olduklarını belirterek ''Avrupa'ya yerleşmiş, demokratik ve refah içindeki bir Türkiye'nin, Müslüman dünyası için örnek oluşturabileceğini'' söyledi. 
     Straw, parlamentoda yaptığı konuşmada, ''Demokratik ve müreffeh bir Türkiye'yi Avrupa'ya yerleşmiş olarak görmek istiyoruz. Bu, güvensizlik ve bölünmeyi besleyenlere darbe indirecektir. Bu, Müslüman dünyasındaki başkaları için örnek olabilir'' dedi. 
     Türkiye'nin AB üyeliğinin İngiltere ve tüm AB için önemli avantajları olacağını belirten Straw, Türkiye'nin uzun süredir NATO'nun Ortadoğu, Orta Asya ve Balkanlar'da stratejik konumdaki sağlam bir ortağı olduğunu hatırlattı. Straw, ''Bu bölgelerde Avrupalı bir Türkiye'nin çok büyük avantaj sağlayacağını'' ifade etti. 
     Straw, Türkiye'nin AB üyeliğiyle, Avrupa'nın çeşitliliği ve evrensel değerleri savunmaya kararlı olduğunun işaretinin verileceğini belirterek, ''İngiltere ve Avrupa'da gitgide artan çeşitliliğin bir zenginlik olduğunu, bu çeşitlilikten gurur duyduklarını'' söyledi. 
     
</TEXT>
</DOC>
