<DOC>
<DOCNO> 299525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy20.html </URL>
<DATE> 2004/12/21/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Asgari Ücret Komisyonu görüş bildirdi Asgari ücret 422 milyon olsun 
</HEADLINE>
<TEXT>

     Asgari Ücret Tespit Komisyonu'nun bugünkü toplantısında, Devlet İstatistik Enstitüsü DİE asgari ücretin aylık net 422 milyon 59 bin 64 liraya yükseltilmesi yönünde görüş bildirdi. 
     Asgari Ücret Tespit Komisyonu'nun Çalışma ve Sosyal Güvenlik Bakanlığı'ndaki üçüncü toplantısı sona erdi. 
     Türk-iş Genel Eğitim Sekreteri Mustafa Türkel, toplantının ardından gazetecilere yaptığı açıklamada, daha önceki toplantıda Devlet İstatistik Enstitüsü'nden fiyat endeksine ilişkin rapor istediklerini anımsattı. 
     DİE'nin bugünkü toplantıda asgari ücretin aylık net 422 milyon 59 bin 64 liraya yükseltilmesi yönünde görüş bildirdiğini ifade eden Türkel, işçi ve işveren taraflarının bu rakama ilişkin değerlendirmelerini açıkladıklarını söyledi. Tarafların rakamı kendi yetkili kurullarında da değerlendireceklerini belirten Türkel, komisyonun 28 Aralık Salı günü saat 14.30'da yeniden toplanacağını kaydetti. 
     DİE'nin getirdiği rakamın yeterli olmadığını kaydeden Türkel, asgari ücretin en düşük memur maaşı düzeyine çıkarılmasında ısrar ettiklerini söyledi. 
     En düşük memur maaşının 1 Ocak 2005'ten itibaren net 509 milyon lira olacağını dile getiren Türkel, ayrıca asgari ücret üzerindeki vergi ve sigorta yüklerinin azaltılmasını istedi. Türkel, ''Asgari ücret yüzde 5 artırılsa ne olur, yüzde 10 artırılsa ne olur Yine de utanç ücreti olmaya devam eder. Asgari ücret en düşük memur maaşına yükseltilmelidir'' diye konuştu. 
     Bir gazetecinin asgari ücret üzerindeki vergilerin gelecek yıl da indirilemeyeceğini belirten Başbakan Erdoğan'ın ''Ancak bir sürprizim olabilir'' dediğini anımsatması üzerine Türkel, ''Umudumuz asgari ücretin en düşük memur maaşına yükseltilmesidir. Bizim için sürpriz bu olur'' yanıtını verdi. 
     
</TEXT>
</DOC>
