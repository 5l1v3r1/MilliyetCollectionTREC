<DOC>
<DOCNO> 270864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/spor/spo04.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yattara bardağı taşırdı 
</HEADLINE>
<TEXT>


Gineli oyuncunun tüm uyarılara rağmen önceki akşam geç saatlere kadar bir otelde eğlenmesi yönetimi kızdırdı. Yattara'nın süresiz kadro dışı kalabileceği, hatta devre arası satılabileceği öğrenildi 


Kriz üstüne kriz 
TRABZONSPOR'DA Yattara krizi gün geçtikçe büyüyor. Gineli futbolcunun tüm uyarılara rağmen gece hayatına devam etmesi Teknik Direktör Ziya Doğan'ı çileden çıkardı. Yattara'nın önceki akşam tesislerden ayrıldıktan sonra yabancı uyruklu kadınların gittiği bir restorantta görüldüğü, ardından Zirve Otel'e giderek sabaha kadar eğlendiği öğrenildi. 

Denizli'ye gitti 
FUTBOL Şube Sorumlusu Erda Aygün kendisine gelen şikayetler üzerine, yıldız oyuncu ile işyerinde özel bir görüşme yaptı. Ardından gelişmeleri yönetim kuruluna bildirdi. Bu oyuncunun süresiz kadro dışı kalabileceği, gerekirse devre arasında satılabileceği belirtildi. Teknik Direktör Ziya Doğan ise Yattara'yı Trabzon'da bırakmayarak Denizli'ye götürdü. 

Doğan kayıp istemiyor 

LİGDE ilk dört haftayı 12 puanla geçen lider Trabzonspor, Denizli deplasmanında da üç puana kilitlendi. Teknik Direktör Ziya Doğan'ın sakatlıkları geçen Volkan ve Erdinç'i yedek soyundurması, Tolga'ya ise forma vermesi bekleniyor. Tayfun veya D'Haene arasında da tercih yapılacak. 
DENİZLİ maçı öncesi oyuncularıyla bir toplantı yapan Doğan, "İşimiz hiç de kolay olmayacak. Rakibin kaliteli silahları var. Kanat organizasyonları mükemmel. Orta sahadan da hızlı çıkıyorlar. Lige verilen arada zihinsel olarak da dinlendik. Fakat bu aranın bir rehavet yaratmamasını diliyorum" dedi. 

Federasyona siyah çelenk 

Protesto ettiler 
TRABZONSPOR Kulübü Yönetim Kurulu Üyesi ve Trabzon Dernekler Birliği Başkanı Tahsin Usta ile yaklaşık 25 kişilik birlik üyesi, Levent'teki federasyon binasına gelerek, başkan Levent Bıçakçı'yı protesto etti ve siyah çelenk bıraktı. Usta, "Sayın Bıçakçı, Trabzon halkını, milli davayı ve heyecanı ayaklar altına almakla suçlamıştır. Herkesten özür dilemelidir" dedi. 

Soruşturma açılıyor 
TAHSİN Usta, "Aksi takdirde Türk ulusunu, futbol kulüplerinin renklerine göre ayıran söylemiyle milli birlik ve beraberliğimizi tehdit edici güçlerin ekmeğine yağ sürmek töhmetinden kurtulamayacaktır" ifadelerini de kullandı. Federasyon Başkanı Bıçakçı gelişmelerle ilgili açıklama yapmazken, konu hakkında geniş çaplı bir soruşturmanın başlayacağı ifade edildi. 

</TEXT>
</DOC>
