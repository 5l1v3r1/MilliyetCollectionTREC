<DOC>
<DOCNO> 250062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur44.html </URL>
<DATE> 2004/06/22/ </DATE>
<TIME> 23.12 </TIME>
<AUTHOR>  </AUTHOR>
<HEADLINE>
İstanbul'da organize suç örgütü operasyonu... 
</HEADLINE>
<TEXT>

     Kamuoyunda ''Söylemez Kardeşler Çetesi'' olarak bilinen çıkar amaçlı suç örgütüne yönelik çeşitli illerde yapılan operasyonlarda gözaltına alınan 18 kişinin sorgusu sürüyor. 
     AA muhabirinin aldığı bilgiye göre, çeşitli illerde, devlet ihalelerine katılan kişileri tehdit edip ihalelerden çekilmeleri için baskı oluşturdukları, haraç aldıkları, adam yaraladıkları, çek-senet tahsilatı yaptıkları ve bir cinayet olayına karıştıkları iddia edilen organize suç örgütü üyelerine yönelik, İstanbul DGM'nin talimatı üzerine bir çalışma gerçekleştirildi. 
     Bu çalışma çerçevesinde çete üyelerinin faaliyet gösterdikleri İstanbul, Ankara, Antalya, Muş ve Diyarbakır'da operasyonlar düzenlendi. 
     Operasyonlarda, 6 kişi İstanbul'da, 2'si kadın 10 kişi Ankara'da, 2 kişi de Diyarbakır'da gözaltına alındı. Ankara ve Diyarbakır'da gözaltına alınan kişiler, İstanbul'a getirildi. 
     Organize Suçlar Şube Müdürlüğü'nde sorguları süren bu kişiler arasında, çetenin elebaşı olduğu öne sürülen Mehmet Sena Söylemez, kardeşleri Faysal Söylemez ve Mustafa Söylemez'in yanı sıra eski milletvekili Mehmet Emin S. ve oğlu Selim S. ile Ankara'daki bir SSK hastanesinde diş hekimliği yaptığı belirtilen Nur S'nin de bulunduğu öğrenildi. 
     Ayrıca, bu kişilerle birlikte ruhsatsız 3 tabancanın ele geçirildiği belirtildi. 
     
</TEXT>
</DOC>
