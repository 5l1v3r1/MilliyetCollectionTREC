<DOC>
<DOCNO> 253900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo26.html </URL>
<DATE> 2004/07/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Olimpiyat meşalesi Kıbrıs Rum Kesimi'nde... 
</HEADLINE>
<TEXT>

     2004 Atina Olimpiyat Oyunları Meşalesi, bugün Kıbrıs Rum kesimine getirildi. 
     ''Zeus'' isimli uçakla Baf Havaalanı'na getirilen meşale için ''devlet töreni'' yapıldı. Meşale için Baf Kalesi'nde de bir tören düzenlendi. 
     Meşale, Güney Kıbrıs'ın çeşitli bölgelerinde dolaştırıldıktan sonra, akşam saatlerinde Limasol üzerinden Güney Lefkoşa'ya getirilecek ve burada bir konser verilecek. 
     Olimpiyat meşalesini taşıyan Rumlar arasında, Türkiye'yi Avrupa İnsan Hakları Mahkemesi'nde AİHM mahkum ettiren ve tazminatını alan Titina Loizidu da bulunuyor. 
     Yunanistan'ın Güney Lefkoşa Büyükelçisi Hristos Panagopulos, olimpiyat meşalesinin Kıbrıs'a gelmesinin tarihi bir olay olduğunu ifade ederek, ''Kıbrıs Elenizmi için gurur duyulacak bir olay'' dedi. 
     Olimpiyat meşalesi, Atina ve Rum yönetiminin öne sürdüğü şartlar nedeniyle KKTC'ye geçmeden Atina'ya dönecek. 
     Meşale, yarın Larnaka Havaalanı'ndan Atina'ya gönderilecek. 
     
</TEXT>
</DOC>
