<DOC>
<DOCNO> 271128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sondun02.html </URL>
<DATE> 2004/09/12/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Şili'de göstericilerle polis çatıştı... 
</HEADLINE>
<TEXT>

     Şili'de 11 Eylül 1973'te yapılan darbenin yıldönümünde, eski diktatör Augusto Pinochet'yi protesto eden göstericilerle polis çatıştı. 
     Polis yetkililerine göre, yaklaşık 5 bin kişi, başkent Santiago'da toplanarak, Pinochet'nin hapis cezasına çarptırılması için gösteri yaptı. 
     Göstericiler arasındaki gençlerin, polis barikatlarını yıkmaları ve molotofkokteyli atmaları üzerine, güvenlik güçleri göz yaşartıcı gaz ve tazyikli su kullanarak göstericilere müdahale etti. 
     Göstericilerle güvenlik güçlerinin özellikle kentin güneyindeki Macul, Lo Espejo ve Americo Vespucio semtlerinde çatıştıkları, başkent mezarlığında da çatışmalar çıktığı belirtildi. 
     Polise göre, 50 kadar gösterici göz altına alındı. 
     88 yaşındaki Pinochet'nin dün evinden çıkmadığı, evinin önünde toplanan yandaşlarını kısa bir süre kapıdan selamladığı belirtildi. 
     Şili'de Sosyalist Salvador Allende yönetimini 11 Eylül 1973'de askeri darbe ile devirerek iktidara gelen General Pinochet ülkedeki binlerce insanın kayıp ve ölümünden sorumlu tutuluyor. Şili Yüksek Mahkemesi, geçen ay Pinochet'nin dokunulmazlığını kaldırdı. 
     
</TEXT>
</DOC>
