<DOC>
<DOCNO> 286265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/spor/spo04.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehavet korkusu 
</HEADLINE>
<TEXT>


Trabzonspor'un hocası Ziya Doğan, ligin sürprizlere açık olduğunun altını çizdi, Ankaragücü sınavı için futbolcularının dikkatini çekti 


'Rakibimizi küçümsemiyoruz' 
BORDO - Mavili takımın teknik patronu Ziya Doğan, Diyarbakırspor galibiyetinin kendilerine ilaç gibi geldiğini, Ankaragücü'nü yenerek çıkışlarını sürdürmek istediklerini söyledi. Tecrübeli hoca, "Ankaragücü son haftalarda kötü sonuçlar aldı. İyi bir kadroları var. Çıkış yolu arıyorlar. Üç puanla dönüp, milli maç arasında eksiklerimizi gidermek istiyoruz. Galibiyet için gidiyoruz. Rakibimizi asla küçümsemiyoruz" dedi. 

'Yattara'ya alıştım' 
TÜRKİYE'DE her takımın her ekibi yenecek güçte olduğunu vurgulayan Doğan, "Ligde her şey olabilir. Her maçı ciddiye almak lazım. Rehavete kapılan kaybeder. Şu anda Denizli, Malatya da iddialı. Bence her maçı ciddiye alan takımlar daha mantıklı iş yapmış olur" diye konuştu. Trabzonspor'un hocası, "Yattara'nın sürekli gündemde bulunmasından rahatsız oluyor musunuz " şeklindeki soruya da, "Artık alıştım" cevabını verdi. 

Trabzon'un Hasan ısrarı 

YÖNETİM, Dardanelspor'un başarılı forvet oyuncusu Hasan Kabze'nin transferi için nabız yoklamaya hazırlanıyor. Bordo - Mavili yöneticiler, 12 Aralık'taki kongrenin ardından Dardanelspor ile masaya oturma kararı aldı. Listede ayrıca Kocaelispor kalecisi Hakan ile Yozgatsporlu Koray da bulunuyor. 

Başkente yolculuk 

TRABZON'DA dün yaptığı idmanla Ankagücü maçının hazırlıklarını tamamlayan Karadeniz ekibi, bugün Başkent'e gidecek. Takımda sakat futbolcu bulunmuyor. Kardeşinin cenazesi için memleketi Yozgat'ta bulunan Adem Koçak ise kafilede yer almayacak. Adnan Koçak'ın cenazesi bugün Yozgat'ta toprağa verilecek. 

İbrahim kadroda 

ZİYA Doğan, kadro dışı bırakılmasının ardından iki hafta önce affedilen ve yeniden A takımla idmanlara çıkan İbrahim Ege'yi, Ankaragücü maçı kafilesine dahil etti. İbrahim Ege'nin, taciz skandalının ardından ekonomik anlamda kaybının yaklaşık 500 milyar lirayı bulduğu öğrenildi. 


</TEXT>
</DOC>
