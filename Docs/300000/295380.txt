<DOC>
<DOCNO> 295380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/guncel/axgun01.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ülkücü olun' eziyeti 
</HEADLINE>
<TEXT>


Bodrum'da, Ülkü Ocakları'na kayıt yaptırmayan 2 lise öğrencisine kaçırılarak işkence yapıldığı, öğrencilerin 7 kişi tarafından götürüldükleri bir depoda gözleri bağlanarak 4 saat boyunca dövüldüğü öne sürüldü 

YAŞAR ANTER Muğla DHA 

Bodrum'da, Ülkü Ocakları'na kayıt yaptırmayan 2 lise öğrencisine, kaçırılarak işkence edildiği öne sürülerek suç duyurusunda bulunuldu. Bodrum Ülkü Ocakları Başkanı Engin Galipoğlu ise iddianın karalama kampanyası olduğunu söyledi. İddiaya göre, perşembe günü Turgutreis Anadolu Turizm ve Otelcilik Meslek Lisesi önünde meydana gelen olayda, öğrencilerden N.Ş.K. 17 ile A.K. 16 okul çıkışında bir minibüse zorla bindirilerek kaçırıldı. 
Öğrenciler 7 kişi tarafından götürüldükleri bir depoda gözleri bağlanarak 4 saat boyunca dövüldü. Liselileri kaçıran gençlerin, "Namaz kılmasını biliyor musunuz Kendi cenaze namazınızı kılın, bir daha gün yüzü göremeyeceksiniz" diye tehdit ettiği iddia edildi. 
Ailelerin jandarmaya başvurmaları üzerine 2 genç kaçırıldıktan 5 saat sonra, İslamhaneleri köyü yakınlarında serbest bırakıldı. Olayın şokunu uzun süre atlatamayan gençlere Bodrum Devlet Hastanesi'nde 5'er günlük rapor verildi. Gözlerinde, baş ve sırtlarında darp izlerine rastlanan 2 liseli, psikolojik yardım almaya başladı. 

'Sohbet ediyorduk' 
Olayın ardından gözaltına alınan 7 zanlı ise, "Biz öğrencileri kaçırmadık, sohbet etmek için bir yere gitmiştik, kavga çıktı" diye ifade verdi. 
Basın açıklamasında, "Ülkü Ocakları üyesi gençler, daha önce de 3 öğrenciyi aynı nedenle kaçırdı. Üye yaptıkları gençlerden, beraberlerinde başka üyeler getirmelerini istiyorlar. Çocuklarımızın eğitim özgürlüklerinin ellerinden alınmasına, baskı ve şiddete maruz kalmalarına seyirci kalamayız" denildi. 
Baba Hüseyin K. de avukat Ahmet Aksüt aracılığıyla 7 kişi hakkında suç duyurusunda bulundu. 
Galipoğlu ise, "Zamanında, evinde teröristlere yataklık edildiği gerekçesiyle gözaltına alınanlar bu açıklamayı yapıyor. Bu kişilerin bizlerle bağlantıları yok. Biz de gençliğin şiddetten uzak tutulmasından yanayız. Adalet önünde hesap soracağız" diye tepki gösterdi. 


</TEXT>
</DOC>
