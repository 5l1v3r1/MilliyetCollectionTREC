<DOC>
<DOCNO> 283873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur34.html </URL>
<DATE> 2004/10/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bolu'da ailesinden alınan S.A ve ağabeyi aynı yuvada... 
</HEADLINE>
<TEXT>

     Bolu'da annesinden dayak yediği gerekçesiyle çocuk yuvasına gönderilen 3.5 yaşındaki S.A'nın, valilik tarafından ailesinden alınan 8 yaşındaki ağabeyi İ.Y, Kocaeli'nin Karamürsel İlçesi'ndeki Gazi Vakfı-Gazanfer Bilge Çocuk Yuvası'na yerleştirildi. 
     Bolu Sosyal Hizmetler İl Müdürlüğü'nce dün teslim alınan İ.Y, görevlilerce bugün Karamürsel'e getirilerek, Gazi Vakfı-Gazanfer Bilge Çocuk Yuvası yetkililerine teslim edildi. 
     Yurt görevlileri tarafından odasına yerleştirilen ve arkadaşlarıyla tanışan İ.Y'nin, görüntü almak ve kendisiyle konuşmak isteyen gazetecilerden rahatsız olduğu gözlendi. Gazetecilerin sorularını yanıtsız bırakan çocuk, yalnızca Kocaeli Sosyal Hizmet İl Müdürü Ömer çiftçioğlu'na, ''Burası çok güzelmiş'' dedi. 
     Çiftçioğlu, gazetecilere yaptığı açıklamada, İ.Y. ve kardeşi S.A.'nın çok zor günler geçirdiğini ifade ederek, şunları söyledi 
     ''İ.Y, artık emin ellerde, bundan kimsenin kuşkusu olmasın. Kendisine en iyi şekilde bakacağız. İ.Y bize çok ciddi bir sorun yaşatmayacak, bundan eminiz. Burada güzel günler geçirecek.'' Bu arada, İ.Y.'nin, pazartesi günü Gazanfer Bilge İlköğretim Okulu'nda öğrenime başlayacağı bildirildi. 
     
</TEXT>
</DOC>
