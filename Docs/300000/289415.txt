<DOC>
<DOCNO> 289415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/siyaset/asiy.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kılıçlar çekildi 
</HEADLINE>
<TEXT>


CHP, Sarıgül'ü, "Rüşvet almak ve mafyayla ilişki kurmak"la suçladı. Sarıgül de, "İddialar deli saçması. Beni durduramazlar" yanıtını verdi 


CHP Genel Sekreterİ Önder Sav 
Yargıyı beklemeye gerek yok, suçlu 
CHP, genel başkanlık iddiasını ortaya koyunca yönetimin şimşeklerini üzerine çeken Şişli Belediye Başkanı Mustafa Sarıgül'ü, "Rüşvet, yolsuzluk ve mafyayla ilişki kurduğu" gerekçesiyle "suçlu" buldu. CHP Genel Sekreteri Önder Sav, partinin kurduğu komisyonun Sarıgül raporunu açıklarken, yargıdan önce soruşturma yapıp hüküm vermelerini, "yargı sürecinin uzun zaman alacak olmasına" bağladı. 
Sav, basın toplantısında, Mülkiye Başmüfettişi Rıdvan Aydın'ın hazırladığı tevdi raporu ve rüşvette rol aldığı savunulan Nurettin Baykara'nın Organize Suçlar Şube Müdürlüğü'nde 22 Nisan 2004'te alınan ifadesinin bulunduğu raporu açıkladı. Sav, "Eski Şişli Belediye Başkan Vekili Rauf Akçay ve Başkan Yardımcısı Osman Aslan'ın menfaat karşılığı kaçak inşaat yapılmasına göz yumduklarını, 7 katlı Garanti İş Merkezi'yle ilgili yapı kullanma izin belgesi alınabilmesi için, Sarıgül ile ilişkisi çok iyi olan Baykara'nın kullanıldığını, Sarıgül'ün bilgisi dahilinde Aslan'ın belgeyi imzalaması karşılığı 300 bin dolar rüşvet alındığını" öne sürdü. 

Yolsuzluğa battı 
Sav, yapı kullanma izin belgesi ile Akçay'ın, iş sahibinin yakını Çetin Uğurlu'dan 300 bin dolar borç aldığını gösteren bir belgeye ulaştıklarını da açıkladı. Sarıgül'ü tedbirli olarak kesin ihraç istemiyle Yüksek Disiplin Kurulu'na sevk ettiklerini hatırlatan Sav, şöyle konuştu 
"Sarıgül, imar, fen ve bazı yapı denetim müdürleri ve belediye başkan yardımcıları, ruhsatsız, ruhsata aykırı kaçak yapılara birlikte göz yummuş, inşaat sahiplerini mafyanın kucağına atmış, yolsuzluk batağına birlikte batmış ve belgelere göre trilyonlara varan rüşvet söz konusu olmuştur. CHP'nin rüşvetlere ses çıkarmaması beklenemez." 

ŞİŞlİ Beledİye BaŞkanI Mustafa Sarıgül 
Şerefim, Baykal'ın şerefinden ağırdır 
ANKARA Milliyet 

Şişli Belediye Başkanı Mustafa Sarıgül, CHP yönetiminin hazırladığı yolsuzluk raporundaki iddiaları, "deli saçması" olarak nitelendirdi. Hakkındaki iddiaları incelemek için kurulan komisyonun, "genel başkanlığının engellenmesi amacıyla oluşturulduğunu" savunan Sarıgül, "Sarıgül'ün şerefi, Baykal'ınkinden ağırdır. Beni durduramazlar" dedi. 
Sarıgül, Sav'ın basın toplantısından 1.5 saat sonra, CHP Genel Merkezi'yle aynı sokakta bulunan Ankara Gazeteciler Cemiyeti'nde basın toplantısı düzenledi. CHP yönetiminin kendisiyle ilgili linç kampanyası başlattığını savunan Sarıgül, "Ben bu sokağa daha geç gelecektim, erken çağırdılar. Bir gün bu sokağa geleceğim" diye konuştu. 

Kardeş katli 
"Osmanlı sultanlarının kardeşlerini katletmelerine" benzer şekilde, hakkında siyasi ferman çıkarıldığını savunan Sarıgül, bunun CHP Genel Başkanı Deniz Baykal'a yakışmadığını belirtti. İmar fazlası yapılaşmayla ilgili 18 soruşturmadan alnının akıyla çıktığını kaydeden Sarıgül, şunları söyledi 
"Baykal'ın Türkiye'nin yıldızı, partimizin en başarılı belediye başkanı olarak tanıttığı Sarıgül hakkında, CHP yönetiminin komisyon kurması, üzüntü vericidir. Çete reisleri, iş takipçileri, vurguncuların ifadelerine dayanıp beni karalamaya çalışanlardan, yüce yargı önünde sonuna kadar hesap sormazsam namerdim. Bana yapılan bütün baskılara, 'Genel başkan adaylığından vazgeç, raporları kendi aramızda hallederiz' tekliflerine verilecek son cevabım, halkın gücüyle yolumun sonuna kadar devam edeceğim." 
Cumhuriyet tarihinin en ağır tazminat davasını açacağını dile getiren Sarıgül, "CHP'nin başına gelip de başbakan olamayanların partiyi küçültmeye hakkı yok" dedi. 


</TEXT>
</DOC>
