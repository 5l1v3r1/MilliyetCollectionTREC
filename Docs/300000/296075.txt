<DOC>
<DOCNO> 296075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/dunya/dun04.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna'da mutlu son 
</HEADLINE>
<TEXT>


Meclis, başkanlık sisteminden parlamento yönetimine geçişi öngören yasayı onaylayınca muhalefet gösterileri bitirme kararı aldı 

Cenk Başlamış 


Ukrayna Parlamentosu, ülkenin yönetim yapısında önemli değişiklikler yapan yasaları onaylayarak siyasi bunalıma büyük ölçüde nokta koyarken, muhalefet 2 haftayı aşkın süredir devam eden gösterileri bitirme kararı aldı. 
Parlamentoda dün yapılan oylamada reform paketi, 450 üyeden 402'sinin oylarıyla kabul edildi. Değişiklerle Ukrayna, başkanlık sistemi yerine ağırlıklı olarak parlamento tarafından yönetilen bir cumhuriyet haline geldi. Başkanın yetkileri kısıldı ve başbakan, dışişleri ve savunma bakanlıklarına yapılacak atamaların parlamento tarafından onaylanması zorunluluğu getirildi. 26 Kasım seçimlerinde hile yapılmasını engelleyememekle suçlanan Merkez Seçim Komisyonu'nun başkanıyla bazı üyelerinin değiştirilmesi kararlaştırıldı. Parlamento sandığa hile karıştırılmasını engelleyecek bazı önlemler de alırken, gerginliği azaltmak amacıyla bölgelerin yetkilerini artırdı. 

'Ablukaya son' çağrısı 
Kararları hemen onaylayan Devlet Başkanı Leonid Kuçma, son 100 yılda Ukrayna'nın sık sık bunalımlı dönemler yaşadığını, ancak sağduyu yardımıyla her seferinde çözüm yolu bulduğunu söyledi. Parlamento Başkanı Vladimir Litvin de, yapılan değişikliklerin ülkenin bütünlüğünü gösteren ve uzlaşma ruhunu yansıtan kararlar olduğunu belirtti. Muhalefet liderlerinden Yulya Timoşenko, istedikleri kararların alınması nedeniyle göstericilere hükümet binaları çevresindeki ablukaya son verme çağrısında bulundu. 
26 Kasım seçimlerine hile karıştığı iddiaları ardından muhalefet lideri Viktor Yuşçenko taraftarı yüz binlerce kişi sokaklara dökülmüştü. Ukraynalılar, tekrarlanmasına karar verilen oylama için 26 Aralık'ta yeniden sandık başına gidecek. 



</TEXT>
</DOC>
