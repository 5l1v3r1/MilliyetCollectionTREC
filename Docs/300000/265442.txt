<DOC>
<DOCNO> 265442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sondun01.html </URL>
<DATE> 2004/08/22/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Sorularıyla Bush'u sıkıştıran grafiker işinden oldu 
</HEADLINE>
<TEXT>

     Siyasi bir miting sırasında sorularıyla ABD Başkanı George W. Bush'u sıkıştıran bir grafik tasarımcısı, bunun bedelini işinden atılarak ödedi. 
     ABD'nin Batı Virgina eyaletindeki Charleston şehrinde bulunan Hedgesville Lisesi'nde konuşma yapan Başkan Bush'un Irak savaşı ve kitle imha silahları konusundaki sözlerine katılmadığını yüksek sesle ifade eden ve sorularıyla Başkan Bush'u sıkıştıran Glen Hiller isimli grafik tasarımcısı ertesi gün işe gittiğinde, çalıştığı şirketin işine son verdiğini öğrendi. 
     Octavo Designs isimli şirket Hiller'i işten atmasına gerekçe olarak ise toplantının biletlerini satan bir müşterisinin Hiller'in sözlerini kendisine yönelik bir saldırı olarak algılayarak şikayette bulunmasını gösterdi. 
     ''İşimi kaybetmekten ziyade, işten atılma gerekçeme kızgınım'' diyen Glen Hiller, yaptığının sadece görüşlerini ifade etmekten ibaret olduğunu söyledi. 
     İşvereni hakkında dava açmayacağını söyleyen Hiller, 5 aydır birlikte çalıştığı patronunun durumunu anladığını, reklamcılık ve halkla ilişkilerde, imajın her şey demek olduğunu bildiğini sözlerine ekledi. 
     
</TEXT>
</DOC>
