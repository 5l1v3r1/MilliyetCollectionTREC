<DOC>
<DOCNO> 294828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonyas05.html </URL>
<DATE> 2004/12/04/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Julia Roberts kendini ikizlere adayacak... 
</HEADLINE>
<TEXT>

     Geçen hafta ikiz bebeklerini dünyaya getiren ünlü aktris Julia Roberts sinemanın renkli dünyasından uzun süre uzak kalacak. Roberts, bundan sonra sadece çok büyük projelerde rol alacağını ve tüm zamanını çocuklarına ayıracağını açıkladı. 
     Internetteki ''imdb'' sitesinin haberine göre, ''çiçeği burnunda anne'', bundan sonra sadece çok önemli projelere zaman ayırabileceğini söyledi. 
     37 yaşındaki ünlü oyuncu, tüm gününü çocuklarına adayan bir anne olmaya karar verdiğini ifade ederek, ''Bundan sonra ancak beni uçuracak bir senaryoyu kabul ederim'' dedi. 
     Kabul edebileceği senaryonun ancak geri çevrilemeyecek kadar büyük bir proje olması gerektiğini dile getiren yıldız, ''Bundan sonra yaşamımda sadece bebeklerim var. Onlar benim yaşamımı çok ilginç ve eğlenceli kıldı. Beni ev yaşamından biraz olsun uzaklaştırabilecek senaryo çok kaliteli olmalı'' sözleriyle yeni rotasını çizdi. 
     Oscar ödüllü Julia Roberts, geçen hafta sonunda Güney California'da bir hastanede erken doğum yapmıştı. Kameraman Danny Moder ile iki senedir evli olan sanatçı, biri erkek, biri kız olan ikizlerine ''Patricia'' ve ''Phinnaeus Walter'' isimlerini vermişti. 
     Roberts'ın Natalie Portman ve Clive Owen ile rol aldığı, Mike Nichols'ın yönettiği filmi ''Closer'' ABD sinemalarında gösterime girdi. 
     Steven Soderbergh'in yönettiği, Julia Roberts, George Clooney, Brad Pitt, Matt Damon ve Catherine Zeta-Jones'un başrolünü üstlendiği ''Oceans Twelve'' ise gelecek hafta seyirciyle buluşacak. 
     
</TEXT>
</DOC>
