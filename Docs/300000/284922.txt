<DOC>
<DOCNO> 284922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur21.html </URL>
<DATE> 2004/10/31/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kahramanmaraş'taki yangın söndürüldü... 
</HEADLINE>
<TEXT>

     Kahramanmaraş'ta tarihi Taş Han'da çıkan yangın söndürüldü. 
     Alınan bilgiye göre, Kıbrıs Meydanı'nda bulunan ve daha çok mobilya, konfeksiyon dükkanlarının yer aldığı tarihi Taş Han'da henüz bilinmeyen bir nedenle yangın çıktı. Yangın, itfaiye ekiplerinin 2 saatlik çalışması sonucunda kontrol altına alınıp söndürüldü. 
     Tarihi handa birbirine bitişik 50 işyerinin bulunduğu, pazar günü olması nedeniyle işyerlerinin kapalı olduğu, bazı işyerlerinde hasar meydana geldiği, bazılarının da eşyalarının kısmen yandığı bildirildi. 
     Kahramanmaraş İtfaiye Müdürü Ata Kazancı, işyerlerinin ahşap olması nedeniyle yangının çok kısa sürede büyüyüp, çevreye yayıldığını, ancak zamanında müdahale ederek, yangının tarihi hanın yakınlarında bulunan diğer işyerlerine sıçramadan söndürüldüğünü söyledi. 
     Kazancı, yangının çıkış nedeninin henüz bilinmediğini, hasar tespit çalışmalarının ise devam ettiğini söyledi. 
     Yangın söndürme çalışmalarını yerinde izleyen Kahramanmaraş Valisi İlhan Atış, çok üzücü bir olayla karşı karşıya kaldıklarını, ekiplerin yangını daha da büyümeden söndürmeyi başarmasının sevindirici olduğunu belirtti. 
     Kahramanmaraş Emniyet Müdürü Yılmaz Orhan da yangınla ilgili olarak sabotaj ihtimali de dahil olmak üzere soruşturma başlatıldığını ifade etti. 
     
</TEXT>
</DOC>
