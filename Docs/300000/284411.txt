<DOC>
<DOCNO> 284411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonspo29.html </URL>
<DATE> 2004/10/29/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Dalaman Galibiyetten başka düşüncemiz yok... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, Samsunspor maçında galibiyetten başka düşünceleri olmadığını söyledi. 
     Son haftaların formda bir takımıyla karşılaşacak olmalarının işlerini zorlaştırdığını kaydeden Dalaman, ''Ancak biz de gücünü ve kalitesini kanıtlamış, ligin iyi futbol oynayan takımlarındanız. Kendi sahamızda oynamanın avantajını da kullanıp sahadan 3 puanla ayrılmak istiyoruz'' dedi. 
     Bu maçın galibiyet primini 2,5 milyar lira olarak açıklayan Dalaman, yeşil-siyahlı taraftarları Atatürk Stadı'na davet etti. 
     Öte yandan, Samsunspor maçının hazırlıklarını tamamlayan Denizlisporlu futbolcular, Karahayıt'ta kampa girdi. Yeşil-siyahlı takımda, sakatlıkları süren Botha ve Ömer Rıza dışında eksik bulunmuyor. 
     Karşılaşmanın biletleri ise numaralı kapalı tribün 20 milyon, numarasız kapalı tribün 10 milyon, açık tribün 5 milyon ve kale arkası tribün 3 milyon liradan satılacak. 
     
</TEXT>
</DOC>
