<DOC>
<DOCNO> 291052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun34.html </URL>
<DATE> 2004/11/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Napoli'de mafya 'gemi azıya aldı', bugün de 22 yaşında bir kız öldürüldü 
</HEADLINE>
<TEXT>

     İtalya'da Napoli ve civarında faaliyet gösteren ve Camorra adıyla bilinen tarihi mafya teşkilatı, son günlerde ''gemi azıya aldı''. 
     Napoli kentinde son üç gün içinde öldürülen kişi sayısı 7'ye yükseldi. 
     İçişleri Bakanlığı'nın Napoli'ye takviye güvenlik birimleri göndermeye hazırlandığı sırada, kentten bir cinayet haberi daha geldi. 
     Gelsomina Verde adlı 22 yaşındaki bir kadının, bu sabah kentin Secondigliano semtinde aracında yakılarak öldürüldüğü bildirildi. 
     Söz konusu semtte, dün de bir erkek aynı şekilde öldürülmüştü. 
     Güvenlik birimleri, babasına ait araçta yanmış vaziyette bulunan Verde'nin mafyayla bir iç hesaplaşma sonucunda öldürüldüğü ihtimali üzerinde duruyor. 
     Mafyayla Mücadele Savcılığı'nın Napoli'deki yetkililerinden Savcı Giovanni Corona, kentteki son cinayetleri, ''mafya üyeleri arasında iç hesaplaşmanın ürünü'' olarak nitelendirdi. 
     Savcı Corona, ''Yerel, ama acımasız bir hesaplaşmayla karşı karşıyayız. Kentteki klanlar iktidarı ele geçirme yarışında. Mafyayla hiç ilgisi bulunmayanların da hayatlarını yitirebilecekleri bu hesaplaşmayı önleyebilmek hiç de kolay değil'' dedi. 
     İtalyan basınındaki haberlerde, Camorra bağlantılı mafya babası Paolo Di Lauro, kentteki hesaplaşmanın en önemli mimarlarından biri olarak niteleniyor. 51 yaşında ve 11 çocuk babası olan Di Lauro, hakkında gıyabi tutuklama emri çıkarılmış olmasına rağmen 2,5 yıldır ele geçirilemiyor. 
     Napoli'de bu son cinayetle birlikte, 2004 başından bu yana mafyanın öldürdüğü kişi sayısı 115'e yükseldi. 

     
</TEXT>
</DOC>
