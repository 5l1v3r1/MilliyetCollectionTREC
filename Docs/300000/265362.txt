<DOC>
<DOCNO> 265362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/ekonomi/eko06.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Starbucks Ankara'da 
</HEADLINE>
<TEXT>


Her gün 30 ülkede 8 bin satış noktasında 3.6 milyon tüketiciyle buluşan ABD'li Starbucks Coffee, Ankara'da da mağaza açtı 

AHMET ERHAN ÇELİK Ankara 

Dünyada her gün üç kahve dükkanı açan Amerikan Starbucks Coffee'nin Ankara'daki ilk şubesi hizmete girdi. 
Arjantin Caddesi'ndeki şubenin açılışına Starbuck Coffee Başkanı Howard Schulz, Alshaya Grubu Operasyonları CEO'su Mohammed Alshaya, Ankara Ticaret Odası Başkanı Sinan Aygün ve çok sayıda davetli katıldı. 
Starbucks markasının yaratıcısı da olan Schulz, İstanbul'da Starbucks'ın büyük ilgi gördüğünü, aynı müşteri sayısına Ankara'da da ulaşmayı hedeflediklerini söyledi. Türkiye'deki ilk yılını dolduran Starbucks, patenti kendisine ait "frappuccino" gibi içeceklerin yanı sıra "kırk yıl hatırı olan" Türk kahvesini de Türkiye'deki mağazalarında sunacak. Starbucks'ın Ankara'daki ikinci mağazası da Armada Alışveriş Merkezi'nde hizmet verecek. 

'Irak planda yok' 
Schultz, "Türkiye'de 13, Ortadoğu bölgesinde 120 dükkanınız var. Irak'ta dükkan açmayı düşünüyor musunuz " sorusunu, "Güvenlik nedeniyle Irak'ta dükkan planımız yok. Irak'a yatırım için politik istikrar sinyallerinin gelmesi lazım" diye yanıtladı. Şirketin Türkiye lisansörü Shaya'nın Yönetim Kurulu Başkanı Muhammed Alshaya da, "Irak'ta dükkan açmamız için önce insanlar gelir sahibi olmalı" dedi. 
ABD parekende kahve pazarının yüzde 7'sini kontrol eden Starbucks, 2003'te 4 milyar dolar kar etti. Starbucks Coffee her gün 30 ülkede 8 bin satış noktasında 3.6 milyon kişiyle buluşuyor. 


</TEXT>
</DOC>
