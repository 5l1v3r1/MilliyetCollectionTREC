<DOC>
<DOCNO> 255787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/siyaset/axsiy02.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM, 15 saatte 10 yasa çıkardı 
</HEADLINE>
<TEXT>


AKP'nin, 'Gündemdeki yasaları bitirin, tatile çıkın' çağrısı sayesinde son yılların en hızlı yasama maratonu gerçekleşti 

SALİHA ÇOLAK Ankara 


TBMM Genel Kurulu, AKP'nin milletvekillerine yaptığı, "Gündemdeki yasaları bitirin, tatile çıkın" çağrısı sayesinde son yılların en hızlı yasama maratonunu gerçekleştirdi. 15.5 saatte birkaç aylık performanslara eşit bir çaba sergileyen milletvekillerinin oylarıyla 10 yasa kabul edildi. 
Milletvekilleri, oturum hızlı bitsin diye, çok az itiraz etti, az önerge verdi. Özel ödenek ve gelirlerin bütçeye kaydedilmesi, ölüm cezalarını kaldıran ve sivilleşmeyi sağlayan 9. Uyum Paketi, adli tatil, yeşil kart, kadın memura doğum izninin 16 haftaya çıkarılması, sağlık tesislerinin satışı, Yüce Divan sıfatıyla yapacağı çalışmalarda Anayasa Mahkemesi'ne destek sağlayan yasa, sinemaya, kültürel tesislere teşvik, kültür alanlarının korunmasına ilişkin yasalar kabul edildi. Oturumların tümünü yöneten TBMM Başkan Vekili Yılmaz Ateş de milletvekillerine yüzlerce kez teşekkür etti. 518 kez teşekkür edilirken, oylamalarda önergelerle birlikte toplam 728 kez "kabul" denildi. 




</TEXT>
</DOC>
