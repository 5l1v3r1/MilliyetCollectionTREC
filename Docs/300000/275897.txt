<DOC>
<DOCNO> 275897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko09.html </URL>
<DATE> 2004/09/29/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Petrol fiyatları, S.Arabistan'ın artırım kararından etkilenmedi... 
</HEADLINE>
<TEXT>

     Piyasada istikrar sağlamak için Suudi Arabistan'ın üretim kapasitesini yüzde 15 artıracağını açıklaması, petrol fiyatlarını geriletmeye yetmedi. 
     Asya piyasalarından gerçekleştirilen işlemlerle New York Borsası'nda ABD hafif petrolünün varili, dünden sonra bugün de 50 dolar psikolojik sınırında seyretmeyi sürdürüyor. 
     Dün 50.47 ile New York Borsası tarihinin en yüksek noktasına ulaşan hafif türü ham petrol, gün içinde fiyatları geriletmeye yönelik gelen haberlerin etkisiyle 49.90 dolardan kapanmıştı. 
     Asya ağırlıklı işlemlerle New York Borsası'nda bugün, yönünü tekrar yukarıya çeviren ABD hafif petrolü, 10 sentlik artışla 50 dolardan satılıyor. 
     Yıl başındaki seviyesine göre yüzde 75 değer kazanan petrol, son yükselişine rağmen hala enflasyona göre düzeltilmiş 1981'deki fiyatının 30 dolar altında bulunuyor. 
     Petrol piyasasında yaşanan son gelişmeler, OPEC'in fiyatlarda istikrar sağlama amacını gerçekleştirmekte başarısız kaldığını ortaya koyarken en büyük petrol ihracatçısı Suudi Arabistan'ın dün üretimi yüzde 15 artıracağını açıklaması, sadece hızlı yükselişin kısmen sakinleşmesini sağlayabildi. 
     Bazı ekonomistler, petrol fiyatlarının hızla geriletilememesi durumunda dünya ekonomisindeki büyümenin ciddi şekilde olumsuz etkileneceği ve yerini durgunluğa bırakabileceği uyarısında bulunuyor. 
     Yüksek petrol fiyatlarının Washington'da 1 Ekim'de toplanacak olan G7 Maliye Bakanları Zirvesi'nde de gündem konuları arasında yer alacağı bildirildi. 
     
</TEXT>
</DOC>
