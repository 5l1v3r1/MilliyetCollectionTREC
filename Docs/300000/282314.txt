<DOC>
<DOCNO> 282314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/dunya/axdun01.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidel Castro konuşurken devrildi 
</HEADLINE>
<TEXT>


DIŞ HABERLER SERVİSİ 


Küba Devlet Başkanı Fidel Castro, Santa Clara kentinde bir mezuniyet töreninde yaptığı konuşmanın ardından sahneden inerken merdivene ayağı takılınca yere düştü. 78 yaşındaki Castro'nun sol dizinin kırıldığı ve sağ kolunda da çatlak olduğu açıklandı. Konuşmasını bitirip koltuğuna doğru ilerlerken düşen Castro, koltuğuna oturduktan sonra mikrofonu alarak, "Düştüğüm için özür dilerim. Dizimde ve kolumda kırık olabilir. Ama tek parçayım" dedi. Küba lideri, kısa süre içinde iyileşeceğini, alçıya ihtiyaç duysa bile işlerine devam edeceğini söyledi. Castro, tören için orada bulunan yabancı kameraman ve fotoğrafçıların düşüşünü görüntülemesi üzerine de, "Yarın tüm gazetelerin baş sayfasında olacağım" dedi. Ambulans istemeyen Castro, özel aracıyla törenden erken ayrıldı. 


</TEXT>
</DOC>
