<DOC>
<DOCNO> 278860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sondun01.html </URL>
<DATE> 2004/10/10/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
ABD askerleri, Irak'tan "görünmeyen derin yaralarla" dönüyor 
</HEADLINE>
<TEXT>

     ABD'nin Irak'ta tek kaybının, direnişçiler ya da teröristler tarafından öldürülen veya yaralanan Amerikan askerleri olmadığı, çok sayıda Amerikalı askerin de Irak'tan ''görünmeyen derin yaralarla'' döndüğü belirtildi. 
     ABC News televizyonunun haberine göre, Irak'tan pek çok Amerikan askeri şarapnel ya da kurşun yaralarıyla dönmesine rağmen, bir de yaralı olmayan ama savaşın derin izlerini taşıyarak yaşamları tamamen değişen askerler söz konusu. Travmatik beyin hasarı adı verilen rahatsızlıklardan muzdarip bu askerler ''görünmez sakatlar'' olarak nitelendiriliyor. 
     Çabuk ve aşırı öfkelenme, hafıza zayıflığı, kendine hakim olamama, endişe, kafa karmaşası, normal olmayan yorgunluk ve sürekli başağrısı şeklinde kendini gösteren semptomlar, çoğunlukla savaş sonrası tepkiler olarak tanımlanmasına rağmen, travmatik beyin hasarının başlıca belirtilerini oluşturuyor. 
     ABC News'in haberine göre, doktorlar daha önceki savaşlarda yaralananların sadece yüzde 20'sinde travmatik beyin hasarı tespit edilmesine rağmen, Irak'ta yaralananların yüzde 60'dan fazlasının bu hastalıktan muzdarip olduğunu ifade ediyorlar. Buna sebep olarak ise geliştirilen zırhlarla askerlerin bedenlerinin kurşun ve bombalardan korunabilmesine rağmen, beyinlerinin korunmasının mümkün olmadığı gösteriliyor. 
     Sadece Kaliforniya'daki Palo Alto şehrinde bulunan Savaş Gazileri Hastanesi'nde tedavi gören travmatik beyin hasarlı askerlerin sayısının 350'den fazla olduğu kaydediliyor. Bu hastaların herbirinin rehabilite edilmesinin aylarca sürdüğü kaydedilirken, pek çoğuna traş olmak, dişlerini fırçalamak, nasıl duş alınacağı ve tuvaleti nasıl kullanılacağı gibi en temel günlük işlerin bile yeniden öğretilmesi gerektiğinin altı çiziliyor. 
     Bazı askerlerin kendilerine verilen ve kim oldukları, başlarına ne geldiği konusunda bilgiler içeren ''hafıza kitapları'' olmadan kendilerinden bile bahsedemedikleri, bazılarının 100'den geriye doğru sayamaz hale geldiği kaydediliyor. Ciddi bir konsantrasyon problemi yaşadıkları belirtilen bu hastaların, en çok uyumaktan hoşlandıkları ifade ediliyor. 
     Bu hastaların çoğunun yeniden bir bebek gibi davrandığı ve ailelerinin 24 saat gözetimine ihtiyaç duyduklarına işaret edilirken, beyinleri daha az hasar görenlerinin ise hastalıkları teşhis edilmeden yaşamlarını sürdürdükleri ve bu askerlerin davranışlarının çoğunlukla çevresindekiler tarafından yanlış anlaşıldığı kaydediliyor. 
     
</TEXT>
</DOC>
