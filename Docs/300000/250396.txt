<DOC>
<DOCNO> 250396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/ekonomi/eko13.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkanı maaşlarına zam 
</HEADLINE>
<TEXT>


GÜNSELİ ÖNAL Ankara 

Belediye başkanlarının maaşlarına, Belediyeler Kanunu Tasarısı'nın TBMM Plan ve Bütçe Komisyonu'ndaki görüşmelerinde zam yapıldı. Nüfusu 2 milyondan fazla illerin belediye başkanları milletvekilinden fazla maaş alacaklar. Düzenlemeye göre nüfusu 5 binden az olan belde belediye başkanları 1.4 milyar lira maaş alacak. Nüfusu 2 milyondan fazla olan yerlerde belediye başkanına ise 6.1 milyar lira maaş ödenecek. Şu anda bir milletvekilinin ise eline geçen ödenek ve yollukların toplamı brüt 6.746 milyar, net 5.946 milyar lira. 
Komisyon üyeleri bazı belediye başkanlarının maaşlarının düşeceğini, diğerlerinin de yeterince artmayacağını belirttiler. Başkanlarının siyasi partilerin genel başkanı, genel başkan yardımcısı veya genel sekreteri olmasına olanak tanıyan madde ise CHP'nin ısrarı üzerine değiştirildi. 


</TEXT>
</DOC>
