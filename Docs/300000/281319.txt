<DOC>
<DOCNO> 281319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur20.html </URL>
<DATE> 2004/10/18/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Gelibolu'daki orman yangını kontrol altına alındı 
</HEADLINE>
<TEXT>

     Çevre ve Orman Bakanlığı, Gelibolu'daki orman yangınının kontrol altına alındığını bildirdi. 
     Yangında 250 hektar orman alanının zarar gördüğü belirtilen açıklamada, yangından etkilenen alanın Gelibolu Tarihi Milli Parkı sınırları dışında kaldığı kaydedildi. 
     Çevre ve Orman Bakanlığı'ndan yapılan açıklamada, Çanakkale Orman İşletme Müdürlüğü Gelibolu İşletme Şefliği Yalova Köyü mevkiinde çıkan yangın bölgesinde, 4 helikopter ve 2 C-130 uçağı ile soğutma çalışmalarına devam edildiği ifade edildi. 
     Yangını söndürme çalışmalarına bakanlık birimlerinin yanı sıra 2. Kolordu birlikleri ve yurttaşların da katkıda bulunduğu belirtilen açıklamada, şiddetli rüzgar altında başlayan yangına 7 arazöz ve 1 dozerle ilk müdahalenin yapıldığı bildirildi. Açıklamada, yangın söndürme çalışmalarına daha sonra İzmir, Muğla ve Antalya'dan helikopterler ile Antalya'dan C-130 uçağının katıldığı ayrıca İstanbul, Bursa, Kütahya, Balıkesir ve İzmir bölgelerinden arazöz, iş makinaları ve ekiplerin yangın söndürme çalışmalarında görev aldığı belirtildi. 
     Açıklamada, gece boyunca 55 arazöz, 13 dozer, 2 greyder, 6 treyler, 250 işçi ve mükellef ile 2. Kolorduya bağlı birliklerden 200 askerin araç ve gereçleriyle söndürme çalışmalarına katıldığı kaydedildi. 
     Açıklamaya göre, bu sabah saat 07.30'da başlayan soğutma çalışmalarına 4 helikopter, 2 C-130 uçağı ile bakanlık birimleri ve askeri birlikler katılıyor. 
     
     HAFTA SONUNDA 25 YANGIN 
     Öte yandan açıklamada, Türkiye genelinde hafta sonunda Gelibolu'daki yangın dışında 25 yangın daha çıktığı ve toplam 10 hektarlık alanın zarar gördüğü bu yangınların tamamının kontrol altına alındığı bildirildi. 
     Açıklamaya göre, bu yıl çıkan 1590 yangında 4 bin 358 hektar alan, geçen yıl çıkan 2004 yangında 6 bin 467 hektar alan, 2002 yılında çıkan bin 341 yangında 7 bin 987 hektar alan, 2001 yılında çıkan 2 bin 425 yangında ise 7 bin 139 hektar alan zarar gördü. 
     
</TEXT>
</DOC>
