<DOC>
<DOCNO> 297083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sontur13.html </URL>
<DATE> 2004/12/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Faturayı ödeyemeyince mum ışığında ders çalışıyorlar... 
</HEADLINE>
<TEXT>

     Kartal'da ilköğretim okulu öğrencisi 3 kızkardeş, yoksulluk yüzünden annelerinin faturayı ödeyememesi nedeniyle evlerinin elektriği kesildiği için mum ışığında ders yapıyor. 
     Samandıra Veysel Karani Mahallesi'ndeki bir evde otururken eşi tarafından terkedilen ve ardından da boşanan Gülten Seyfioğlu 42 , ev kirasını ödeyemediği için kızları Derya 13 , Ebru 10 ve Buket 8 Sökmen ile birlikte bir inşaatta kalmaya başladı. Anne ve kızları, daha sonra mahalle muhtarı ve kirayı ödeyeceğini söyleyen bir yardımseverin girişimiyle aynı mahallede bir eve yerleştirildi. Kartal Kaymakamlığı da aileye yakacak ve gıda yardımı yaptı. 
     Hayırsever vatandaşın aradan 8 ay geçmesine rağmen kirayı ödememesi üzerine ev sahibinin evi tahliye etmesini istediği anne Seyfioğlu, elektrik faturasını da ödeyemedi. 
     Bunun üzerine elektriğin kesilmesi nedeniyle Beyhan Şenyuva İlköğretim Okulu'nda eğitim gören 3 kızkardeş de, derslerini mum ışığında yapmaya başladı. 
     Hasta olduğunu ve çalışamadığını ifade eden Gülten Seyfioğlu, ''Komşularımız ve kaymakamlığın yaptığı yardımla geçiniyoruz. Kızlarım okulda çok başarılı. Yoksulluğumuza rağmen çocuklarım her yıl takdir belgesi alarak sınıflarını geçiyor. Ancak böyle devam ederse çocukları okula gönderemeyeceğim'' dedi. 
     Evin büyük kızı Derya Sökmen, okumak istediğini anlatarak, ''Hem evlere merdiven temizliğine gidiyorum, hem de okuyorum. Her yıl sınıfımı takdir alarak geçiyorum'' diye konuştu. 
     Mum ışığında ders yapmanın zor olduğunu belirten Ebru Sökmen de, ''Bazen yanlış yaptığım oluyor, ancak sabah erken kalkıp gözden geçiriyorum ve yanlış yazdıklarımı düzeltiyorum'' dedi. 
     
</TEXT>
</DOC>
