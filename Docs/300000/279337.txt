<DOC>
<DOCNO> 279337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/yazar/guclu.html </URL>
<DATE> 2004/10/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
100 yıl önceki aydınlar ve bugünküler 
</HEADLINE>
<TEXT>


Tarih müthiş bir şey. Dönüp dönüp okumak gerekiyor. Bugün de yarın da ayna gibi orada duruyor. Boşuna tarih tekerrürden ibaret dememişler... 
Lüleburgaz'da, hafta sonunda, tarihe derin bir yolculuk yaptık. Eğitimle birlikte dönemin siyasi gelişmelerini, aydınların tavırlarını, sisteme olan tepkilerini ve daha pek çok şeyi bir arada tartışma olanağı bulduk. 
Tarihsel olayları dinledikçe, günümüz aydınlarının, hele hele öğretmenlerin nasıl da renksiz, mücadele hırsından yoksun ve üretken olmadıklarını çarpıcı bir şekilde gördük. 
Ya siyasiler İnandıkları doğrular çerçevesinde, kesinlikle, bugünkünden çok daha onurlu mücadeleler vermişler. Batılılaşma konusunda verdikleri mücadele, bugünkülerin AB konusunda verdikleri mücadeleden çok daha entelektüel boyutlarda. Fikir derinliği, donanım ve tartışmaların boyutları bugüne bakıldığında, sanki yüz yıl önce değil de yüz yıl sonra yapılmış gibi. 

Osmanlı aydınlarının rolü 
Emrullah Efendi'nin şahsında gerçekleşen eğitim reformu tartışmalarının onda biri bile bugün maalesef gerçekleşemiyor. 
Osmanlı aydınlarının çağdaşlaşma hareketi Mustafa Kemal'in öncülüğünde Türkiye Cumhuriyeti'ni yarattı. Akla hayale gelmeyecek reformları gerçekleştirdiler. Peki 80 yıl sonra bugünün aydınları neler yapıyor .. 
O günlerin gazeteleri ile bugünü kıyasladığınızda da ibre kesinlikle eskiden yana. Geçmiş her konuda elbette özlenmez ama o zamanki bazı değerler, özellikle de etik değerler sanki bugünkünden daha iyi gibi. 
Dünle bugün arasındaki bağlar öylesine kopuk ki, bırakın 100 yıl önceyi, 20 yıl önceyi bile hatırlamıyoruz. 

Tek sorumlu televizyon mu 
Bu bilinçli bir gelişim mi, yoksa sürüklenerek mi bu noktaya geldik, belli değil. Televizyonların aptalca dizilerle bizi iyice aptallaştırdığı, asosyalleştirdiği kesin. Ama tek sorumlu o mu 
Hani üniversiteler nerede Hani inandığı doğrular için inanılmaz mücadele veren yazarlar, siyasetçiler, sanatçılar ve diğer aydınlar nerede 
Türkiye'de hemen her konuda erozyon var. Aydın erozyonu da bunların en başında geliyor. Bu süreci bir anda tersine çeviremezsek de erime hızını durdurabiliriz. Bu konuda en büyük görev de öğretmenlere düşüyor. 
Onlara önerim Cumhuriyet'e ışık veren öğretmenlere yönelik ne bulurlarsa okusunlar. Okusunlar ki bu onurlu mesleğin yüceldiği noktaları görsünler. Belki o zaman bugünkü nemelazımcılıktan kurtulup işlerini biraz daha ciddiye alırlar. 
YÖK, pek çok şey gibi öğretmenliği de sıradanlaştırdı. Siyasetçiler de bu mesleği en iyilerin değil, işsizlerin ve hiçbir şey olamayanların mesleği haline getirdi. Hasbelkader öğretmen olanlar da yitirdikleri değerlerin farkına bile varamadı. 

Özetin özeti Yeni bir aydınlanma hareketi arıyorsak, bunu başlatacak olan öğretmenlerdir. Ama belli ki onlar hala uyanacak gibi değil. O halde görev diğer aydınlara düşüyor. Biraz olsun kendini aydın sananlar, tarihe bir yolculuk yapıp kendinden önce aynı konumda olanları irdelesinler. Yakalayacak çok şey bulacaklardır. 



</TEXT>
</DOC>
