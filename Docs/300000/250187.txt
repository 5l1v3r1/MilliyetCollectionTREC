<DOC>
<DOCNO> 250187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun20.html </URL>
<DATE> 2004/06/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Papadopulos Türkiye'nin üyelik müzakerelerine engel olmayacağız 
</HEADLINE>
<TEXT>

     Kıbrıs Rum kesimi lideri Tasos Papadopulos, ''Türkiye ile AB'ye üyelik müzakerelerine başlanmasında engel oluşturmayacaklarını'' söyledi. 
     Papadopulos, İspanyol El Pais gazetesine verdiği demeçte, ''Kopenhag kriterlerini yerine getiren bir Türkiye'nin AB'ye girebileceğini'' belirterek, ''Çünkü bir Avrupa ülkesi gibi davrandığında Türkiye'nin, ordusunun başka bir ülkeyi işgal etmesini kabul edeceğini sanmıyorum. Aynı zamanda Kıbrıslı Türkleri otonom bir devlet gibi tanımaya veya Türk Lirası'nı adanın kuzeyinin resmi para birimiymiş gibi zorla kabul ettirmeye de son vermek zorunda kalacak'' dedi. 
     ''Annan planında öngörüldüğü şekilde adanın birleşmesine inanmadıklarını'' belirten Papadopulos, ''Kıbrıslı Türklerle bir federasyonda, her AB zirvesinden önce Kıbrıs'ın pozisyonunun belirlenmesi için Rum ve Türk yetkililer arasında oylama yapılacağını, anlaşmazlık halinde mahkemeye gidileceğini, bunun zaman alacağını, AB'nin bunu bekleyeceğini sanmadığını, Kıbrıs'ın sessiz bir gözlemci olarak kalacağını'' ifade etti. 
     Rum kesiminin euro'ya geçmesinin en az 3 yıl alacağını da söyleyen Papadopulos, ''bütçe açığının Maastricht kriterlerinde öngörülen limiti aştığını, AB'ye yeni üye olan diğer ülkelere oranla ekonomilerinin daha iyi olduğunu, ancak 11 Eylül'den sonra turizmin olumsuz etkilendiğini ve 2008'den önce euro'ya geçilebileceğini sanmadığını'' belirtti. 
     
</TEXT>
</DOC>
