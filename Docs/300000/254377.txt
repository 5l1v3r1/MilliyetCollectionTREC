<DOC>
<DOCNO> 254377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/soneko12.html </URL>
<DATE> 2004/07/10/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Güler Petrol ve doğalgaz aramalarına ağırlık verdik... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''petrol ve doğalgaz aramalarına ağırlık verdiklerini belirterek, ''Tek bir amacımız var 10 milyar dolarlık ithalat rakamını aşağılara çekip bunu kendi kaynaklarımızla üretmek'' dedi. 
     Güler, Maliye Bakanı Kemal Unakıtan ile birlikte Balıkesir'de katıldığı meslek örgütleri toplantısında, bakanlığının çalışmaları hakkında bilgi verdi. 
     Yeraltında bulunan kaynakların hepsini, ekonominin hizmetine sunmayı amaçladıklarını ve tüm çalışmalarını bu yönde gerçekleştirdiklerini kaydeden Güler, enerji üretimindeki yükü makul seviyeye çekmek için su ve kömür kaynaklarına büyük önem verdiklerini, iktidara geldikleri dönemden itibaren yaptıkları çalışmalar çerçevesinde enerji fiyatlarının belli bir seviyede tutulduğunu söyledi. 
     Güler, Türkiye'nin petrol ve doğalgazda dışa bağımlı bir ülke olduğunu, 10 milyar dolar ithalat bedeli ödediklerini vurgulayarak, şöyle devam etti 
     ''Petrol ve doğalgaz aramalarına ağırlık verdik. Romanya'dan gelen platform, Akçakoca'da demirledi. Orada denizi deliyoruz. 5 hafta içinde sonuç alacağımızı sanıyorum. Bir önceki dönemin iki katı kadar sondaj yapıyoruz. Bunu katlayarak sürdüreceğiz. Karadeniz'de doğalgaz bulursak giderimiz azalır. O zaman da Maliye Bakanı Kemal ağabeyimizin yüzünü güldürürüz. Aralık ayında da Doğu Karadeniz'de doğalgaz araması yapacağız. Türkiye'yi didik didik ediyoruz. Kendi topraklarımız dışında Kazakistan, Libya, Azerbaycan ve Türkmenistan'da da teşkilatımızı kurarak petrol ve doğalgaz aramalarına başladık. Tek bir amacımız var, 10 milyar dolarlık ithalat rakamını aşağılara çekip bunu kendi kaynaklarımızla üretmek.'' ''Maden Yasası'' ve ''Petrol Piyasası Yasası''nı çıkardıklarını, ''Petrol Yasası''nın çıkarılmak üzere olduğunu, ''LPG Yasası''nın belirli noktaya geldiğini kaydeden Güler, rüzgar, jeotermal ve güneş enerjisi gibi konuları kapsayan ve devrim niteliğinde olan ''Yenilenebilir Enerji Yasası'' tasarısını da TBMM Genel Kurulu'na getirdiklerine dikkati çekti. Güler, ''Biz dağların, tepelerin, bütün boş arazilerin rüzgar enerjisiyle donanmasını arzu ediyoruz. Jeotermal ve güneş enerjisini, kullanılabilir hale getirmeyi istiyoruz'' dedi. 
     Güler, Türkiye Kömür İşletmeleri'nin ilk defa yıkanmış, torbalanmış kömürle piyasaya gireceğini, yıllardır zarar eden bu kuruluşun hem kara geçmesini, hem de vatandaşın ucuz kömür almasını sağlayacaklarını söyledi. Bu yıl fakir vatandaşlara bir milyon ton kömür dağıtılacağını, 7.7 milyon ton kömürün de piyasada satılacağını anlatan Güler, Zonguldak Taşkömürü Tesisleri'nin özel sektöre açılarak tekrar işler hale getirildiğini ve burada yapılacak üretimin piyasasının hazır olduğunu ifade etti. 
     İşadamlarının elektrik dağıtımı ve üretimi konusundaki özelleştirmelere hazırlanmalarını ve ilgi göstermelerini arzu ettiklerini belirten Bakan Güler, ''bor madenciliği''ne büyük önem verdiklerini, bu konuda özel sektörden de projeler üreterek, kendilerine başvurmalarını beklediklerini sözlerine ekledi. 
     
</TEXT>
</DOC>
