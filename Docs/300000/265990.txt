<DOC>
<DOCNO> 265990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/soneko21.html </URL>
<DATE> 2004/08/24/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Rekabet Kurumu Başkanı İlaç konusunda herkesin kafası karışık 
</HEADLINE>
<TEXT>

     Rekabet Kurumu Başkanı Mustafa Parlak, ''Bugün hakim durumda olan bir ilaç sektörü diye birşey de yoktur'' dedi. 
     Rekabet Kurumu, Türkiye Odalar ve Borsalar Birliği TOBB ve Dünya Bankası tarafından ortaklaşa yürütülecek, ''Türkiye'de Rekabet Gücü, Doğrudan Yabancı Sermaye Yatırımlarının Türkiye'ye çekilmesi ve Rekabet Politikalarının Rolü'' konulu projeye ilişkin protokol, Odalar Birliği'nde imzalandı. 
     İmza törenine katılan Rekabet Kurumu Başkanı Mustafa Parlak, gazetecilerin sorularını yanıtladı. 
     Bir gazetecinin, ilaçta hakim durumun kötüye kullanılmasına ilişkin sorusu üzerine Parlak, burada asıl söylenmesi gerekenin, ilaç sektörünün büyük ölçüde düzenlemeye tabi bir sektör niteliğinde olduğunun vurgulaması gerektiğini söyledi. 
     Parlak, tam anlamıyla düzenlemeye tabi olan sektörlerde her kurumun, kamu kurumlarının kanundan aldığı yetkiye dayanarak yapmış olduğu düzenlemelerin 4054 sayılı Rekabet Kanunu kapsamı dışında olduğunu söyledi. 
     Ancak, onun dışındaki düzenlemeler ve uygulamaların Kanun kapsamı içinde irdelenebildiğini belirten Parlak, bu konudu çok teknik detaylar bulunduğunu anlattı. 
     Parlak, şöyle devam etti 
     ''Hakim durumda olma detayı... bu konular çok tekniktir. Bir ilaç muadili olabilir. Bir kurum bunu muadil saymayabilir, bir kurum muadil sayabilir. Bugün hakim durumda olan bir ilaç sektörü diye birşey de yoktur. Şöyle değerlendirirseniz, ihale sürekliliği ile yapılan alımlarda bir ilaç firmasının payı yüzde 95 bile olsa hiçbir zaman hakim durumda olan teşebbüs yüksek fiyat vermek suretiyle piyasayı ihlal edemez. Hakim durumda olan teşebbüs yıkıcı fiyat uygulamak suretiyle piyasayı ihlal edebilir. 
     İki tane teşebbüs ihaleye giriyorsa birinin pazar payı yüzde 95 bile olsa, yüzde 5 pazar payı olan azıcık düşük fiyat verir ve ihaleyi alır. Ya da hakim durumda olmak yüksek fiyat vermeyi gerektirir bir husus değildir. Ancak yıkıcı fiyat söz konusu olsaydı hakim durum incelenmesi yapılabilir ve sonuç elde edilebilinirdi. Bu ilaç konusunda herkesin kafası karışık. Son zamanlarda çok şey söylendi, söyleniyor da... Herkes de haklı burda.'' 
     
     ''İLAÇTA RAPOR HAZIRLIYORUZ'' 
     Rekabet Kurulu olarak bu konunun sonucuyla ilgilendiklerini, bunun da ilaç konusunda piyasada rekabetin olup olmaması konusunu kapsadığını ifade eden Parlak, Rekabet Kurumu olarak ilaç konusunda bir rapor hazırladıklarını bildirdi. 
     Parlak, söz konusu raporun sektördeki üretimden, dağıtıma, kamu kurumlarıyla ilişkilere ve bakanlıkların bu konudaki düzenlemelerine varıncaya kadar gerekli olan düzenlemeleri içerdiğini kaydetti. 
     Böyle bir çalışmalarının Rekabet Kurumu'na düşüp düşmediğine ilişkin kendisinin sorduğu soruya yine kendisi yanıt veren Parlak, şunları kaydetti 
     ''Ama sonuç itibariyle rekabetçi piyasa yapısının tesisi bize ait olduğuna göre, sonucu bizi ilgilendirdiğine göre başından itibaren gelişmeleri dizayn etmekle ilgili bize bir görev düşer diye düşünüyoruz. Böyle bir çalışmayı başlattık. Kısa sürede bunu kamuoyuna duyuracağız.'' 
     
</TEXT>
</DOC>
