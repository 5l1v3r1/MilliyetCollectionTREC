<DOC>
<DOCNO> 268181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonsiy10.html </URL>
<DATE> 2004/09/01/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Sarıgül hakkında soruşturma izni verildi 
</HEADLINE>
<TEXT>

     İçişleri Bakanı Abdülkadir Aksu, Şişli Belediye Başkanı Mustafa Sarıgül hakkında soruşturma izni verdi. 
     Belediyede kaçak yapılaşmayla ilgili rüşvet iddiaları ise, Şişli Başsavcılığı'na iletildi. 
     Bakan Aksu, Sarıgül ile birlikte bazı belediye yetkilileri hakkında da soruşturma izni verdi. 
     Soruşturma iznine, Şişli belediye sınırları içinde yer alan 46 kaçak bina nedeniyle imar planına aykırı yapılanmaya izin verildiği gerekçesiyle gerek görüldü. 
     Bakanlık, Sarıgül'ün rüşvet aldığı iddiasını içeren tevdi raporunu da, adli işlem yapılması için şişli Başsavcılığı'na gönderdi. 
     Dosyada bir kaçak inşaat olayıda 300 bin dolar rüşvet alındığı iddiası yer alıyordu. 
     
     CHP'den Sarıgül'e üstü kapalı 'istifa et' çağrısı 

     Geçtiğimiz pazar günü Merkez Yürütme Kurulu'nu toplayan CHP, Merkez Yönetim Kurulu'nda Mustafa Sarıgül'ün hakkındaki iddiaları araştırmak üzere İstanbul il başkanı başkanlığında komisyon oluşturulmasına karar verilmişti. 
     CHP Genel Başkan Yardımcısı Onur Öymen, Sarıgül'e partinin yolsuzlukla mücadele genelgesini hatırlatarak "haksız kazanç yapan kişilerle işbirliği içinde olan partililerin istifa etmeleri isteniyor, aksi halde disiplin uygulamasına gidilmesi isteniyor" demişti. 
     
     SARIGÜL VERİLEMEYECEK HESABIM YOK 

     Şişli Belediye Başkanı Mustafa Sarıgül, hakkındaki iddialarla ilgili olarak ''Vicdanım rahat, yüzüm ak, verilemeyecek hesabım yok'' dedi. 
     Sarıgül, yaptığı yazılı açıklamada, ''Şişli'de projeye aykırı olarak yapılan bazı inşaatlarla ilgili mülkiye müfettişleri tarafından hazırlanan ön inceleme raporuna dayanılarak, önce partisi CHP, ardından da İçişleri Bakanlığı'nca soruşturma açılmasını'' değerlendirdi. 
     ''İlçede 6 yıldır görev yaptığını, bu süre içinde her yıl belediyenin mülkiye müfettişleri ile Sayıştay denetçileri tarafından incelendiğini ve aklandığını'' savunan Sarıgül, ''son dönemde çıktığı yurt gezilerinin yarattığı sempatinin ardından bu tür iddiaların ortaya atılmasının anlamlı olduğunu'' belirtti. 
     Sarıgül, ilçe belediyesiyle ilgili 6 yılda 10 ayrı soruşturma geçirdiklerini ifade ederek, şu görüşleri dile getirdi 
     ''Bunların 9'undan aklandık. Bir soruşturma ise halen devam ediyor. İddialara konu olan kaçak yapılaşma, Türkiye'nin özellikle metropollerin sorunudur. Bunun lokal önlemlerle ve ilçe belediyelerinin alacağı tedbirlerle tam olarak maalesef önüne geçilemeyeceği herkesçe bilinmektedir. Nitekim, onlarca belediye başkanı hakkında benzer iddialarla soruşturma açılmıştır. 
     Şişli'deki iddialara konu olan inşaatlarla ilgili belediyemiz tarafından gerekli tüm yasal işlemler yapılmış, bu binaların yıkımı için Büyükşehir Belediyesi'ne, elektrik ve suyun kesilmesi konusunda elektrik idaresi ve İSKİ'ye müracaatta bulunulmuştur. Savcılığa da bu konu hakkında suç duyurusunda bulunduk. Bu belgeler, belediyemizde mevcuttur. Bu nedenle vicdanım rahat, yüzüm ak, verilemeyecek hesabım yok.'' Şişli Belediyesi'nin bütün hizmetlerinin halka açık olduğunu belirten Sarıgül, ''rutin bir soruşturmanın, daha yargıya bile intikal etmeden böylesi ağır ithamlarla kamuoyunun gündemine taşınmasının anlamlı olduğunu'' söyledi. 
     Mustafa Sarıgül, ''Bu, hizmetlerimizin ve siyasi başarımızın önünü kesmek isteyen bazı güçlerin bir senaryosudur'' dedi. 
     

     
</TEXT>
</DOC>
