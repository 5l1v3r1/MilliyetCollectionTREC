<DOC>
<DOCNO> 278318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sondun07.html </URL>
<DATE> 2004/10/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Mısır'da Hilton oteli havaya uçtu 31 ölü, 130 yaralı 
</HEADLINE>
<TEXT>

     Mısır'ın Taba kentindeki Hilton Oteli ile Nueyba turistik yöresindeki iki restoranda meydana gelen patlamalar kenti cehenneme çevirdi, ölü sayısı konusunda çelişkili açıklamalar gelirken, son gelen sayı en az 31 ölü, 130 yaralı oldu. Daha önceden 35 kişinin öldüğü, 125 kişinin yaralandığı ve 38 kayıp olduğu bildirilmişti. Ölenlerin çoğunun Mısırlı olduğu açıklanırken, yaralılar arasında biri çocuk, 8 Rus vatandaşı da var... 
     İsrail radyosu ise son geçtiği haberde, Mısır'da meydana gelen patlamalarda en az 27 kişinin öldüğünü, 100'den fazla yaralının bulunduğunu duyurdu. 
     Radyonun haberinde, yaralıların Elyat'taki Yoseftal, Ber Şeva'daki Soroka ve Tel Aviv'deki Tel Haşomer hastanelerinde tedavi altına alındıkları kaydedildi. 
     İsrail Sivil Savunma sorumlusu General Yair Nave Eilat, sınır noktasında gazetecilere yaptığı açıklamada, bu sayıların geçici olduğunu belirterek, ölenler arasında İsrail vatandaşlarının da bulunduğunu, diğer kurbanların milliyetleri konusunda kesin bilgileri olmadığını kaydetti. 
     General Eilat, ''İsrail ve Mısır'da hastanelere kaldırılan 122 yaralıdan 7'sinin durumu ağır, 38 İsrailli ise kayıp'' dedi. 
     İsrailli general, Hilton Oteli'ndeki patlamaya, otelin girişine kadar ulaşmayı başaran bomba yüklü bir kamyonun neden olduğunu, otelde ''çok ağır hasar'' meydana geldiğini açıkladı. 

     
</TEXT>
</DOC>
