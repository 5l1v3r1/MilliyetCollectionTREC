<DOC>
<DOCNO> 272546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/spor/bbas.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğru yoldayız 
</HEADLINE>
<TEXT>


A Milli Basketbol Takımı Coachu Bogdan Tanjevic, Ay-Yıldızlı takımın her geçen gün sisteme adapte olmaya başladığını söyledi, "Hollanda önündeki oyun beni şaşırtmadı" diye konuştu 


Oyuncuları yormadı 
A Milli Basketbol Takımı coachu Bogdan Tanjevic, Ay - Yıldızlı ekibin Hollanda karşısında sergilediği oyunun kendisini şaşırtmadığını belirterek, "Oyuncularım sisteme her geçen gün daha iyi adapte oluyorlar" dedi. İlk üç resmi maçından da galibiyetle ayrılan Tanjevic, "Bosna maçını düşünerek oyuncularımı fazla yormadım. Eleme grubunun en zor takımı Bosna Hersek ve bu maçı da kazanmamız halinde liderliği garanti altına almış olacağız" dedi. 

'Oyundan memnunum' 
TANJEVİC, sakat İbrahim'in yokluğunda Ender, Barış ve Cenk'e daha fazla süre verdiğini belirtti. Tecrübeli coach, "Önemli olan, maçlarda eksik oyuncuların yokluğunu hissetmemek. Hollanda önünde bunu başardık. Herkes görevlerini yerine getirdi. Mehmet'in bir NBA oyuncusu gibi oynamasına gerek bile kalmadı. Ermal iyilerinden birisi oldu. Fatih galibiyette en fazla payı olan isimdi. Genel olarak oyundan son derece memnunum" diye konuştu. 

'Daha iyi olacağım' 

12 Dev Adam'ın dev pivotu Fatih Solak, Hollanda maçında yaptığı bloklarla rakibe pota altını dar ederken, Tanjevic'ten de tam puan aldı. Sırp coachun "O'na güvenim sonsuz" diye nitelediği genç yıldız, "İşin içinde milli forma olunca daha da hırslı oynuyorum. Milli Takım'a faydalı olmak beni mutlu ediyor. Kısa zamanda daha da iyi olacağım" ifadelerini kullandı. 

Çalışmalar başladı 

A Milli Basketbol Takımımız, yarın Bosna Hersek ile Abdi İpekçi Salonu'nda oynayacağı maçın hazırlıklarına dün akşam yaptığı antrenmanla başladı. İki saat süren çalışmada, belindeki sakatlığı nedeniyle 10 gün süre ile dinlendirilecek olan Serkan yer almadı. Serkan'ın son üç grup maçında da forma giyemeyeceği açıklandı. 
SEATTLE Supersonics takımına transfer olması kesinleşen İbrahim Kutluay'ın durumunun ise pazar günü kesinlik kazanacağı belirtildi. Kaptan İbrahim'in sağlık kontrolü için Seattle'a gitmesi halinde Ay - Yıldızlı ekibin Estonya ve Hollanda ile rakip sahada oynayacağı son iki grup maçında yer alamayacağı belirtildi. 


</TEXT>
</DOC>
