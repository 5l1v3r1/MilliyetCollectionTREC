<DOC>
<DOCNO> 254802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonsiy02.html </URL>
<DATE> 2004/07/12/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Denktaş Bizi Rum'a yamalanmış bir cemaat olarak görmek istiyorlar 
</HEADLINE>
<TEXT>

     KKTC Cumhurbaşkanı Rauf Denktaş, KKTC'nin egemen bir devlet olmasının istenmediğini belirterek, ''Bizi Rum'a yamalanmış bir cemaat olarak görmek istiyorlar. Annan Planı da bu maksatla yapılmıştır'' dedi. 
     Denktaş, İstanbul'a gelişinde Atatürk Havalimanı Devlet Konukevi'nde gazetecilerin sorularını yanıtladı. 
     Bir gazetecinin, ''Avrupa Birliği'nin Genişlemeden Sorumlu Üyesi Günter Verhaugen'in geçen hafta yaptığı açıklamaları'' hatırlatması üzerine, Denktaş şunları kaydetti 
     ''Söz verdikleri var. Bunların yerine getirilmesi için bir uğraş var. Ama çoğu bilmiyor. Şartları kabul edilemez şarttır. Egemenlik istemeyeceksiniz, devlet değilsiniz. Devlet olmayacaksınız. Yani bizi Rum'a yamalanmış bir cemaat olarak görmek istiyorlar. Annan Planı da bu maksatla yapılmıştır. Türkiye'yi aradan çıkarmak, bizi Rum'a statüsü belirsiz, kağıt üzerinde bazı haklar almış bir taraf olarak yamalamak...'' 
     
     TALAT'IN SÖZLERİ 
     Denktaş, KKTC Başbakanı Mehmet Ali Talat'ın ''Biz tanınma peşinde değiliz. Birleşme peşindeyiz'' sözlerinin anımsatılması üzerine de ''Birleşmenin bizim açımızdan şartı, devlet ve egemen olarak birleşmedir. Çünkü biz buyuz. Sayın Talat da devletimizin başbakanıdır. Onun için belki yardımların aksamaması için öyle telkin edilmiştir kendisine, böyle konuşsun diye. Bir devletin başbakanı tanınma istemem dediği andan itibaren o devletten vazgeçti demektir. Sayın Talat'ın vazgeçtiğine inanmıyorum'' diye konuştu. 
     Talat'ın, ''Tanınma peşine düşersek elimizdekileri de kaybederiz'' sözlerinin hatırlatılması üzerine de Denktaş, şunları söyledi 
     ''Bizde bir şey yok ki kaybedelim. Bizim elimizde devlet var mı, egemenlik var mı Bunları ortadan kaldırmak şartıyla bize bir şey vereceklerse esas kaybedeceğimiz bunlardır. Sayın Talat, zor bir durumdadır. Zor bir görev yapmaktadır. Elinden geldiğince çalışmaktadır. Onun için müsaade edelim kendisine de bakalım ne temin edeceğiz görelim. Ama ben halkıma söylemeye başladım. Şart, devletten, egemenlikten vazgeçmektir. Bunu, katiyen kabul edemeyiz. Bunu kabul etmek demek, Kıbrıs'ı 3-5 yıl sonra Rum'a, Yunan'a teslim etmek demektir.'' FFS-FAN-HLD-ERD 00 09 12 07 04 
     
</TEXT>
</DOC>
