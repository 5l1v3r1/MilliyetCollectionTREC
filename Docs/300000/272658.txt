<DOC>
<DOCNO> 272658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/soneko32.html </URL>
<DATE> 2004/09/17/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Jaguar, 150 bin işçinin işine son verecek... 
</HEADLINE>
<TEXT>

     Ford grubu bünyesinde faaliyetini sürdüren İngiliz lüks otomobil üreticisi Jaguar, bin 150 işçi çıkartacağını duyurdu. 
     Jaguar'dan yapılan açıklamada, zarar eden şirketin yeniden yapılandırılması planı çerçevesinde İngiltere'nin Coventry kentinde bulunan ana fabrikadaki bin 150 işçinin işten çıkartılarak buradaki XJ ve XK modelleri üretiminin Bromwich fabrikasına kaydırılacağı bildirildi. 
     Coventry fabrikasının ahşap kısmında çalışan 310 işçinin üretime devam edeceğini kaydeden Jaguar, 425 işçinin ise Bromwich'e nakledileceğini ifade etti. 
     Jaguar'ın bildirisine göre Aston Martin marka lüks otomobillerin üretildiği orta İngiltere'deki Gaydon fabrikasına da 300 yeni işçi alınacak. 
     İşçi sendikaları Jaguar'ın bu kararını tepkiyle karşıladı. Coventry fabrikasında örgütlü 2 sendikadan biri olan Amicus sözcüsü, Jaguar'ın bu kararına karşı mücadeleye hazırlandıklarını belirtse de işçilerin eylem yapıp yapmayacağı konusuna açıklık getirmedi. 
     
     FORD, KAR TAHMİNİNİ YÜKSELTTİ.. 

     Otomotiv şirketi Ford, bu yılın üçüncü çeyreğine ilişkin kar tahminini yükseltti. 
     Şirketten yapılan açıklamada, daha önce hisse senedi başına 5 sentlik kar beklenirken, şimdi hisse başına ortalama 10-15 sente çıkabileceği kaydedildi. 
     Mali hizmetlerdeki güçlenme ve maliyetlerdeki azalma sonucu karlılığın yükseldiği belirtildi. 
     
</TEXT>
</DOC>
