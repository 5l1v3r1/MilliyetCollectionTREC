<DOC>
<DOCNO> 282103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun10.html </URL>
<DATE> 2004/10/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İngiliz askerleri Bağdat’a kaydırılıyor 
</HEADLINE>
<TEXT>

     Metin Güneş Londra 

ABD’lilerin Bağdat civarında yardım isteklerini kabul eden İngiliz ordusu, Basra'dan riskli bölgeye asker kaydırmayı kabul etti. 
     Hükümet tarafından bugün onaylanacak olan kararın, iktidardaki İşçi Partisi’nden çok sayıda milletvekilini isyan ettirmesi bekleniyor. 
     Karara göre 650 İngiliz askeri ABD’lilerin kontrolünde bulunan Bağdat’ın güney bölgesine sevk edilecek. Daha sonra bu askerler kuzeye kaydırılacak ve Bağdat’a İngilizlerin Kıbrıs’taki üslerinden yeni birlikler sevk edilecek. 
     Bu karar, İngiltere’nin Irak’taki asker sayısını 600 daha arttırdığı anlamına gelecek. İngiltere şu anda Irak’ta 8 bin 500 asker bulunduruyor. 
     
     Seçimler öncesi daha fazla asker 
     Kıbrıs’daki İngiliz askerlerinin hazır durumda savaş bölgesine uçmayı bekledikleri haber verilirken, İngiliz ordusunun ocak ayında yapılması beklenen Irak seçimleri öncesi bölgeye bin 300 asker daha göndermek için planlar yaptığı ortaya çıktı. 
     İngiliz askerlerinin Bağdat’a kaydırılmasının nedeni ise burada görev yapan ABD askerlerinin Felluce’ye sevk edilmesi olarak açıklandı. İngiliz askerlerinin Bağdat’a sevkiyatı kısa bir süre içerisinde gerçekleşecek ama ABD’lilerin Felluce’ye saldırmaları 2 kasımdaki ABD seçimlerinden önce beklenmiyor. 
     İşçi Partisi’nden 60 kadar milletvekili İngiliz askerlerinin ABD Başkanı George Bush’un seçim kazanmak adına yaptığı ayak oyunlarına alet edildiği’ni vurgulayan bir mektupla bu gelişmelerden duydukları şikayeti Başbakan Tony Blair’e ilettiler. 
     
</TEXT>
</DOC>
