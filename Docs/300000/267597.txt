<DOC>
<DOCNO> 267597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo10.html </URL>
<DATE> 2004/08/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Atina 2004'ün ardından... İşte madalyalar ve istatistikler... 
</HEADLINE>
<TEXT>

     28. Yaz Olimpiyat Oyunları'nın sona ermesinin ardından çeşitli kategorilerde 
     istatistikler şöyle 
     
     YÜZMEDE ALTIN MADALYA KAZANAN SPORCULAR 

     28. Yaz Olimpiyat Oyunları'nda yüzme dalında yapılan müsabakalarda ABD 
     üstünlüğünü korudu. 
     Olimpiyat Su Sporları Merkezi'nde yapılan müsabakalara ABD, 12 altın, 9 gümüş ve 7 bronz madalya alarak damgasını vurdu. Avustralya, 7 altın 5 gümüş ve 3 bronz, Japonya ise 3 altın 1 gümüş ve 4 bronz aldı. 
     ABD'li Mark Spitz'in 7 altın rekorunu kırabilecek isim olarak gösterilen ünlü ABD'li yüzücü Michael Phelps, 6 altın ve 2 bronz madalya alarak kategorisinde döneminin en büyük isim olduğunu gösterdi. 
     Atina'da en fazla madalya alan sporcu olan genç yüzücü, bu arada oyunlarda tek başına, aralarında Türkiye'nin de bulunduğu 86 ülkeden daha fazla altın, 78 ülkeden daha fazla madalya kazanarak da ilginç bir istatistiğe imza attı. 
     
     JUDODA MADALYA KAZANAN SPORCULAR 

     28. Yaz Olimpiyat Oyunları'nda judo müsabakalarında, bu sporun anavatanı 
     sayılan Japonya, 8 altın ve 2 gümüş madalya kazanarak, oyunlarda bu spor dalına damgasını vurdu. 
     
     BADMİNTONDA MADALYA DAĞILIMI 

     28. Yaz Olimpiyat Oyunları'nda, badmintonda Çin ve Güney Kore, en çok madalya 
     kazanan ülkeler oldu. 
     Badmintonda, Uzakdoğu ülkeleri dışında Hollanda, İngiltere ve Danimarka, madalya kazanmayı başardı. 
     
     GÜREŞTE ERKEK GELENEĞİ BOZULDU 

     28. Yaz Olimpiyat Oyunları'nda güreş masabakalarında erkek geleneği, bayanlar 
     serbest stilin programa dahil edilmesiyle son buldu. 
     Bayanlarda 2 altın, 1 gümüş ve 1 bronz madalya alan Japonya'nın ağırlığı hissedilirken, tüm kategorilerde 5 altın, 3 gümüş ve 3 bronz sahibi olan Rusya, güreşte en başarılı ülke oldu. 
     Grekoromende 96 kilo kategorisinde güreşen ve altın madalyanın sahibi olan Mısırlı Karam İbrahim, başarılı müsabakalarıyla göze çarpan isim oldu. 
     Türkiye, Atina-2004'te güreşte toplam 1 gümüş ve 2 bronz madalya alabildi. 
     
     ERKEKLER BASKETBOLDA FAVORİ ÜLKELERDEN ABD BRONZLA YETİNDİ 

     28. Yaz Olimpiyat Oyunları'nda, basketbolda erkeklerde altın madalya 
     Arjantin'in oldu. 
     Helliniko Spor Salonu'nda yapılan karşılaşmalarda, erkeklerde altın madalya için en çok ismi geçen ülkelerden ABD ile Litvanya düş kırıklığı yarattı. 
     Grup maçlarını 2 yenilgi ve 3 galibiyetle 4. sırada tamamlayan ve çeyrek finalde yenilgisiz İspanya ile karşılaşan ABD, yarı finalde şampiyon Arjantin'e yenilerek bronz madalyayla yetindi. 
     Yarı finale dek yenilgi yüzü görmeyen Litvanya ise, finale yükselmek için mücadele ettiği İtalya'ya karşı sürpriz bir yenilgi aldı ve bronz madalya maçında da ABD'ye yenilerek oyunlardan eli boş döndü. 
     Bayanlarda ise altın madalyayı beklendiği gibi ABD aldı. 
     
     HENTBOLDA, ALTIN MADALYAYI ERKEKLERDE HIRVATİSTAN KAZANDI 

     28. Yaz Olimpiyat Oyunları'nda hentbolda erkeklerde Hırvatistan, bayanlarda 
     ise Danimarka altın madalya kazandı. 
     Helliniko Olimpik Kompleksi Hentbol Salonu'ndaki final maçında, Almanya'yı 26-24 yenen Hırvatistan, erkeklerde altın madalyaya ulaştı. 
     1996 Atlanta Olimpiyatları'nda da altın madalya alan Hırvatistan, geçen yıl 
     Portekiz'de Dünya Şampiyonu olmadan önce, 2000 Sydney Olimpiyatları elemelerini geçemeyerek o yıl olimpiyatlara katılamamıştı. 
     Bu dalda bronz madalyayı ise Macaristan'ı 28-26 13-10 yenen Rusya almıştı. 
     Bayanlarda ise final maçında Güney Kore ile karşılaşan Danimarka, uzatmanın ardından 34-34 biten mücadeleyi penaltı atışları sonucunda 4-2 kazandı ve 3. 
     kez üstüste altın madalyanın sahibi oldu. 
     
     HALTERDE EN BAŞARILI ÜLKE, 5 ALTIN 3 GÜMÜŞ MADALYAYLA ÇİN OLDU 

     28. Yaz Olimpiyat Oyunları halterde en başarılı ülke, 5 altın ve 3 gümüş 
     madalya kazanan Çin oldu. 
     Nikaia Halter Salonu'nda yapılan müsabakalarda Çin'in ardından en başarılı ülke olarak gözüken Türkiye, mücadeleleri 3 altın ve 1 bronz madalyayla kapadı. 
     Rusya da 1 altın, 2 gümüş ve 5 bronz madalyayla göze çarpan ülkeler arasında yer alırken, erkekler 56 kiloda yarışan Türk sporcu Halil Mutlu, 3. kez üstüste Olimpiyat Şampiyonu olarak bu unvana erişen halter tarihindeki 4. 
     sporcu oldu. 
     Atina-2004'e gölge düşüren doping skandalları, kendisini en çok halterde gösterdi. Artırılan doping kontrolleri sonucunda 11 halterci, doping kurallarını ihlal ettikleri gerekçesiyle oyunlardan men edildi. Doping maddesi kullandıkları belirlenen Yunan halterci Leonidas Sampanis'in altın, Macar halterci Ferenc Gyurkovics'in de gümüş madalyası geri alındı. Bayanlar halterde Türkiye'yi temsil eden Şule Şahbaz da, doping kullandığı gerekçesiyle oyunlardan men edilen isimler arasında yer aldı. 
     
     ERKEKLER VOLEYBOLDA BREZİLYA, ALTIN MADALYANIN SAHİBİ OLDU 

     28. Yaz Olimpiyat Oyunları'nda voleybolda erkeklerde Brezilya, bayanlarda Çin şampiyon oldu. 
     Pire Barış ve Dostluk Spor Salonu'nda yapılan müsabakalarda, erkeklerde Brezilya ile İtalya, bayanlarda da Çin ile Rusya final oynadı. 
     İtalya'yı 25-15, 24-26, 25-20 ve 25-22'lik setlerle 3-1 yenerek altın madalyanın sahibi olan Brezilya, 1992 Barcelona Olimpiyatları'ndan 12 yıl sonra oyunlarda bu daldaki 2. altın madalyasını kazanmış oldu. 
     İtalya ise 1996 Atlanta Olimpiyatları'nda kazandığı gümüş ve 2000 Sdyney Olimpiyatları'nda aldığı bronz madalyadan sonra 3. olimpiyat madalyasını aldı. 
     Bu dalda bronz madalyayı ise ABD'yi 25-22, 27-25 ve 25-16'lık setlerle 3-0 yenen Sydney-2000'in gümüş madalyalı takımı Rusya kazandı. 
     Bayanlarda da final maçında, Rusya'yı 3-2'lik skorla yenen Çin Halk Cumhuriyeti, altın madalyanın sahibi oldu. 
     Çin, rakibi karşısında setleri 28-30, 27-25, 20-25, 25-23, 15-12 kazanarak olimpiyat şampiyonluğunu kazanırken, Rusya gümüş madalyada kaldı. 
     Çin, 20 yıl sonra ilk kez voleybolda bayanlarda Olimpiyat Şampiyonu oldu. 
     Bronz madalya mücadelesinde ise Brezilya ile Küba karşılaştı. Maçta ilk 2 seti aynı skorla 25-22 Küba kazandı. 3. seti Brezilya 25-14 üstün tamamlarken, 4. ve son seti 25-17 Küba önde tamalayarak madalyaya ulaştı. Karşılaşma toplam 1 saat 32 dakika 24, 25, 20, 23 sürdü. 
     
     OYUNLAR TARİHİNDE ATLETİZMDE EŞREF APAK, MADALYA KAZANAN 2. TÜRK OLDU 

     28. Yaz Olimpiyat Oyunları'nda ABD, atletizmde kazandığı 25 madalyayla bu dalda birinci oldu. 
     8 altın, 12 gümüş ve 5 bronz madalya kazanan ABD'nin ardından 6 altın, 7 gümüş ve 7 bronzla toplamda 20 madalya kazanan Rusya, 2. oldu. 
     Atletizmde çekiç atmada 79.51 metrelik atışıyla 4. olan Eşref Apak, bu dalda altın madalya kazanan Macar Adrian Annus'un, doping kontrolüne katılmadığı gerekçesiyle diskalifiye edilmesinin ardından 3. olarak bronz madalya elde etti. 
     Apak, oyunlar tarihinde atletizmde madalya kazanan 2. Türk sporcu oldu. 
     Londra'da 1948'de düzenlenen olimpiyatlarda, erkekler 3 adım atlamada Ruhi Sarıalp bornz madalya alarak, Türkiye'ye atletizmdeki ilk madalyasını kazandırmıştı. 
     
     EN ÇOK DOPİNG YAPANLAR BULGAR SPORCULAR 

     Oyunlarda 1968'den beri doping yapan sporcular arasında başı Bulgarlar çekiyor. 
     Şu ana dek 8 Bulgar sporcunun doping yaptığı belirlendi. 8 Bulgar sporcudan 7'si halterde, 1'i ise atletizmde mücadele ediyordu. 
     Halter, oyunlarda en çok doping yapılan spor dalı olarak dikkat çekiyor. Doping yapan 73 sporcudan 35'i halterci. 
     Halterden sonra en çok doping yapılan spor atletizm. Dopingli sporcular arasında 18 atlet yer alıyor. 
     Oyunlar tarihinde doping yapan tek Türk sporcu ise Atina'da, yarışmasına 1 gün kala dopingli olduğu açıklanan bayan halterci Şule Şahbaz oldu. 
     
     TENİSTE ALTIN MADALYALARI ŞİLİ, BELÇİKA VE ÇİNLİ TENİSÇİLER ALDI 

     28. Yaz Olimpiyat Oyunları'nda dünya klasmanında üst sıralarda yer alan tenisçilerin ilk turlarda elendiği tenis müsabakalarında Şili, Belçika ve Çinli tenisçiler altın madalya kazandı. 
     Olimpiyatlarda altın madalyayı 80 yıl bekleyen küçük Güney Amerika ülkesi Şili, 24 saatte 2 altın madalya birden kazandı. 
     Fernando Gonzalez ve Nicholas Massu'nun çift erkeklerde altın madalyayı aldığı erkekler tenis müsabakalarında, Massu ayrıca tek erkeklerde de altın madalya kazandı. 
     Bu başarının ardından, başkent Santiago'da sokaklara dökülen Şili halkı sabahlara kadar eğlendi. 
     Uzun bir sakatlık döneminin ardında kortlara dönen bayanlarda dünya sıralamasında 1 numarada bulunan Belçikalı Justine Henin Hardenne, finalde dünya klasmanının 2 numarası Fransız Amelie Mauresmo'yu yenerek, altın madalyanın sahibi oldu. 
     Çin takımı da teniste ilk olimpiyat altın madalyasına çift bayanlarda ulaştı. 
     
     BOKSTA ALTIN MADALYALARIN YARISINA YAKINI KÜBA'NIN 

     28. Yaz Olimpiyat Oyunları'nda boksta, 11 sıkletin 5'inda altın madalya Kübalı sporcuların oldu. 
     Küba'nın 5 altın, 2 gümüş ve 1 bronzla toplamda 8 madalya elde ettiği boksta 2. sırayı, 3 altın ve 3 bronzla toplamda 6 madalya elde eden Rusya aldı. 
     Boksta 48 kiloda Türk boksör Atagün Yalçınkaya, gümüş madalya kazandı. 17 yaşındaki Atagün Yalçınkaya, finalde 24 yaşındaki 2001 yılının Dünya Şampiyonu Kübalı rakibi Yan Varela Barthelemy'ye yenerek gümüş madalyanın sahibi oldu. 
     Genç Türk boksörü, Türkiye'ye oyunlar tarihinde boksta toplamda 4., gümüş olarak da 2. madalyayı kazandırmış oldu. 
     
     FUTBOLDA ERKEKLERDE ARJANTİN ŞAMPİYON OLDU 

     28. Yaz Olimpiyat Oyunları'nda futbolda, erkeklerde Arjantin, bayanlarda da ABD şampiyon oldu. 
     Arjantin, Atina Olimpiyat Stadı'nda yapılan final maçında Paraguay'ı, 18. dakikada Carlos Tevez'in attığı golle 1-0 yenerek, ümit milli futbol takımlarının katıldığı oyunlarda altın madalyaya ulaştı. Maçı 9 kişi tamamlayan Paraguay gümüş madalyayla yetinirken, üçüncülük maçında Irak ile karşılaşan İtalya, bronz madalya kazandı. 
     Futbolda erkeklerdeki başarısıyla, oyunlarda 52 yıldan bu yana ilk kez altın madalya alan Arjantin, olimpiyatlardaki en son altın madalyasını, 1952 Helsinki'de kürekte almıştı. 
     Elemelerdeki başarısının ardından çeyrek finalde Avustralya'yı 1-0 yenerek ismini yarı finale yazdıran Irak'ın başarısı, tüm dünya tarafından alkışlandı. 
     Savaş yorgunu ülkesinden, tüm olanaksızlıklara karşın çıkıp gelerek Atina'da oynayan Iraklı futbolcuların başarısı, silah seslerine alışık Irak'ta bu kez silah atışlarıyla kutlamalara neden oldu ve halk bir süre için çektiği acıları unuttu. 
     Irak'ın futboldaki başarısının, ABD Başkanı George Bush'un, kasım ayında yapılacak başkanlık seçimleri öncesindeki kampanyasında kullanılması ise tepki çekti. 
     Iraklı futbolcuların, ''Burada olmasaydık savaşıyor olurduk'' biçimindeki sözleri ve Uluslararası Olimpiyat Komitesi'nin tepkisi, Irak ile Afganistan'ın malzeme olarak kullanıldığı reklamın yayından kaldırılmasını sağlayamadı. 
     Diğer spor branşlarına oranla daha az ilgi çeken futbolda, bayanlarda ise şampiyonluğu ABD kazandı. 
     Atina'daki Karaiskaki Stadı'nda yapılan final maçında Brezilya ile karşılaşan ABD, normal süresi 1-1 berabere tamamlanan müsabakayı, uzatma dakikalarında Wambach'ın attığı golle 2-1 kazanarak altın madalyanın sahibi oldu. 
     Bronz madalya mücadelesinde ise Almanya ile İsveç karşı karşıya geldi. Karşılaşmayı 17. dakikada Lingor'un kaydettiği golle 1-0 kazanan Almanya, madalyaya uzandı. 
     
     ATICILIK, ÇİN İLE RUSYA'NIN ÜSTÜNLÜK MÜCADELESİNE SAHNE OLDU 

     28. Yaz Olimpiyat Oyunları'nda atıcılık müsabakaları, Çin ile Rusya arasındaki üstünlük mücadelesine sahne oldu. 
     Markopoulo Olimpik Atcılık Merkezi'nde yapılan müsabakalar sonucunda Çin, 4'ü altın toplam 9 madalya kazanarak, bu branşta en başarılı ülkeler listesinde 1 numara oldu. 
     Toplam madalya sayısına bakıldığında ise Rusya, 3'ü altın 10 madalyayla listedeki yerini aldı. 
     
     SUTOPUNDA ERKEKLERDE MACARİSTAN ALTIN MADALYA ALDI 

     28. Yaz Olimpiyat Oyunları'nda, sutopunda erkeklerde Macaristan, bayanlarda ise İtalya altın madalyanın sahibi oldu. 
     Olimpiyat Su Sporları Merkezi'ndeki erkekler final maçında, Sydney-2000'in şampiyonu Macaristan, dünya klasmanında 3. sırada bulunan Sırbistan-Karadağ'ı 8-7 2-3, 3-2, 0-2, 3-0 yenerek bir kez daha mutlu sona ulaştı. 
     Bayanlar finalinde ise İtalya ile evsahibi Yunanistan karşı karşıya geldi. 
     Normal süresi 7-7 biten maçta, 2. uzatma devresi de 9-9 beraberlikle sonuçlandı. İtalya, 2. uzatma devresinde bulduğu golle maçı 10-9 kazanarak, altın madalyanın sahibi oldu. 
     
     OLİMPİYATLARIN YILDIZI, ESKİ SSCB'Lİ CİMNASTİKÇİ LATYNINA 

     Şimdiye dek düzenlenen Yaz Olimpiyat Oyunları'nda, en fazla madalya kazanan sporcular sıralamasında, eski SSCB'li bayan cimnastikçi Larissa Latynina, ilk sıradaki yerini Atina-2004'ün ardından da korudu. 
     1956-1964 yılları arasında katıldığı 3 olimpiyatta 9 altın, 5 gümüş ve 4 bronz olmak üzere toplam 18 madalya kazanan Larissa Latynina'nın rekoruna, daha sonraki 10 olimpiyatta da kimse erişemedi. 
     Latynina, bu 18 madalyanın 14'ünü bireysel olarak, 4'ünü de eski SSCB takımı olarak elde etti. 
     Sıralamada Latynina'yı, 1920-1928 yılları arasında kazandığı, 9'u altın 12 madalyayla, ''Uçan Finli'' lakaplı Finlandiyalı ünlü atlet Paavo Nurmi, 1968 ve 1972 yıllarındaki oyunlarda, yine 9'u altın 11 madalya toplayan ABD'li yüzücü Mark Spitz ve 1984-1996 arasındaki oyunlarda 9 altın ve 1 gümüş madalya elde eden ABD'li atlet Carl Lewis Atina'dan sonra klasmanda üst sıralara, kanoda Atina'da da 1 altın ve 1 gümüş madalya kazanarak madalya sayısını altında 8, toplamda da 12'ye çıkaran 42 yaşındaki Alman sporcu Birgit Fischer yükseldi. Eski D.Alman sporcu Fischer ayrıca, ilk altın madalyayı 18 yaşındayken aldığı Moskova-1980'den bu yana, eski D.Almanya'nın katılmadığı Los Angeles-1984 dışında 6. olimpiyatından da altın madalya çıkardı. Fischer böylece, aynı dalda üstüste 5 altın madalyaya 1984-2000 yılları arasındaki oyunlarda ulaşan İngiliz kürekçi Steven Redgrave'in rekorunu da elinden aldı. 
     Atina'daki oyunlarda yüzmede 6 altın ve 2 bronz olmak üzere toplam 8 madalya alan ABD'li Michael Phelps, bir olimpiyatta en fazla madalya kazanan erkek sporcu olarak tarihe geçti. Mark Spitz ise 1972'de Münih'te kazandığı 7 madalyayla bir olimpiyatta en fazla altın madalya elde eden erkek sporcu unvanını hala sürdürüyor. 
     Bu arada eski D.Almanya'dan bayan yüzücü Kristin Otto da Seul-88'de kazandığı 6 altınla, bir olimpiyatta en fazla madalya kazanan bayan sporcu unvanını Atina-2004 sonrası korudu. 
     Oyunlar tarihinde bireysel olarak en fazla altın madalya kazanan sporcu ise 1900-1908 arasındaki 3 olimpiyatta yarışarak toplam 8 altın madalya kazanan ABD'li atlet Ray C.Ewry oldu. 
     Bu arada 4 olimpiyat şampiyonluğuna ulaşan da halen 3 sporcu var. Finn sınıfında 1948-1960 yılları arasında Danimarkalı ünlü yelkenci Paul Elvström, 1956-1968 yılları arasında disk atmada zirveyi kimseye kaptırmayan ABD'li atlet Alfred Oerter ile 1984 ile 1996 yılları arasında 100 metre ve uzun atlamanın efsaneleşen ismi ABD'li atlet CarI Lewis, 4'er altın madalya alarak tarihe geçti. 
     
</TEXT>
</DOC>
