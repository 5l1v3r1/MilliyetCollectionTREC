<DOC>
<DOCNO> 277766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy03.html </URL>
<DATE> 2004/10/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Uzlaştırma Kurulu, "memura zam" için çalışmalarına başladı 
</HEADLINE>
<TEXT>

     Hükümet ile memur sendikaları arasında yürütülen toplu görüşmelerde memurlara yapılacak zam konusunda anlaşma sağlanamaması üzerine başvurulan Uzlaştırma Kurulu, çalışmalarına başladı. 
     Uzlaştırma Kurulu'nun bugün yapacağı çalışmalarla Türkiye Kamu-Sen, KESK, Memur-Sen ve Maliye Bakanlığı, Hazine Müsteşarlığı ile Devlet Personel Başkanlığı yetkililerinin görüşlerinin dinlenmesi yönünde bir karar alması bekleniyor. 
     Uzlaştırma Kurulu'nun, memurlara 2005 yılında uygulanacak zam konusunda en geç 5 gün içinde karar alması gerekiyor. Kurul kararlarına tarafların katılması durumunda bu karar mutabakat metni olarak Bakanlar Kurulu'na sunulacak. Tarafların Kurul kararlarına katılmaması halinde anlaşma ve anlaşmazlık konularının tümü taraflarca imzalanan bir tutanakla Bakanlar Kurulu'na gönderilecek. 
     Memur maaşlarına yapılacak zam konusunda son kararı Bakanlar Kurulu verecek. 
     Uzlaştırma Kurulu, Yüksek Hakem Kurulu Başkanı Engin Doğu ile Prof. Dr. Kadir Arıcı, Prof. Dr. Eyüp Bedir, Prof. Dr. Fevzi Demir ve Prof. Dr. Turgut Tan'dan oluşuyor. 
     Hükümet ile memur sendikaları arasında yürütülen toplu görüşmelerde memurlara gelecek yıl uygulanacak zam konusunda anlaşma sağlanamaması üzerine Türkiye Kamu-Sen, KESK ve Memur-Sen Uzlaştırma Kurulu'na başvurmuştu. 
     
</TEXT>
</DOC>
