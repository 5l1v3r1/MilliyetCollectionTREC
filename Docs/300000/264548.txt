<DOC>
<DOCNO> 264548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/dunya/dun01.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de KKTC'yle ticaret pürüzü 
</HEADLINE>
<TEXT>


ANKARA Milliyet 


Avrupa Birliği AB Komisyonu'nun KKTC ile doğrudan ticaret yapılması için hazırladığı tüzük tasarısının AB Bakanlar Konseyi'nce onaylanmaması ihtimali gündeme geldi. CNN Türk'ün haberine göre, AB Komisyonu'nun Genişlemeden Sorumlu Komiseri Günter Verheugen'in 7 Temmuz'da açıkladığı tüzük tasarısı, AB Bakanlar Konseyi'nin hukuk servisine takıldı. Rum Yönetimi'nin veto hakkını by - pass edecek şekilde hazırlanan tüzükle ilgili olarak Komisyon'un hukukçuları, "oyçokluğuyla onaylanabilir" görüşünü savundular. Ancak tüzük, onay için Birlik'in siyasi organı olan Bakanlar Konseyi'ne gidince, Konsey'in hukuk servisi aksi görüş bildirerek, tüzüklerin onayının "oybirliği" ile mümkün olabileceğini belirtti. Hiçbir üye ülke Konsey'in verdiği görüşün aksine tavır alamayacağı için, ortaya çıkan bu hukuki çelişki aşılmaya çalışılıyor. AB'nin Brüksel'deki temsilcileri önce 2 Eylül'de, ardından da dışişleri bakanları 13 Eylül'de yapacakları toplantılarda bu açmazdan çıkmanın yolunu arayacak. KKTC Başbakanı Mehmet Ali Talat, Dışişleri Bakanı Abdullah Gül ve KKTC Dışişleri Bakanı Serdar Denktaş'ın katılımıyla dün Ankara'da yapılan toplantıda gelişmeler değerlendirildi. Talat, toplantının ardından, AB'nin KKTC konusundaki 2 tüzük tasarısıyla ilgili, "Ciddi pürüzler" olduğunu söyledi. 


</TEXT>
</DOC>
