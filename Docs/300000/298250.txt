<DOC>
<DOCNO> 298250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonspo16.html </URL>
<DATE> 2004/12/16/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Daum futbolculardan aldı, lösemili çocuklara bağışladı 
</HEADLINE>
<TEXT>

     Fenerbahçe Teknik Direktörü Christoph Daum ile sarı-lacivertli 5 futbolcu, Bizim Lösemili Çocuklar Vakfı'nı ziyaret ederek, vakfa 10 bin dolar bağışladılar. 
     Christoph Daum, futbol takımı idari işler sorumlusu Volkan Ballı ile sarı-lacivertli futbolculardan kaptan Ümit Özat, Rüştü Reçber, Tuncay Şanlı, Serhat Akın ve Fabio Luciano, İstanbul Üniversitesi İstanbul Tıp Fakültesi içindeki Bizim Lösemili Çocuklar Vakfı'nı ziyaret ederek, burada tedavi görüp, iyileşmiş çocuklarla biraraya geldiler. 
     Çocuklar ve ailelerinin alkışlarıyla salona giren Alman teknik adam ve futbolcular, çocuklara Fenerbahçe forması ve bereleri hediye ederken, çocuklar da sarı-lacivertli teknik adam ve oyunculara çiçek verdiler. 
     
     10 BİN DOLAR BAĞIŞ 
     Fenerbahçe Teknik Direktörü Christoph Daum, onursal üyesi olduğu vakfa, kulüp adına 10 bin dolar bağışta bulundu. 
     Daum, fenerbahçeli Futbolculara sezon başından buyana kesilen paraların biriktirildiği ''disiplin kasası'' diye adlandırılan havuzda toplanan paranın 10 bin dolarlık kısmını, nakit olarak vakıf başkanı Prof. Dr. Gündüz Gedikoğlu'na verdi. 
     
     ''UMARIM BİZİ TAKİP EDERLER'' 
     Türkiye'de, Beşiktaş'ı çalıştırdığı dönemde de lösemili çocuklara olan ilgisiyle tanınan Daum, bağış sırasında yaptığı konuşmada ''Bu konuda umarım öncü olmuşuzdur. Maddi durumu iyi olup da yardım etmek isteyen insanlar umarım bizi takip ederler'' dedi. 
     Birçok günahsız çocuğun, yakalandıkları bu hastalığı yenmek için, kendileri gibi sağlıklı insanların yardımına muhtaç olduğunu vurgulayan Alman teknik adam, takım adına törene katılan Fenerbahçeli futbolculara ve çalışmalarından dolayı vakfın başkanı Prof. Dr. Gedikoğlu'na teşekkür etti. 
     Bizim Lösemili Çocuklar Vakfı Başkanı Prof. Dr. Gedikoğlu da, vakfın çalışmaları hakkında bilgi verirken, desteklerinden dolayı Fenerbahçe camiasına teşekkürlerini iletti ve Daum'a vakfın rozetini taktı. 
     Prof. Dr. Gedikoğlu ayrıca, Daum'a, bazı ünitelerinde yenileme çalışmaları süren vakıf binasını da gezdirerek, bilgi verdi. 
     
</TEXT>
</DOC>
