<DOC>
<DOCNO> 258980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun36.html </URL>
<DATE> 2004/07/29/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
'Türban' yüzünden polislikten atılan 2 Sih, görevlerine dönüyor 
</HEADLINE>
<TEXT>

     ABD'nin New York kentinde, görev başında dini inançlarından dolayı başlarına ''türban'' olarak adlandırılan bir tür sarık sardıkları için trafik polisliği görevlerinden alınan ya da ayrılmaya zorlanan iki Sih polis, yasal mücadele sonucunda görevlerine dönüyor. 
     Amric Singh Rathour ve Jasjit Sing Jaggi isimli, Sih kökenli trafik polisleri, ''türban''ın üniforma uygulamasında bir istisna teşkil etmesi yönündeki talepleri reddedilince, aynı şikayetlerle iki ayrı yasal süreci izlediler. 
     İşinden ayrılmaya zorlanan Jaggi 36 New York İnsan Hakları Komisyonu'na şikayette bulundu, işten atılan Rathour 28 ise dinsel ayrımcılık yapıldığı gerekçesiyle şehir yönetimi aleyhine federal mahkemede dava açtı. 
     Bir insan hakları örgütü olan Sih Koalisyonu'nun Başkanı Prabhjot Sing, bu kararın Sih topluluğu için çok önemli olduğunu ifade ederek, ''ABD'de kazandığımız büyük zaferlerden biridir'' dedi. 
     Mağdurlardan biri olan Jaggi'yi Nisan ayında dinledikten sonra göreve iadesine karar veren İdari Mahkeme Yargıcı Donna R. Merris'in, Jaggi'yi taktığı ''türban''ı çıkarmaması durumunda işten atmakla tehdit eden Polis İdaresi'ni de sivil hakları ihlal etmekle suçlamıştı. 
     Mahkemenin bu kararı üzerine İnsan Hakları Komisyonu'nun 29 Haziran'da Jaggi'nin yeniden göreve iadesi yönünde bir karar açıkladığı belirtildi. Polis İdaresi'nin ise bu kararı temyize gitmediği ve Çarşamba günü Jaggi'yi arayarak görevine dönebileceğini bildirdiği açıklandı. 
     Rathour'un avukatı Ravinder Singh Bhalla ise yaptığı açıklamada, Jaggi davasıyla tam bir paralellik bulunan kendi davalarında da anlaşma yoluna gittikleri için suçlamaları geri çektiklerini ve Rathour'un da göreve iadesini beklediklerini ifade etti. 
     Polis İdaresi'nden yapılan bir açıklamada ise söz konusu prosedürün henüz tamamlanmadığı, ancak Jaggi gibi Rathour'un da görevine iade edileceği ifade edildi. 
     
</TEXT>
</DOC>
