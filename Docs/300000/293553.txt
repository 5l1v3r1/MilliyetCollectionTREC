<DOC>
<DOCNO> 293553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur33.html </URL>
<DATE> 2004/11/30/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Misafir olduğu evin 12 yaşındaki kızını kaçırdı .. 
</HEADLINE>
<TEXT>

     Batman'da tanımadığı bir aileye misafir olan kişi, ertesi gün ''elbise alacağım'' diyerek evden çıkarttığı kızla birlikte ortadan kayboldu. 
     Edinilen bilgiye göre, Huzur Mahallesi'nde oturan baba Abdulvahap Acar, polise başvuruda bulunarak, 3 gün önce evine gelen ve misafir ettiği bir şahsın kızını kaçırdığını belirtti. Kızının hayatından endişe ettiğini kaydederek bulunmasını isteyen Acar, şöyle dedi 
     ''Evime gelen ve daha önce hiç görmediğim 55 yaşlarındaki kişi, Batman'a Ahmet Tüzün isimli yakınını aramak için Almanya'dan geldiğini söyledi. Ben de Ahmet Tüzün diye birini tanımadığımı söyledim. Daha sonra ''Tanrı misafiri kabul etmez misiniz'' diyen şahsı eve aldım ve misafir ettim.'' Acar, şahsa evinde yemek ikram ettiğini ve daha sonra bu kişinin gördüğü misafirperverliğe karşılık vermek istediğini kaydederek, şöyle devam etti 
     ''Şahıs evde gördüğü misafirperverliğe karşılık 12 yaşındaki kızım Leyla Acar'a elbise almak istediğini belirtti. Ben de gerek olmadığını söyledim. Israr etti. Benim gelmemi istemedi. Arabadaki Kuranıkerimi çıkartarak, elbise aldıktan sonra kızımı getireceğine yemin etti. İstemeye istemeye adama inanıp kızımı gönderdim. Akşam saatlerine kadar kızımı getirmeyince komşumla çarşıya gidip adamı ve kızımı aradık. Ama bulamadık. Kızımın hayatından endişe ediyorum. Keşke göndermeseydim.'' Yetkililer olayla ilgili soruşturma başlatıldığını kaydettiler. 
     
</TEXT>
</DOC>
