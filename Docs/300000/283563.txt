<DOC>
<DOCNO> 283563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur44.html </URL>
<DATE> 2004/10/26/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Alanya'da ölen doktoru, mesai arkadaşı bir doktor öldürtmüş .. 
</HEADLINE>
<TEXT>

     Alanya'da 19 Ekim'de kaybolduktan 5 gün sonra ormanlık alanda cesedi bulunan kardiyolog Ömer Süha Ekmekçioğlu'nun öldürülmesiyle ilgili, bir başka doktor aranmaya başlandı. 
     AA muhabirinin aldığı bilgiye göre, cinayet zanlısı olarak gözaltına alınan S.B. adlı sanık, polisteki ifadesini değiştirdi. Daha önce Dr. Ekmekçioğlu'nu, çalıştığı özel hastanede görev yapan kız arkadaşına sarkıntılık ettiği gerekçesiyle öldürdüğünü söyleyen S.B'nin, Adliye'ye çıkartılmadan önce ifadesini değiştirerek, Dr. Ekmekçioğlu'nu, aynı hastanede görev yapan pratisyen hekim K.İ'nin azmettirmesi sonucu öldürdüğünü söylediği öğrenildi. S.B.'nin, pratisyen hekim K.İ'nin Kardiyolog Ekmekçioğlu'ndan 300 milyar lira alacağı bulunduğunu, bu parayı tahsil etmek amacıyla Dr. Ekmekçioğlu'nu kaçırdıklarını söylediği bildirildi. 
     Yetkililer, gelişmeler üzerine, pratisyen hekim K.İ'nin kaçtığını, hakkında, olayı soruşturan cumhuriyet savcısı tarafından gıyabi tutuklama kararı çıkarıldığını bildirdiler. 
     Öte yandan, olayla ilgili olarak, cinayet zanlısına yardım ve yataklık ettiği iddiasıyla A.K. adlı bir kişinin daha gözaltına alındığı belirtildi. 
     Cumhuriyet Savcılığı'nca hakkında 2 gün ek gözaltı süresi verilen S.B. ile birlikte, S.B'ye yardım ettikleri iddiasıyla gözaltına alınan E.Ç, V.D. ve A.K, sorgularının tamamlanmasının ardından adliyeye sevk edildiler. 
     
</TEXT>
</DOC>
