<DOC>
<DOCNO> 286511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonyas08.html </URL>
<DATE> 2004/11/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Madonna, Demi Moore'u elleriyle evlendirecek... 
</HEADLINE>
<TEXT>

     Ünlü şarkıcı Madonna, kendisi gibi Kabala inanışına gönül veren samimi arkadaşı aktris Demi Moore'u kendi elleriyle evlendirecek. Madonna, Moore'un aktör Ashton Kutcher ile evliliğini organize etmek için gönüllü oldu. 
     Internetteki ''starmagazine'' adlı sitenin haberine göre, Madonna, şarkıcı, oyuncu, yazar ve dansçı sıfatlarının yanına şimdi bir yenisini eklemeye hazırlanıyor. 
     Demi Moore'un 21 Ekim'de Londra'da verdiği partiye katılan Madonna, burada 41 yaşındaki ünlü aktrise evliliğe ilişkin tavsiyelerde bulundu. 
     Moore, kendisine birkaç ay içinde evlenmesini öneren Madonna'ya ''Half Light'' adlı filminin İngiltere'deki çekimlerinden sonra düğünü yapmayı düşündüklerini söyledi. Moore'a Avrupa'da evlenmesi için telkinde bulunan Madonna, düğün hazırlıklarını da bizzat üstlenmek istedi. 
     Demi Moore gibi Kabala müridi olan 25 yaşındaki müstakbel damat Kutcher'ın ise düğün konusundaki tüm detayları Moore'a bıraktığı ifade edildi. 
     Öte yandan, Demi Moore'un basın sözcüsü, henüz hakkında konuşulacak bir düğün hazırlığının bulunmadığını ifade etti. 
     Demi Moore ile Ashton Kutcher'ın geçen aylarda İsrail'de evleneceği iddia edilmiş, ancak düğün gerçekleştirilmemişti. 
     
</TEXT>
</DOC>
