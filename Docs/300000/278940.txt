<DOC>
<DOCNO> 278940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sontur14.html </URL>
<DATE> 2004/10/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Dikkat Fırtına ve yağmur geri geliyor 
</HEADLINE>
<TEXT>

     Hafta boyunca hayatı felç eden yağışlı hava, yarından itibaren yeniden etkisini gösterecek. İstanbul ve Marmara'da yarın geceden itibaren yağışlar yeniden görülecek, Salı ve Çarşamba günü tüm Türkiye'ye yayılacak. Hava sıcaklıkları 7 derece kadar düşerken, İstanbul'da Çarşamba günü gündüz sıcaklığı 15 dereceye kadar inecek. 
     
     Şiddetli poyraz ve yağmur 

     İSTANBUL ve çevresi, yarın akşam saatlerinden itibaren Balkanlar ve Karadeniz üzerinden gelecek yeni bir soğuk ve yağışlı havanın etkisine girerken, yağışlar, gece saatlerinde’ şiddetini artıracak. İstanbul Meteoroloji Bölge Müdürlüğü, kentin yeni bir soğuk ve yağışlı hava dalgasının etkisine gireceğini, sıcaklığın 7 derece azalacağını bildirdi. Salı ve Çarşamba günleri yağışlar Karadeniz ve Doğu Anadolu'ya doğru genişleyecek. 
     Salı günü Marmara, Karadeniz, Kuzey Ege, Ankara çevresi ve Erzurum-Kars çevresi yağmur alacak. Yağışlar özellikle Marmara ve Karadeniz'de etkili olurken, şiddetli poyraz Marmara'da esmeyi sürdürecek. 
     Çarşamba ise yağmur iyice Doğu'ya kayıyor. Doğu Marmara İstanbul , Karadeniz'in tamamı, İç Anadolu'nun kuzeyi ve doğusu Ankara-Sivas çevresi ile Doğu Anadolu yağışlı bir gün geçirecek. Diğer yerler parçalı ve az bulutlu. 
     
     Sıcaklık 7 derece düşecek 

     "Hava sıcaklığı salı günü de hissedilir derecede 5-7 derece alacak. Etkili yağış nedeniyle oluşabilecek sel ve su baskınlarıyla poyraz fırtınasının kara ve deniz ulaşımında oluşturabileceği olumsuz şartlara karşı ilgililerin ve vatandaşların gerekli tedbirleri almaları gerekmektedir" denildi. 
     
     DENİZCİLER İÇİN UYARI 

     Halen güney ve batı yönlerden hafif esmekte olan rüzgarların yarın akşamdan itibaren kuvvetlenerek Doğu Karadeniz ve Kuzey Ege'de orta kuvvette 6-7 kuvvetinde-saatte 40-50 kilometre , Marmara ve Batı Karadeniz'de fırtınaya 8 kuvvetinde-saatte 70-80 kilometre dönüşmesi bekleniyor. 
     Salı günü geç saatlerde Güney Ege'yi de etkisi altına alacak rüzgar, 13 Ekim Çarşamba ve 14 Ekim Perşembe günü Ege'de orta kuvvette esecek. 
     Kuvvetli rüzgar ve fırtına nedeniyle denizcilerin tedbirli olmaları gerektiğine dikkat çekildi. 

     
</TEXT>
</DOC>
