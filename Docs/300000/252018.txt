<DOC>
<DOCNO> 252018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonyas15.html </URL>
<DATE> 2004/06/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TRT'den "alaturka beste" yarışması... 
</HEADLINE>
<TEXT>

     TRT Genel Müdürlüğü'nce, Türk Sanat Müziği'ni hak ettiği seviyeye yeniden yükseltmek ve yeni eserler kazandırmak amacıyla ''Alaturka'' adı altında beste yarışması düzenlendi. 
     Yarışmanın tanıtımı için Sepetçiler Kasrı'nda yapılan basın toplantısında konuşan TRT Genel Müdürü Şenol Demiröz, Türkiye'de son birkaç yıldır önemli değişim süreci yaşandığını, bunun en önemli bileşenlerinden birinin de müzik olduğunu vurguladı. 
     Geçen yıllara rağmen müzik konusunda önemli mesafeler alınamadığını belirten Demiröz, sözlerini şöyle sürdürdü 
     ''Yıllardır çok önemli mesafeler alamadığımız müzik yolculuğunda atmamız gereken ilk adımlar, hiç ayrım yapmaksızın, kucaklamamız gereken herkesi kucaklamaktan ve onları desteklemekten geçiyor. Ahlakına, kişiliğine, müzik birikimine, uygulamalarına güvendiğimiz herkesi, başka hiçbir kıstas aramaksızın elimizden geldiğince desteklemekten geçiyor. Üstelik onları yönlendirmeden, belli formlara zorlamadan... Onların hürriyetlerine ilişmeyerek, kaliteleri ve kabiliyetleri olanları, gönüllerinden geçenleri yapmakta özgür bırakarak, ticari kaygılar veya imkansızlıklar sebebiyle yapamadıkları icraatlar için onları desteklemekten geçiyor. 
     Bizler, ahlakına, müzik bilgisine, ufkuna güvenebileceğimiz, yerli ve yabancı müzikteki birikiminden istifade edebileceğimiz her kim varsa, elimizden geldiğince destekçisi olmaya mecburuz.'' Demiröz, bugün müziğe yeni ufuklar kazandırmasını hedefledikleri yarışmanın ilk adımlarını attıklarını ifade ederek, ''Türk Sanat Müziği'ne yeni eserler kazandırmayı ve Türk Sanat Müziği'ni hak ettiği seviyeye yeniden yükseltmeyi hedefleyen 'Alaturka Beste Yarışması', amatör ya da profesyonel bütün vatandaşların katılabileceği bir yarışma olacak'' dedi. 
     Soruları da yanıtlayan TRT Genel Müdürü Şenol Demiröz, bu yarışmanın formatı ve amacının diğerlerinden çok farklı olduğunu söyledi. 
     Kendi yıldızlarını kendilerinin yaratmak istediğini belirten Demiröz, yarışmayla gençlere de imkan tanımayı arzuladıklarını sözlerine ekledi. 
     
     EMEL SAYIN VE AHMET ÖZHAN 
     Yarışmanın final programlarının sunuculuğunu üstlenecek ünlü sanatçı Emel Sayın da etkinliğin Türk müziğine yeni soluklar getireceğine inandığını söyledi. 
     Gençlerin Türk müziğini çok iyi tanımadıklarını kaydeden Sayın, ''Bu yarışmayla onların da ufukları genişleyecek'' dedi. 
     Sayın'la birlikte sunuculuk yapacak olan ünlü sanatçı Ahmet Özhan da repertuvarlarında 10 bin eser bulunduğunu anlatarak, TRT'nin yarışmasıyla bunlara binlercesinin ekleneceğini umduğunu bildirdi. 
     
     YARIŞMA 
     Katılım süreci bugün başlayan ''Alaturka Beste Yarışması''na, amatör ya da profesyonel dileyen herkes, 2 Ağustos tarihine kadar güftesiyle birlikte en fazla 3 yeni eser gönderebilecek. İllerde, ardından da TRT Genel Müdürlüğü'nde yapılacak eleme sonrası 76 yeni şarkı finale kalacak. 
     Bu eserler, sunuculuğunu Emel Sayın ile Ahmet Özhan'ın üstlendiği, 10 Eylül'de başlayacak ve 13 hafta sürecek final programlarında belirlenen genç sanatçılar tarafından seslendirilecek. 
     Yarışmada elemeler, jüri üyeleri ve vatandaşların oylarıyla yapılacak. 
     Yarışmanın finali ise 3 Aralık'ta gerçekleştirilecek. 
     ''Alaturka Beste Yarışması''nda ilk üç dereceyi paylaşanlara, 50, 35 ve 25 milyar lira tutarında para ödülü verilecek. Ayrıca 13 eserin sahibi de 10'ar milyar liralık mansiyon ödülü kazanacak. 
     
</TEXT>
</DOC>
