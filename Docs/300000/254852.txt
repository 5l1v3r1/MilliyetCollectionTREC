<DOC>
<DOCNO> 254852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonspo26.html </URL>
<DATE> 2004/07/12/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Cordoba Beni taraftarlar motive ediyor... 
</HEADLINE>
<TEXT>

     Beşiktaş'ın Kolombiyalı kalecisi Oscar Cordoba, siyah-beyazlı taraftarların özverisinin kendisini çok etkilediğini ve bu özverinin kendisine doğal bir motivasyon sağladığını söyledi. 
     Avusturya kampında, Beşiktaş Kulübü'nün resmi internet sitesine açıklamalarda bulunan Cordoba, siyah-beyazlı taraftarlara çok büyük bir saygısının olduğunu belirterek, ''Maçlarımıza gelip bizleri izleyebilmek için, diğer ihtiyaçlarından kısan ve para biriktiren birçok insan olduğunu biliyorum. Onları düşününce, bu bana doğal bir motivasyon oluyor ve sahaya çıktığım zaman, yapabileceklerimin en iyisini yapmak için her şeyimi ortaya koyuyorum'' dedi. 
     Yeni sezona olumlu düşüncelerle başladıklarını, hazırlık dönemlerinin iyi geçtiğini vurgulayan Cordoba, ''Ortam ve şartlar çok iyi. Bu fırsatı iyi değerlendirerek, çok iyi çalışmamız gerekiyor. Bu çalışmalar, yarışın başladığı anlamına geliyor. Eğer iyi bir hazırlık dönemi geçirirseniz, bu size uzun lig maratonunda çok büyük katkılar sağlayacaktır. Biz de böyle olması için çaba sarfediyoruz'' şeklinde konuştu. 
     Cordoba, takımda yeni oyuncu sayısının çoğaldığını ve sezon öncesi çalışmalarının çok iyi gittiğini ifade ederek, şunları söyledi 
     ''Önemli olan lig başladığında ağırlığımızı ve kalitemizi ortaya koymamızdır. Aksi taktirde her şey bir anda anlamsızlaşabilir. Örnek olarak geçen sezon Real Madrid'in düştüğü durumu gösterebiliriz. Futbolda hiçbir şeyin garantisi yoktur. Bütün bunları gözönünde bulundurup işimize dört elle sarılmaya çalışıyoruz.'' Tecrübeli kaleci, her zaman için kendisiyle rekabet içerisinde olduğunu belirterek, ''Bundan kimse sakın kendine göre bir sonuç çıkarmaya çalışmasın. Bunun sahaya çıkmam ya da çıkmamamla ilgisi yok. Kalede kimin olacağı tamamen teknik bir konudur ve bunun kararını da hocamız verecektir. Sonuçta hepimizin bu karara saygı duyması gerekiyor. Özgürlük Kupası, Libertodores Kupası ve Kupa Amerika gibi büyük organizasyonlarda şampiyonluklar yaşamış bir oyuncuyum ve kalede kendimin rakibi olmak için çok çalışıyorum'' diyerek sözlerini tamamladı. 
     
</TEXT>
</DOC>
