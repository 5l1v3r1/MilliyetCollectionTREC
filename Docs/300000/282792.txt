<DOC>
<DOCNO> 282792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur25.html </URL>
<DATE> 2004/10/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Kitap Fuarı açıldı.. Mumcu Sigara içmeyin, kitap okuyun... 
</HEADLINE>
<TEXT>

     Tüm Fuarcılık Yapım A.Ş TÜYAP ile Türkiye Yayıncılar Birliği'nin düzenlediği, ''23. İstanbul Kitap Fuarı'', Kültür ve Turizm Bakanı Erkan Mumcu tarafından törenle açıldı. 
     TÜYAP Beylikdüzü Fuar ve Kongre Merkezi'nde gerçekleştirilen fuarın açılışında konuşan Bakan Mumcu, kitap fuarına başladığı ilk yıldan beri katıldığını ve hep keyif aldığını belirterek, fuarlara çocuklarıyla da geldiğini söyledi. 
     Mumcu, Avrupa Birliği'ne AB tam üyelik için müzakerelerin başlamasına az bir zaman kala kültür ve sanatın yeniden Türkiye gündeminin ön sıralarında yer aldığını anlatarak, AB'ye üye ülkelerle kültürel ilişki ve etkileşimin yaygınlaştırılmasının önemine dikkat çekti. 
     Bu ilişki ve etkileşimin sanatçı ve kültür adamlarının eserleriyle gerçekleştirilebileceğini vurgulayan Mumcu, ''Önümüzdeki yıldan itibaren en az 100 Türk yazarın eserinin yabancı dile çevrilmesi gerekiyor. Türk yazarlarını batı dillerine taşımak için girişimlerinizi bekliyorum. Bakanlık, bunun için para ayırdı. Lütfen projelerinizi getirin. Bir yıldır söylüyorum, hiçbir proje gelmedi'' diye yayıncılara seslendi. 
     Erkan Mumcu, tanıtma bütçesinin tamamını kültürel faaliyetlere ayırdıklarını da ifade ederek, Turizm ve Kültür Bakanlığı'nın birleşmesinden endişe duyanların, bu gelişmeleri gördüklerinde endişelerinin yersiz olduğunu da fark ettiklerini kaydetti. 
     Her gün 1 saat kitap okuduğunu dile getiren Bakan Mumcu, konuşması sırasında kendisini izlemekte olan kameramanlara da seslendi. 
     ''Bir mesaj vereceğini ve uyumamaları gerektiğini'' belirten Mumcu, ''Dünyanın en fazla sigara tüketen ülkesinin, kitabı, pahalı olduğu için terk etmeye hakkı yok. Sigara içmeyin kitap okuyun. Sigara sağlığa zararlı, kitap yararlı'' diye konuştu. 
     
     ÖTEKİ KONUŞMALAR... 
     TÜYAP A.Ş Genel Koordinatörü Deniz Kavukçuoğlu da, ''23. İstanbul Kitap Fuarı'' ile eşzamanlı olarak ''14. İstanbul Sanat Fuarı'' ve ''Tekno Outlet Müzik ve Ev Aletleri Fuarı''nın birlikte gerçekleştirildiğini anlatarak, kitap fuarının ana temasının ''edebiyatta, sanatta ve kültürde komşuluk'' olduğunu söyledi. 
     Fuara, 350 yayınevi ve 70 sivil toplum örgütünün katıldığını kaydeden Kavukçuoğlu, 30 yabancı yazarın da konuk olarak yer aldığı 9 günlük fuar kapsamında 400'ün üzerinde yazarın imza günü gerçekleştireceğini bildirdi. 
     Kavukçuoğlu, İstanbul Sanat Fuarı'na da 118 galerinin katıldığını ve 60'ı yabancı 260 sanatçının eserinin yer aldığını kaydetti. 
     Türkiye Yayıncılar Birliği Başkanı Çetin Tüzüner ise kitabın, çağdaş ve uygar insana kendini tanıma imkanı verdiğini belirterek, bir ülkenin gelişmişlik ölçüsünün kitaba verilen değerle bağlantılı olduğunu vurguladı. 
     TÜYAP Kitap Fuarı Danışma Kurulu Başkanı Doğan Hızlan da, Türkiye'de evlerin yüzde 40'ında 10'dan daha az kitap bulunduğuna dikkat çekti. 
     Konuşmaların ardından fuar, Kültür ve Turizm Bakanı Mumcu, kitap fuarının ''onur yazarı'' Gülten Akın, sanat fuarının ''onur sanatçısı'' Fethi Kayaalp tarafından açıldı. 
     
     MUMCU, KİTAP İMZALATTI 
     Bakan Mumcu, açılışın ardından beraberindekilerle stantları gezdi. Mumcu, yazar Ahmet Ümit'e ''Masal Masal İçinde'', Gülriz Sururi'ye ''Kıldan İnce Kılıçtan Keskin'', Altan Öymen'e ''Değişim Yılları'' ve İlhan Uçkan'a da ''Aşk Büyüsü'' adlı kitaplarını stantlarına giderek imzalattı. 
     Bu arada, İskender Pala'nın ''Perişan Gazeller'', Rahim Tarım'ın ''Behçet Necatigil'in Şiir Dünyası'', Şefik Can'ın Mevlana'nın hayatını anlattığı İngilizce kitabını satın alan Mumcu, Tarih Vakfı tarafından fuar alanında gerçekleştirilen ''Hikayemi Dinler Misin'' adlı sergiyi de gezdi. 
     Erkan Mumcu, 14. Sanat Fuarı'na da geçerek, resimleri ilgiyle izledi. Mumcu, ayrıca fuarı ailesiyle gezen 16 aylık Alp Ege Tuğ'u pusetinde sevdi. 
     31 Ekim'de sona erecek fuarlar için İstanbul'un birçok noktasından fuar alanına ücretsiz otobüs seferleri yapılacak. Giriş ücreti 3 milyon lira olan fuara gelecek öğrenci, öğretmen ve öğretim üyelerinden ise ücret alınmayacak. 
     
</TEXT>
</DOC>
