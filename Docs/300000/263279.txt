<DOC>
<DOCNO> 263279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/ekonomi/eko05.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın inekleri de helikopteri de satılıyor 
</HEADLINE>
<TEXT>


100 çiftlik hayvanı toplam 100 milyar, iki helikopter 11 trilyon muhammen bedelle satışa çıktı 

LUBE AYAR İstanbul 

Genç Parti Genel Başkanı Cem Uzan ile kardeşi Hakan Uzan'ın, aralarında lüks otomobillerin de bulunduğu 19 aracını 2.1 trilyon liraya satan Tasarruf Mevduatı Sigorta Fonu TMSF , şimdi de Uzanlar'a ait inek, koyun ve atlardan oluşan 100 çiftlik hayvanını satışa çıkarıyor. Uzanlar'ın Sakarya Pamukova'daki çiftliğine geçtiğimiz yıl yapılan baskında Ferrari ve Hummer ciplerle birlikte el konulan inek, boğa ve danalardan oluşan 25 büyükbaş hayvan koyun, koç, keçi ve tekelerin aralarında bulunduğu 65 küçükbaş hayvan ile altı at açık artırmayla satılacak. 

Atların muhammen bedeli 5 milyar 
İnekler için 2 milyar, boğalar için 4 milyar, atlar için 3 - 5 milyar, koyun ve keçiler için 130 - 140 milyon ve koçlar için 350 milyon lira muhammen bedel belirlendi. TMSF, el konulduğundan bu yana Pamukova'daki çiftlikte yeddiemin olarak bakımına devam edilen hayvanların satışından yaklaşık 100 milyar lira gelir bekliyor. 
TMSF, kırmızı bültenle aranan Kemal Uzan ile hakkında gıyabi tutuklama kararı bulunan Hakan Uzan'ın evlerinde ele geçirilen 3 bin 181 adet şarabı da aynı dönemde satacak. Uzanların el konulan Sikorsky S - 76 C ve Bell 206 L -3 tipi iki helikopteri de 7 Eylül'de açık artırmayla satışa çıkartılıyor. Helikopterlerin birinin muhammen bedeli 10 trilyon diğeri 1 trilyon lira. Helikopterler salı günü Atatürk Havalimanı'nda teşhir edilecekler. 
Öte yandan İmar Bankası soruşturması kapsamında el konularak, Marmaris Netsel Marina'da gözetim altında tutulan Uzan ailesinin 'Air Waves' ve 'Frequency' adlı yatlarına açık artırma yolu gözüktü. Yapılacak olan satış öncesinde TSMF yetkilileri yatlarda incelemelerde bulundu. 


</TEXT>
</DOC>
