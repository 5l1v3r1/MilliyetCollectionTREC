<DOC>
<DOCNO> 258137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/magazin/amag.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pembe kadından anlamlı jest... 
</HEADLINE>
<TEXT>


Spitney Beers, Kurban ve Teoman'dan sonra sahne alan Pink, 'Türkiye' yazılı bir tişörtle şarkı söyledi 

Deniz Altuntaş 

Amerikalı Grammy ödüllü şarkıcı Pink, 'Try This' isimli son albümünün tanıtımı için çıktığı turne kapsamında önceki gece İstanbul Solar Beach'teki 3. Tuborg Modern Rock Festivali'nde sahneye çıktı. Spitney Beers, Kurban ve Teoman'ın ardından sahneye çıkan Pink'in, montunun altına giydiği üzerinde Türkiye yazılı beyaz tişörtü dikkat çekti. Sahnede bacaklarındaki dövmeleri gösteren bol yırtıklı pantolon giyen Pink, yaklaşık 2 saat sahnede kaldı. 

'Pink Mink tanımam' 
Konseri izleyenler arasında bulunan şovmen Cem Yılmaz, Pink ile ilgili şu yorumu yaptı "Pink pembeli bir arkadaşımız herhalde. Çünkü tanımıyorum. Burası dünya çapında bir yer. Hayatımda ilk defa geliyorum. Zaten Pink'i dinlemem. Ben hip hopçuyum. Bu konuda çalışmalarım da var. Bir albüm yapıp Ümit Davala'ya bu işi bıraktıracağım. Ben Pink'i Mink'i tanımam". 

Sahneden indi, Ortaköy'e gitti 

Gece yarısından sonra sahneden inen Pink, bir süre izleyicilerin büyük kısmının kendi otomobilleriyle konsere gelmesi yüzünden oluşan İstanbul'a dönüş trafiğinin açılmasını bekledi. Boynundaki 'ürün barkodu' şeklindeki dövmesiyle dikkat çeken Pink, konser sonrası sevgilisi Caney Hart ve ekibiyle eğlenmek için Ortaköy'deki Angelique Bar'a gitti. Barın bir katı Pink ve ekibi için ayrıldı. Pink, daha sonra barın hemen yanındaki Mori Red Room'a gitti. Ortaköy'de bir süre sevgilisiyle yürüyerek ekibini taşıyan minibüse binen Pink, kendisini görüntüleyen gazetecilere de el işareti yaptı. 

Teoman - Pink gerginliği 

Pink'ten önce konser veren Teoman, sahnedeki süresini yarım saat uzatınca gerginliğe neden oldu. Bu davranışıyla Pink'i sinirlendiren Teoman sahneden inerken de "Bugün Pink denize girmiş, biz göremedik" diye gönderme yaptı. İki sanatçı arasındaki ikinci gerginlik de orkestra aletlerinin kapladığı yerle ilgili oldu. Teoman'ın orkestrasıyla konser bitiminde hemen sahneyi terk etmeleri konusunda anlaşılınca sorun halledildi. Son dönemde konserlerinde sigara ve bira içtiği için eleştiri oklarına hedef olan Teoman, yine sahnede elinden sigarayı düşürmedi, zaman zaman da viski içti. 


</TEXT>
</DOC>
