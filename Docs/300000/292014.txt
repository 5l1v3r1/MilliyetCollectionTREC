<DOC>
<DOCNO> 292014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko13.html </URL>
<DATE> 2004/11/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
IMF Başkanı Rato Türkiye, kriz çözümü yaklaşımı için başarılı örnek 
</HEADLINE>
<TEXT>

     Uluslararası Para Fonu IMF Başkanı Rodrigo de Rato, Türkiye, Brezilya ve Güney Kore gibi ülkelerin, IMF'nin kriz çözümü yaklaşımının başarılı örnekleri olduğunu söyledi. 
     Rato, İspanya'daki Oviedo Üniversitesi'nde yaptığı konuşmada, tüm incelemelere ve yakın izlemelere rağmen, dünyada krizlerin olacağını ve olmaya devam edeceğini kaydetti. 
     IMF'nin, krizler konusunda üye ülkelere danışmanlık yaparak, mali desteklerde bulunduğunu belirten Rato, ülkelerin, kendi alacağı ekonomik önlemlerin daha önemli olduğunu vurguladı. 
     Sağlam mali ve para politikaların, makro ekonomik istikrarın temel unsuru olduğunun altını çizen Rato, makro ekonomik istikrarın, bir ülkenin daha çok yatırım çekebilmesi ve ekonomik büyümeyi sürdürmesi açısından önem taşıdığını bildirdi. 
     
     ''HER MALİ YARDIM BAŞARILI SONUÇ VERMİYOR...'' 

     IMF'nin, bazı ülkelere, teknik yardım yanında mali yardımda da bulunduğunu hatırlatan Rato, mali yardım yapılan bazı ülkelerde IMF'nin başarılı olamadığını ancak, Türkiye başta olmak üzere diğer bazı ülkelerde de oldukça başarılı sonuçlar aldığını ifade etti. 
     Rato, IMF'nin, her riskli durumda, pozitif sonuç alamama riski de olsa müdahale etmesi gerektiğinin altını çizerek, bütün krizler sonucunda tecrübe çıkartarak, gelecekteki krizlere karşı daha hazırlıklı olduklarını kaydetti. 

     
</TEXT>
</DOC>
