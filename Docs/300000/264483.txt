<DOC>
<DOCNO> 264483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur11.html </URL>
<DATE> 2004/08/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Irak'ta kaybolan Türk kamyon şoförlerinin aileleri perişan... 
</HEADLINE>
<TEXT>

     Irak'a çalıştıkları firmalar aracılığıyla çeşitli tarihlerde malzeme götüren ve ardından kendilerinden haber alınamayan Hatay ve Mersin'den 5 Türk TIR şoförü ile bir tercümanın aileleri gelecek müjdeli haberi bekliyor. 
     AA muhabirinin derlediği bilgilere göre, Mersin'den yaklaşık bir ay önce Irak'a malzeme götürdükten sonra rehin alınan Tahsin Top ile 7 Temmuz'da Irak'a giden Teyfik Alkan'dan yaklaşık bir aydan beri haber alınamıyor. 
     Tarsus İlçesi'nde yaşayan, Musul yakınlarında lokantada yemek yedikleri sırada 14 Ağustos'ta kaçırılan Mustafa Köksal ile Durmuş Kumdereli'nin aileleri, aradan geçen süre içinde kendilerine herhangi bir haber iletilmediğini söyledi. 
     Antakya'da ise Irak'a giden Tahir Karaf'tan yaklaşık 50 gündür haber alınamıyor. Hatay'ın İskenderun İlçesi'nde de tercüman olarak Irak'a giden Aytullah Gezmen'in ailesi 3 haftadır oğullarından gelecek haberi bekliyor. 
     Aralıklarla Irak'a giden ve kendilerinden haber alınamayan Türk TIR şoförlerinin aileleri, eşlerinin borçlarını ödeyebilmek için Irak'a gittiklerini söylüyorlar. 
     Bütün olumsuzluklara rağmen umutlarını kaybetmediklerini ifade eden aileler, ''Gelecek müjdeli haberi dört gözle bekliyoruz'' dediler. 
     
</TEXT>
</DOC>
