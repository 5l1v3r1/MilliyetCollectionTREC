<DOC>
<DOCNO> 298597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonyas15.html </URL>
<DATE> 2004/12/17/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Çabuk kilo verme, alırsın .. 
</HEADLINE>
<TEXT>

     Demet ÖZTÜRK DHA 

TÜRKİYE'nin hızla obez toplum olma yolunda ilerlediğini, insanların fazla kilolarından kurtulmak için mücadele etmesini isteyen diyetisyen Hatice Mıhoğlu, "Sağlıklı beslenme ve formda kalmak için günübirlik rejimler yerine, diyetisyen tarafından belirlenecek diyet programı uygulanmalı. Çabuk verilen kilo çabuk alınır, kilo vermek kadar kiloyu sabitlemek de önemli'' dedi. 
     Diyetisyen Hatice Mıhoğlu, kilo ve obezitenin sadece Türkiye'nin değil, tüm dünyanın sorunu olduğunu söyledi. Beslenme alışkanlıkları nedeniyle obezitenin Anadolu'da daha yaygın olduğunu anlatan Mıhoğlu, "Obezite, genellikle hatalı beslenme sonucu vücutta yağ birikmesidir. Obezite, aynı zamanda diyabet, tansiyon, eklem ağrıları, menopoz öncesi rahatsızlıkların kaynağıdır'' dedi. 
     İnsanların çok az hareket etmeye başladığını, fast foodun yaygınlaştığını ve mutfağa yağlı besinlerin daha fazla girmeye başladığını söyleyen Hatice Mıhoğlu, "Anadoluda eskiden şişmanlık bir sağlık ölçütüymüş. Anadolu, yağlı ve hayvani besinlerle, hamur işini fazla tüketiyor, şehirlerde ise fast food ve hareketsizlik kilo yapıyor. Ama, artık hem Anadolu insanı hem de şehirli bu konuda daha bilinçli ve fazla kilolarından kurtulmak istiyor'' diye konuştu. 
     
     ÖNCE İSTEMEK GEREKİR 
     Hatice Mıhoğlu, fazla kilolarından kurtulmayı önce kişinin gerçekten istemesi gerektiğini, fazla kiloları ile savaşmaya karar veren kişinin ise, bir diyetisyen nezaretinde yağlı yiyeceklerden uzak durması gerektiğini vurguladı. 
     Kilo vermek için bol bol salata tüketilmesini ve öğün atlanmamasını öneren Mıhoğlu, "Dengeli ve düzenli beslenme, kilo yapan, hamur, yağlı ve fast food yiyeceklerden uzak durmak, kilo vermede önemlidir'' diye konuştu. Hatice Mıhoğlu, kilo vermek isteyenlere bol bol su içmelerini de önerdi. 
     
</TEXT>
</DOC>
