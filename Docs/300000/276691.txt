<DOC>
<DOCNO> 276691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/spor/spo02.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü'nün dönüşü yok 
</HEADLINE>
<TEXT>


Barcelona Başkanı Laporta, bir yıllığına Fenerbahçe'ye kiraladıkları milli kaleci ile yolların tamamen ayrıldığını belirtti, "Bu defter bizim için artık kapandı. Ne yönetim, ne teknik heyet Rüştü'ye sıcak bakmıyor" diye konuştu 

MEHMET ÇİFTÇİ 


Noktayı koydu 
BARCELONA Kulübü Başkanı Joan Laporta, Rüştü Reçber konusunda çarpıcı açıklamalar yaptı. Laporta, Fenerbahçe'ye bir yıllığına kiraladıkları milli kalecinin artık geri dönüşünün olmadığını söyledi. Bu defterin kendileri açısından kapandığına dikkat çeken Barcelona Başkanı, gazetecilerin "Rüştü geri gelecek mi" sorusuna "Buna ne biz, ne de teknik heyet sıcak bakıyor" karşılığını verdi. 

Takım aranıyor 
LAPORTA, Johan Cruyff adına düzenlenen golf turnuvasının açılışında yaptığı konuşmada Victor Valdez'in yedeği Jorquera'nın aniden sakatlanarak sezonu kapatmasının kendilerini yeni kaleci arayışına ittiğini, bu sorunun ya genç kalecileri Ruben İvan, ya da yeni bir kaleci transfer ederek çözümleneceğini söyledi. Rüştü'nün menajerlerinin gelecek sezon için takım arayışlarına başladığı öğrenildi. 

Bir Yıldırım klasiği 

'Çocuklar şanssızdı' 
FENERBAHÇE Kulübü Başkanı Aziz Yıldırım, Şampiyonlar Ligi'nde Manchester United maçının sonucunun artık önemli olmadığını, gruptan çıkma şanslarının sürdüğünü kaydetti. Yıldırım, kulübün aylık resmi dergisinin ekim sayısındaki yazısında, İngiltere'ye kazanmak için gittiklerini belirterek, "Bütün oyuncularımız yüreklerini ortaya koydular ama karşı takımın vuruşları bizim çocuklarımızdan çok daha şanslıydı" yorumunu yaptı. 

'Skorlar kullanılıyor' 
MEDYAYI yine eleştiren Aziz Yıldırım, "Önemli olan skorları kullanarak takım içi ve camia içi huzursuzlukları yaşamamaktır. Çünkü Fenerbahçe maçlarında ortaya çıkan tahminler ve kamuoyunu yanlış yönlendirme biçimleri bu yenilgiden sonra da maalesef kendilerini gösterdiler. Gazeteler ve televizyonlar Fenerbahçe'nin yanlış yolda olduğunun habercisi. Daha bir hafta önce Fenerbahçe aynı medya organları tarafından övgüye layık görülmüştü" dedi. 

Kadıköy'de barış gecesi 

Daum uyardı 
SARI - Lacivertliler, Denizlispor maçının hazırlıklarını dün yaptığı antrenmanla tamamladı. Teknik Direktör Daum, çalışma öncesi futbolcularına, "Manchester yenilgisini tamamen kafanızdan silmenizi istiyorum. Bu taraftar sizden üç puan ve güzel futbol bekliyor. Kendimizi onlara affettirelim" uyarısında bulundu. 

Fatih sakatlandı 
ANTRENMANDA Fatih Akyel şanssız bir şekilde arka adalesinden sakatlandı ve çalışmayı yarıda bıraktı. Tecrübeli futbolcu sakatlığı nedeniyle 18 kişilik maç kadrosundan çıkarıldı. Bu arada sakat olan Serhat çalışmada yer almadı. Daum'un Denizli karşısında fazla bir değişikliğe gitmeyeceği, sağ kanatta Önder Turacı'yı oynatmayı düşündüğü öğrenildi. 

Uzun'un mutlu günü 

FENERBAHÇE Yönetim Kurulu Üyesi Ünal Uzun'un oğlu Ömer Uzun, Kalender Orduevi'nde düzenlenen düğünle dünya evine girdi. Ömer Uzun'un nikah şahitliğini Fenerbahçe Başkanı Aziz Yıldırım, Funda Edige'nin nikah şahitliğini ise UEFA Asbaşkanı Şenes Erzik yaptı. 

Alex neşe kaynağı 

Fenerbahçeli futbolcuların son dönemlerdeki en büyük neşe kaynağı Alex de Souza oldu. Brezilyalı yıldıza, arkadaşları tarafından bir idman sonrası yapılan şaka, Fenerbahçe dergisinde yeralırken, yönetim, Denizlispor maçı sonrasında milli takıma gidecek olan Alex'in, Gaziantepspor karşılaşmasına yetişmesi için İkinci Başkan Nihat Özdemir'in özel uçağını ayarlayacak. 


</TEXT>
</DOC>
