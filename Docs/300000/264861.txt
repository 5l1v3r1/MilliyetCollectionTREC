<DOC>
<DOCNO> 264861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/guncel/gun04.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyanürlü altın madenine mühür 
</HEADLINE>
<TEXT>


İzmir Valiliği, Bergama'da siyanürle altın çıkarılan madeni, İçişleri Bakanlığı tarafından gönderilen yazıyla kapattı... 

İzmİr DHA 

İzmir Valisi Yusuf Ziya Göksu'nun talimatıyla, Normandy Madencilik'in Bergama'da işlettiği, siyanürle altın çıkarılan maden mühürlendi. Madenle ilgili Sağlık ve Çevre bakanlıkları tarafından verilen çeşitli ruhsat ve izinlerin mahkemelerce iptal edilmesinden sonra, DSP - MHP - ANAP koalisyon hükümeti madenin çalışabilmesi için 29 Mart 2002'de karar almıştı. 
Kararın ortaya çıkmasından sonra, Bergamalı köylüler adına ve İzmir Barosu adına 2 dava açıldı. 2 dairenin ortak heyet kararı almasının ardından Danıştay, 23 Haziran 2004'te Bakanlar Kurulu kararı için yürütmenin durdurulması kararı verdi. Karar üzerine İzmir Valiliği harekete geçti. Bakanlıktan 18 Ağustos 2004'te gönderilen yazı üzerine Göksu, aynı gün "faaliyetlerin durdurulması" konusunda kaymakamlığa talimat verdi. Ekipleri, dün kararı tebliğ edip madeni mühürledi. 
Normandy Madencilik A.Ş. Yönetim Kurulu Üyesi Orhan Güçkan, talimata uyarak kapatma prosedürünü başlatacaklarını söyledi. 


</TEXT>
</DOC>
