<DOC>
<DOCNO> 255401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy20.html </URL>
<DATE> 2004/07/14/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Başbakan Erdoğan, Ekinlik Adası'nda dinleniyor... 
</HEADLINE>
<TEXT>

     Vedat Yücebaş 

Başbakan Recep Tayyip Erdoğan, Balıkesir'in Marmara İlçesi'ne bağlı Avşa Beldesi'nin bir mahallesi olan Ekinlik Adası'nda dinleniyor. 
     Kızı Sümeyye ile birlikte dün akşam özel yatla adaya gelen Erdoğan, kendisinden bir gün önce gelen eşi Emine Erdoğan'la birlikte, Ramsey Giyim Sanayi A.Ş'nin sahibi Remzi Gür'ün villasında tatil yapıyor. 
     Başbakan Erdoğan'ın korumaları, gazetecilere, ''Başbakan Erdoğan'ın meclis çalışmaları ve diğer temasları nedeniyle yorgun olduğunu, akşama kadar villada dinleneceğini, akşam saatlerinde yapacağı birkaç kabulün ardından adayı gezeceğini'' söylediler. 
     Bu arada, Erdoğan'ın gelmesiyle birlikte adada güvenlik önlemleri artırıldı. 
     Erdoğan'ın korumalarının yanı sıra Marmara İlçe Jandarma Komutanlığı'na bağlı 20 kişilik ekip, Başbakan'ın tatilini geçirdiği villanın çevresinde adeta kuş uçurtmuyor. 
     Basın mensuplarının da villaya 150 metre mesafeden fazla yaklaşmalarına izin verilmiyor. 
     
     BAŞBAKANLA ÜNÜ YAKALAYAN ADA 

     Erdoğan ailesinin son 5 yıldır tatil için tercih ettiği Ekinlik Adası, Erdoğan'ın başbakan olarak iki yıldır buraya gelmesiyle birlikte geçmiş yıllarda görülmeyen bir ilgiyle karşılaşıyor. 
     Tarihi Bizans dönemine kadar uzanan, Avşa Adası yakınlarındaki 2 bin 573 dönümlük küçük ada, birkaç yıl öncesine kadar sadece burada tatil geçirmeyi tercih edenler ve bölge halkı tarafından tanınırken, Başbakan Erdoğan'ın tatilini burada geçirmeye başlamasıyla Türkiye'nin gündemine oturdu. 
     Kış aylarında yaklaşık 80 kişinin yaşadığı, yaz aylarında ise nüfusun bin 100'e ulaştığı Ekinlik Adası, basın mensuplarının akınına uğrarken, Başbakan'ı görmek isteyen vatandaşlar ve partililerin ziyaretleri nedeniyle adada iki gündür yoğun hareketlilik yaşanıyor. 
     
     ''ADAMIZ O KADAR HUZURLU Kİ'' 

     Ekinlik Adası Muhtarı Zekeriya Baş, Başbakan'ın tatilini geçirmesiyle birlikte adanın tanınmaya başlandığını ifade ederek, ''Başbakan bize torpil olsun diye değil, rahat ettiği için burayı tercih ediyor'' yorumunda bulundu. 
     Son 50 yıldır güvenlik biriminin bulunmadığı adanın ''Huzur adası'' olarak bilindiğini dile getiren Baş, Erdoğan'ın gelmesiyle adada çok fazla şeyin değişmediğini, sadece Voli Sahili'ne devlet imkanlarıyla iskele yapıldığını, ayrıca bir manav dükkanının açıldığını kaydetti. Baş, ayrıca Erdoğan'ın gelişiyle jandarma ekipleriyle tanıştıklarını kaydetti. 
     Baş, ''Burada herkes istediği gibi tatil yapar. Kimse kimseyi rahatsız etmez. Adamız o kadar huzurlu ki, insanlar geceleri kapılarını açık bırakıp yatar'' dedi. 
     Başbakan Erdoğan ile görüşme fırsatı bulması halinde adanın sorunlarını aktaracağını vurgulayan Baş, en önemli sorunlarının su olduğunu, ayrıca bir balıkçı barınağına ihtiyaçları olduğunu ifade etti. 
     Ada sakinleri ise, günübirlik ziyaretçilerden tedirgin olduklarını söylediler. 
     Adada, normal dönemde hiçbir olayın yaşanmadığını, kapılarını camlarını açık bırakarak gezintiye çıktıklarını belirten vatandaşlar, ''Hareketliliğe bağlı olarak huzurun bozulmasından, hırsızlık ve benzeri olayların yaşanmasından endişe ediyoruz. Onun dışında bir sıkıntımız yok. Başbakan'la birlikte yakaladığımız şöhretin, karşılığını bir kaç yıl sonra alacağımızı tahmin ediyoruz'' dediler. 
     
</TEXT>
</DOC>
