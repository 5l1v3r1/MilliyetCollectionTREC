<DOC>
<DOCNO> 292825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/soneko03.html </URL>
<DATE> 2004/11/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Tüzmen Yıl sonunda, Rusya ile ticaret hacmimiz 10 milyar doları aşacak 
</HEADLINE>
<TEXT>

     Türkiye-Rusya Karma Ekonomik Komisyon KEK toplantılarına, 4 yıl aradan sonra yeniden başlanılacak. 
     Devlet Bakanı Kürşad Tüzmen, bu yılın sonunda Rusya ile ticaret hacminin 10 milyar doları aşacağını bildirdi. 
     Rusya'ya hareketinden önce bir basın toplantısı düzenleyen Tüzmen, 4 yıllık bir aradan sonra tekrar yapılacak KEK görüşmelerine katılacak Türk heyetinde, ilgili bakanlık ve kuruluş temsilcilerinin yanı sıra TOBB, TİM, İTKİB, Deri Sanayicileri Derneği gibi özel sektör kuruluşlarından üst düzey yöneticilerin de yer aldığını söyledi. 
     Tüzmen, Rusya Devlet Başkanı Vladimir Putin'in Türkiye'yi ziyaretinin hemen öncesinde gerçekleştirilecek bu ziyaret sırasında, Başbakan Yardımcısı Alexander Jukov, Enerji ve Sanayi Bakanı ve KEK Eşbaşkanı Viktor Hristenko, Ekonomik Gelişme ve Ticaret Bakanı German Gref ile Ulaştırma Bakanı Igor Levitin'le ikili görüşmelerde bulunacağını ifade etti. 
     Bakan Tüzmen, toplantılar sırasında, iki ülke arasındaki ticari ve ekonomik ilişkilerinin ele alınacağını ve ilişkilere önümüzdeki dönemde yön verecek projeler değerlendirileceğini söyledi. 
     
     DIŞ TİCARET HACMİ 10 MİLYAR DOLARI AŞTI 
     2002 yılı başlarında Rusya ile ticareti iki yıllık bir dönem sonunda 10 milyar dolara ulaştırmayı hedeflediklerini açıkladıklarını hatırlatan Tüzmen, ''Söz konusu tarihte gerçekleştirilmesi kolay olmayan bu büyük hedefi bu yıl sonunda aşmış olacağız'' diye konuştu. 
     İki ülke arasındaki ticaret hacminin bu yıl sonunda bir önceki yıla göre yüzde 65 oranında artarak 11 milyar dolar seviyesine ulaşmasının beklendiğini de kaydeden Tüzmen, müteahhitlik hizmetleri, yatırım ve turizm gibi sektörler dahil edildiğinde ise iki ülke arasındaki iş hacminin yıl sonunda 15 milyar dolara yükseleceğine işaret etti. 
     
     HEDEF 25 MİLYAR DOLAR 
     Tüzmen, ticaret hacmini önümüzdeki üç yılda 25 milyar dolar düzeyine, toplam iş hacmini ise yıllık 30 milyar dolar seviyelerine çıkarmayı hedeflediklerini açıkladı. 
     Bakan Tüzmen, bu amacı gerçekleştirmek için iki ülke arasında, mal ve hizmet ticaretini serbestleştirecek yeni bir anlaşma imzalamayı hedeflediklerini söyledi. 
     
     RUSYA'DAKİ TÜRK YATIRIMI 2 MİLYAR DOLAR 
     Türk firmalarının Rusya'da gerçekleştirdikleri yatırımların tutarının 2 milyar doları aştığını, bu ülkede, ENKA, Migros, Vestel, Şişecam, Anadolu Endüstri Holding Efes gibi firmaların ciddi yatırımları olduğunu söyleyen Tüzmen, çok sayıda firmanın da Rusya'da yatırım yapmak üzere girişimlerini sürdürdüğünü belirtti. 
     Rus muhataplarına aktaracağı en önemli projenin, Rusya'da bir Türk Ticaret ve Yatırım Bölgesi kurulması olduğunu bildiren Tüzmen, ''Türk firmalarının imalat, ticaret ve hizmet sektörlerinde iştigal gösterecekleri bu bölgeye, Rusya'nın sağlayabileceği kolaylıklar toplantılarda ayrıntılı olarak ele alınacak'' dedi. 
     Rus firmaların da başta turizm, petro-kimya ve enerji olmak üzere Türkiye'de yatırım yapmak üzere arayışlarının sürdürdüğünü kaydeden Tüzmen, ''Rus firmalarının, Türkiye'de yatırımlarının artırılmasına yönelik faaliyetler ve programlara da önümüzdeki dönemde ağırlık verilecek'' diye konuştu. 
     Görüşmelerde, kara ulaştırmasındaki kısıtlamaların tümüyle kaldırılması, lojistik hizmetleri sektörlerinde ortak şirketlerinin kurulmasının teşvik edilmesi, Karadeniz geçişli tren yolu taşımacılığına başlamaması, Samsun, Derince ve Novorossisyk limanları arasında feri seferleri düzenlenmesi, yeni Ro-Ro hatlarının açılması, hava ulaştırmasında frekans kısıtlamasının karşılıklı olarak kaldırılması konularının ele alınacağını anlattı. 
     
     RUS DOĞALGAZI 
     Rusya'nın Türkiye'nin en önemli doğalgaz tedarikçisi olduğunun altını çizen Tüzmen, bu ülkeden alınacak doğalgazın 2008 yılında yaklaşık 30 milyar metreküpe ulaşacağını kaydetti. 
     Görüşmelerde Türkiye üzerinden gerçekleştirilebilecek petrol boru hattı projeleri hakkında da bilgi alışverişinde bulunacaklarını kaydeden Tüzmen ayrıca, 1984 tarihli Doğalgaz Anlaşmasının off-set hükümlerinin Türk müteahhitlik firmalarını Rusya'da gerçekleştirecekleri projeler için işletilmesini önereceklerini açıkladı. 
     Halihazırda 144 Türk firmasının bu ülkede müteahhitlik faaliyetinde bulunduğunu, bugüne kadar üstlenilen 6 projenin toplam tutarının 14.3 milyar dolara ulaştığını anımsatan Tüzmen, ''Söz konusu anlaşmanın off-set hükümlerinin işletilmesi, bu sektördeki ilişkilerimize yeni bir ivme kazandıracaktır'' dedi. 
     
     BAVUL TİCARETİ 
     Tüzmen, Moskova'daki toplantılar sırasında, Rusya'nın son aylarda uygulamaya koyduğu gümrük denetimleri nedeniyle yavaşlama eğilimine giren ve Dünya Ticaret Örgütü'ne üye olması ile sona ereceği tahmin edilen bavul ticaretinin de gündemin önemli maddelerinden birisini teşkil edeceğini ifade etti. 
     Bakan Tüzmen, bavul ticaretinin normal ticarete dönüştürülmesi sırasında geçiş sürecinin firmalara en az zararı verecek şekilde tamamlanması için, önerilerin Rus makamlarına ileteceğini bildirdi. 
     
     SORULAR 
     Bavul ticaretinin geleceğine ilişkin bir soru üzerine Tüzmen, bunun gitgide aşağı inmeye başladığını hatırlatarak, Rus tarafının bu ticaretin bitirilmesini 5 yıl önce gündeme getirdiğini söyledi. 
     Bavul ticaretinde talebin Rusya'dan doğduğunu ve Türkiye'deki yapılanmanın bu talebe göre şekillendiğini hatırlatan Tüzmen, bu yıl bavul ticaretinin 2-2.5 milyar dolar seviyesinde gerçekleşmesinin beklendiğini kaydetti. 
     Rusya'nın da Türkiye'nin de buna ihtiyacı olduğunu ve bunun normal bir geçiş süresinde çözülmesi gerektiğini ifade ettiklerini anlatan Tüzmen, bavul ticaretinin daha düzgün şekilde devam etmesini sağlamaya çalışacaklarına işaret etti. 
     İki ülke arasındaki dış ticaret açığına ilişkin olarak da Tüzmen, bu yılın ilk 8 ayında Rusya'dan yapılan ithalatın 5.4 milyar dolar, 20 Kasım itibariyle ise bu ülkeye yapılan ihracatın 1.8 milyar doları bulduğunu açıklarken, burada önemli olanın dış ticaret hacminin artması olduğunu vurguladı. 
     İki ülke ticaretinde Türkiye aleyhine 4 milyar dolar seviyesinde bir açık bulunduğunu da anlatan Tüzmen, ancak bunun turizm, bavul ticareti ve müteahhitlik hizmetleri ile bir anlamda dengelendiğini söyledi. 
     Tüzmen, bu ülkedeki yıllık yaklaşık 1 milyar dolar seviyesinde olan müteahhitlik hizmetlerini de yıllık 5 milyar dolar seviyesine getirmek istediklerini kaydetti. 
     
     ''OSMANLI TORUNU...'' 
     Fransa Cumhurbaşkanı Jacques Chirac'ın ''Bizans'ın torunlarıyız'' şeklindeki sözleri üzerine söylediği ''Osmanlı torunuyum'' şeklindeki sözleri hatırlatılarak, ne gibi tepkiler aldığı yönündeki soruya da Tüzmen, şöyle karşılık verdi 
     ''Çok açık, ne söylediğim ortada. Ben Osmanlı torunu olmaktan ve Türkiye Cumhuriyeti çocuğu olmaktan gurur duyuyorum. Bunu söyledim. Herkes kendini hangi aidiyetten hissediyorsa, kimliğini nerede hissediyorsa orada hissetsin. Herkes kendi kimliğini çok daha iyi bilir. Ben kendi kimliğimi bildiğim kadarıyla bu şekilde söylüyorum ve gurur duyuyorum bu kimliği taşımaktan, onu söylüyorum.'' 
     
</TEXT>
</DOC>
