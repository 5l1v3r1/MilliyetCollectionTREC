<DOC>
<DOCNO> 254751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun37.html </URL>
<DATE> 2004/07/12/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Rumlar, AB paketi aleyhtarlığında ısrarlı... 
</HEADLINE>
<TEXT>

     Kıbrıs Rum Yönetimi Dışişleri Bakanı Yorgos Yakovu, AB Komisyonu'nun Kıbrıslı Türklerin izolasyondan kurtarılmasına yönelik hazırladığı öneriler paketi hakkında AB Konseyi'nin hukuk servisinden görüş istediklerini, henüz AB Adalet Divanı'na başvurma kararı almadıklarını söyledi. 
     AB Genel İşler Konseyi toplantısına katılmak üzere geldiği Brüksel'de A.A muhabirine konuşan Yakovu, AB Komisyonu'nun önerisini onaylaması gereken AB Konseyi'nin ''hukuki değerlendirmeler ışığında hareket etmesini'' istediklerini ve ''uzlaşma noktası bulunacağını düşündüklerini'' söyleyerek, ''Farklı bir karar çıkarsa mücadele ederiz'' dedi. 
     Kıbrıs Rum Yönetimi, AB ile KKTC arasında doğrudan ticareti başlatmak için AB Antlaşması'nın ''AB üyesi olmayan ülkelerle ticaret'' konusunu içeren 133. maddesine göre hareket edilmesinin, KKTC'nin uzun vadede tanınması sonucunu doğurabileceği görüşünde ısrar ediyor. 
     Brüksel'deki kaynaklar, Kıbrıslı Rumların, AB ile Kuzey Kıbrıs arasında ticarete ilişkin kararların nitelikli oy çoğunluğuyla değil oybirliğiyle alınması gerektiğini savunmayı sürdürdüklerini bildiriyorlar. 
     Rumların bu görüşlerini savunmak için hukuki destek aradıkları, gereğinde Adalet Divanı'na gitmeyi düşündükleri ifade ediliyor. 
     
</TEXT>
</DOC>
