<DOC>
<DOCNO> 283805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo12.html </URL>
<DATE> 2004/10/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Ali Aydın sadece, bir yöneticinin altın hediye etmek istediğini söyledi" 
</HEADLINE>
<TEXT>

     Merkez Hakem Kurulu MHK Eski Başkanı Bülent Yavuz, eski hakem Ali Aydın'ın gündeme getirdiği ve kendisine de bildirildiği iddia edilen ''Altın teklifi'' haberlerine açıklık getirdi. 
     ''11 Altın Adam Yarışması''nın Kalyon Otel'deki jüri toplantısında onur konukları arasında yer alan Bülent Yavuz, medyaya 'Şike Teklifi' olarak yansıyan konuyla ilgili yöneltilen sorular üzerine, olayın kendisine farklı aksettirildiğini ifade etti. 
     Yavuz, Ali Aydın'ın bahsettiği olayın 2 sezon önce yaşandığını hatırlatarak, şunları söyledi 
     ''Ne bir maç öncesi, ne de bir maç sonrası. Ali Aydın'ın herhangi bir maçta görevli olmadığı bir dönemdi. Boş bir zamanda tanıdığı bir yöneticinin kendisini evinde ziyaret ettiğini, beraber yemek yiyip, çay içtikerini, daha sonra ise kendisine altın hediye etmek istediğini bana söyledi. Ali Aydın, teklifi kabul etmediğini dile getirerek, 'Dersini verdim gönderdim' dedi. Ben de, 'İyi yapmışsın' dedim. Gündeme getirildiği gibi torba dolusu veya kese dolusu diye bir şey duymadım. Olay bundan ibarettir.'' 

     
</TEXT>
</DOC>
