<DOC>
<DOCNO> 271540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/guncel/gun02.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA biliyor muydu 
</HEADLINE>
<TEXT>


"El Kaide" davası sanığı Adnan Ersöz, CIA'in yakaladığı Şeyh Halid'in İstanbul'daki bombalı eylemlerin parasından haberi olduğunu söyledi. Ersöz, "Eylemin El Kaide ile ilgisi yok" dedi 

ESRA ALUS, MUSA KESLER İstanbul 

El Kaide'nin Türkiye'deki yapılanmasında yer aldığı ve 15 ile 20 Kasım 2003'te İstanbul'da düzenlenen bombalı saldırılara karıştığı iddiasıyla yargılanan Adnan Ersöz, CIA'in yakaladığı Şeyh Halid'in, İstanbul'daki eylemler için verilen paradan haberi olduğunu söyledi. Örgütün ş ra üyesi Harun İlhan ise, kendisini "El Kaide savaşçısı" ve saldırıların tek sorumlusu olarak tanımlayıp "savaş esiri" olarak yargılanmak istedi. 
İstanbul 10. Ağır Ceza Mahkemesi'ndeki dünkü duruşmada ifadesi alınan Ersöz, Usame bin Ladin'le görüştüğünü, birlikte kahvaltı yaptıklarını belirterek, "11 Eylül öncesi Ladin'i görmek çok kolaydı. Sonra görmek imk nsızlaştı" dedi. 

'Parayı alıp gidelim' 
ABD'deki 11 Eylül saldırılarından sonra, Afganistan'dan kaçarak Pakistan'a gelen Akdaş'ın İncirlik Üssü ya da İsrail gemisine yönelik eylem için kendisine yardımcı olmasını istediğini kaydeden Ersöz, "100-150 bin dolar alıp gidelim diyordu" dedi. 
Ersöz, 2003'te Ebu Hafs adlı bir kişiyle görüşmesinde Akdaş'ın para talebinin karşılandığını öğrendiğini bildirdi. Ebu Hafs'tan, CIA'in yakaladığı Şeyh Halid'in para meselesinden haberi olduğunu, konuşursa Türkiye'dekilerin tehlikeye düşeceklerini öğrendiğini söyleyen Ersöz, Akdaş'ı uyardığını kaydetti. Ersöz, Akdaş'ın Irak'a geçmesini beklerken 15 ve 20 Kasım'daki olayların olduğunu söyledi. Eylemler hakkında bilgisinin olmadığını iddia eden Ersöz, "Akdaş da dahil hiç kimse El Kaide üyesi değil. Akdaş, El Kaide ile karşılıklı bir yardım ilişkisi kurmuştu. Ancak buna El Kaide'nin Türkiye yapılanması ya da El Turka demek yanlış olur" dedi. 
Saldırıların planlayıcısı olduğunu belirtilen İlhan ise "Saldırımız savunma amaçlıdır. Konsoloslukları ve HSBC'yi tamamen başlarına geçiremediğimiz için özür dileriz. Eylem, Gürcan Baç, Habib Akdaş ve bana aittir" dedi. 

Salonda 'amin' sesleri 
İlhan'ın "Allah, ABD ve müttefiklerini perişan etsin" şeklindeki sözleri sırasında, salonda izleyici olarak bulunan sanık yakınları arasından "amin" sesleri duyuldu. Sanıkların tahliye talebi reddedildi. 


</TEXT>
</DOC>
