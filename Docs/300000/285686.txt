<DOC>
<DOCNO> 285686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun32.html </URL>
<DATE> 2004/11/03/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Fransa, Türkiye'ye 'imtiyazlı ortaklık'ı reddetti 
</HEADLINE>
<TEXT>

     Fransa meclisi dış ilişkiler komisyonu, Avrupa Birliği'nin Türkiye'ye tam üyelik yerine ''imtiyazlı ortaklık'' vermesini talep eden bir önergeyi reddetti. 
     Dış ilişkiler komisyonunda dün akşam yapılan toplantıda Türkiye'nin AB üyeliği konusu bir kez daha gündeme geldi. 
     AB'nin KKTC'ye yapacağı mali yardımlara Fransa'nın yapacağı katkıyla ilgili bölümün oylanması sırasında Fransa Demokrasi Birliği UDF , Türkiye'ye tam üyelik yerine ''imtiyazlı ortaklık'' verilmesini talep eden bir önerge sundu. 
     Komisyonda yapılan oylamada UDF'nin önergesi reddedildi. 
     Fransa'da Türkiye'nin üyeliğine şiddetle karşı çıkan UDF lideri Francois Bayrau, daha önce yaptığı açıklamalarda, Türkiye'ye üyelik yerine ''imtiyazlı ortaklık'' verilmesi yolundaki önerilerini meclis ve senatoda her fırsatta gündeme getireceklerini bildirmişti. 
     Bu arada, ana muhalefetteki sosyalist partinin ikinci önemli adamı olarak bilinen Laurent Fabius, ''Metro'' gazetesine verdiği demeçte, Türkiye'nin üyeliğine karşı olduğunu belirterek, Ankara'ya ''imtiyazlı ortaklık'' verilmesini istedi. 
     Fabius, Türkiye'nin üyeliğinin AB'ye her yıl 25 milyon euroya mal olacağını ileri sürerek, ''Bu da bizim bölgelerimizin daha fazla destek alamayacağı anlamına geliyor'' diye konuştu. Fabius, daha önce yaptığı açıklamalarda, parti görüşünün aksine AB anayasasına bu haliyle karşı olduğunu kaydetmişti. 
     
</TEXT>
</DOC>
