<DOC>
<DOCNO> 261230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonyas02.html </URL>
<DATE> 2004/08/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Pamela Anderson'ın kitabını başkası yazmış 
</HEADLINE>
<TEXT>

     ''Sahil Güvenlik-Baywatch'' dizisiyle üne kavuşan Pamela Anderson, kendi imzasıyla yayınlanan ''Star'' adlı kitabını aslında ''hayalet yazarım'' dediği arkadaşı Eric Shaw Quinn'in kaleme aldığını itiraf etti. 
     Internetteki ''msnbc'' sitesinin associated press'e dayanarak verdiği habere göre, artık film çalışmaları ve şov dünyasından ''emekli'' olduğunu açıklayarak kendini edebiyata veren 37 yaşındaki yıldız, ''Star'' adlı romanı kendisinin yalnız başına yazmadığını söyledi. 
     Atria Books'tan yayınlanan kitabı ''görünen hayalet'' Quinn'in katkılarıyla yazdığını ifade eden Anderson, Barnes and Noble'da düzenlenen imza gününe Quinn ile birlikte katıldı. 
     Quinn'i, ''İşte benim hayalet yazarım. Ama kimseye söylemeyin'' diyerek tanıtan ''çiçeği burnunda edebiyatçı'' Anderson, ''Star'' adlı kitap için 7 ay ter döktüklerini belirtti. 
     Kitabı kağıtlara yazdığını, Quinn'in ise bunları bilgisayara aktardığını, roman diline uyarladığını ve düzeltmeler yaptığını anlatan Anderson, kitabın kapağında görünen çıplak pozuyla ilgili olarak da, ''Çıplaktım, pembeler ve yıldızlarla çevriliydim. Sanki kendi benliğimin dışındaydım'' yorumunu yaptı. 
     Pamela Anderson, Quinn ile kitabın ikincisi için şimdiden hazırlıklara başladıklarını da söyledi. 
     
     HAYATIM DEĞİL DİYOR AMA... 

     Pamela Anderson'ın ''bu benim öyküm değil'' demesine rağmen romanının başkahramanı Star Wood Leigh ile kendi yaşamı fazlasıyla paralel. 
     İlk olarak Columbia Lions takımının maçında keşfedilerek yıldızlığa adım atan Anderson gibi romanın kahramanı Star da Miami Dolphins takımının maçında keşfediliyor. Playboy dergisine poz veren Anderson gibi Star da Mann dergisine poz veriyor. Rock yıldızlarına ilgi duyan Pamela Anderson gibi romanının kahramanı Star da erkek arkadaşlarını bu meslek grubundan seçiyor. 
     Fırtınalı bir hayatı olan Pamela Anderson, Tommy Lee ile evlenmiş ve iki çocuğu olmuştu. Aktör Scott Baio, rock şarkıcısı Bret Michaels, manken Marcus Schenkenberg gibi isimlerle de anılan Anderson, rap-rock şarkıcısı Kid Rock ile nişanlanmış, ancak çift yollarını ayırmıştı. 
     
     KID ROCK GERİ DÖNDÜ 

     Bu arada, ilişkilerini genelde kavga dövüş bitirmeyi adet haline getiren Anderson'ın eski nişanlısı Kid Rock ile barıştığı ortaya çıktı. 
     New York'ta yemek yerken görülen ikilinin Anderson'ın St.Regis Oteli'nde düzenlenen imza gününde barıştığı ifade edildi. 
     Restoranda bardaki piyanoya geçen Kid Rock'ın Pamela Anderson'a Bob Seger'in ''Night Moves'' adlı şarkısını söyleyerek serenat yaptığı ve yıldızın kalbini yeniden çaldığı belirtildi. 
     
</TEXT>
</DOC>
