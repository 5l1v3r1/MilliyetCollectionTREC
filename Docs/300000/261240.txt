<DOC>
<DOCNO> 261240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonyas12.html </URL>
<DATE> 2004/08/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
En ürpertici film sahneleri... 
</HEADLINE>
<TEXT>

     Sinema dünyasının, izleyenlerin tüylerini diken diken eden, ekran karşısında adeta korkudan buz kesmesine yol açan film sahneleri seçildi. 
     Internet sitesi ''msn'', bu korkunç sahneleri klipleriyle birlikte yayınladı. İzledikten sonra seyirciye günlerce yıldızları saydırıp uykusuz geceler geçirten filmler arasında başı, 1960 yapımı ''Sapık-Psycho'' çekiyor. 
     Pek çok ankette bileğinin hakkıyla tüm zamanların en korkunç filmi seçilen Alfred Hitchcock yapımı film, duştaki cinayet sahnesiyle adeta özdeşleşti. Sitede, ''eğer bir film sahnesi pek çok kadın şeffaf duş kabinleri taktırmalarına neden olduysa, demek ki filmi yapanlar işini doğru yapmış'' yorumu yapıldı. 
     
     AH O KORKUNÇ ''ŞEYTAN'' 

     Tüm zamanların en korkunç ve sinir bozucu filmlerinden ''Şeytan-The Exorcist''in de listede bulunması, kimseyi şaşırtmadı. 
     William Friedkin'in 1973 yapımı filmi, bir değil pek çok sahnesiyle elemede yer aldı. 
     Şeytanın esir aldığı Linda Blair'ın başının 180 derece döndüğü, rahibi ağzından çıkardığı pis kokuyla camdan dışarı savurduğu, yatağının havalandığı sahneler en korkunç film sahneleri arasındaki haklı yerini aldı. 
     
     CARRIE'NİN BAŞINDAN DÖKÜLEN KANLAR 

     Ünlü aktris Sissy Spacek'in insanı koltuğundan ikide bir sıçratan filmi ''Carrie'' de listenin demirbaşları arasına girdi. 
     Brian de Palma'nın imzasını taşıyan 1976 yapımı film, Carrie White'ın başından aşağı bir kova domuz kanının döküldüğü sahneyle anılıyor. 
     Amy Irving'in filmin sonundaki düş sahnesiyle de korku tarihine geçen film, bu sahnede Carrie'nin mezarından çıkan bir elle sona ererken seyirciyi de korkuyla irkiltiyor. 
     Jack Nicholson'ın başrolünü üstlendiği 1980 yapımı ''The Shining'' de listede bulunuyor. Stanley Kubrick'in imzasını taşıyan filmin, ölü ikizlerin gelerek, ''Gel bizimle oyna. Şimdi ve sonsuza kadar'' diye seslendiği sahnesi hafızalara kazınmasına yetti. 
     Listedeki en yeni tarihli korku filmi ise 2002 yapımı ''Halka-The Ring''. Japon ''Ringu'' serisinin versiyonu olan yapım, evlere gönderilen esrarengiz bir video kasetinin insanları öldürdüğü sahnesiyle tüyler ürpertiyor. 
     Listede, 1974 yapımı ''Teksas Chainsaw Massacre'' ile 1997 yapımı ''Lost Highway'' de yer buldu. 

     
</TEXT>
</DOC>
