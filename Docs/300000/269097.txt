<DOC>
<DOCNO> 269097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/ekonomi/eko03.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatarlara petrol karşılığı off-set önerisi 
</HEADLINE>
<TEXT>


Bakan Kürşad Tüzmen, Tataristan'la petrol karşılığında mal ve hizmet verme anlaşması yapmaya hazır olduklarını bildirdi 

MERT İLKUTLUĞ İzmir 

Devlet Bakanı Kürşad Tüzmen, Tataristan ile ticari ilişkileri güçlendirmek için bu ülke ile petrol karşılığında off - set mal ve hizmet verilmesi anlaşması yapılmasını önerdi. Tataristan'ın en üst düzeyde hükümet yöneticileri ve işadamları İzmir'de 'Tataristan Ekonomi Günleri' toplantısında Türk işadamı ve siyasetçileriyle buluştu. Toplantıda Kuzey Osetya'da meydana gelen saldırıda ölenler için saygı duruşunda bulunuldu. 
Toplantıda konuşan Tüzmen, iki ülke arasında 1990'da 80 milyon dolar olan dış ticaretin, geçen yıl 750 milyon dolara ulaştığını, bu yıl da 1 milyar dolara çıkmasının beklendiğini söyledi. Bu ülkedeki büyük inşaat projelerinin yüzde 80'inin Türk müteahhitlerce yapıldığını aktaran Tüzmen, toplam müteahhitlik projelerinin tutarının da 250 milyon dolara ulaştığını söyledi. Tüzmen, şöyle konuştu "Bu ticareti de tetikliyor. İki ülke arasında 1 milyar dolara ulaşan ticaretten petrol ve petrol ürünlerini çıkartırsak kalan kısım çok kısıtlı. Bunu çeşitlendirmemiz lazım. Tataristan'dan aldığımız petrol karşılığında off - set anlaşma yapmaya hazırız. Böylece ticarette finansman sıkıntısını aşarız." 


</TEXT>
</DOC>
