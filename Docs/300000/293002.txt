<DOC>
<DOCNO> 293002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun07.html </URL>
<DATE> 2004/11/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
D'esteing'e bir yanıt daha Türkiye'nin üyeliği güç dengesini değiştirmez 
</HEADLINE>
<TEXT>

     Paris Siyasi Araştırmalar Enstitüsü Profesörü Dominique Reynie, Fransa'nın eski cumhurbaşkanlarından Valery Giscard d'Esteing'in, ''Türkiye'nin nüfusu nedeniyle AB karar mekanizmasındaki güç dengesini değiştireceği'' iddiasına karşı çıktı. 
     Giscard d'Esteing'in geçen hafta Le Figaro gazetesinde yayımlanan makalesine yine aynı gazetede yayımlanan bir makaleyle yanıt veren Fransız profesör, karar mekanizmasındaki güç dengesine ilişkin ortaya atılan iddianın doğru olmadığını savundu. 
     ''Türkiye'nin üyeliği halinde Avrupa Parlamentosu'ndaki üye sayısının 96 olacağını'' hatırlatan Reynie, ''Bu parlamenterlerin doğal olarak bir blok halinde hareket etmeyeceklerine ve aynı siyasi grupta yer almayacaklarına'' dikkati çekti. 
     ''Türk üyeler içinde, çevreci, komünist, laik, dinci, solcu, sağcı, Avrupa yanlısı ve karşıtlarının yer alacağını'' kaydeden Reynie, ''Bu parlamenterlerin diğer Avrupalı meslektaşları gibi farklı gruplarda çalışmalara katılacağını'' belirtti. 
     Reynie, bu gerekçelerle 96 Türk üyenin, toplam 750 parlamenterin yer aldığı Avrupa Parlamentosu'nda dengeleri tek başına değiştirmesinin imkansız olduğuna işaret etti. 
     AB Konseyi içinde bazı kararların oybirliği, bazı kararların oy çokluğuyla alındığını kaydeden Reynie, oybirliğiyle alınan kararlarda, sadece Türkiye'ye değil çok küçük ülkelere bile veto hakkı tanındığını hatırlattı. 
     Reynie, oy çokluğuyla ve nitelikli çoğunlukla alınan kararlarda, Türkiye'nin genişlemiş AB içinde, tek başına dengeleri değiştireceği yolundaki iddianın da doğru olmadığını belirtti ve bu konuda rakamsal örnekler vererek kendi tezini savundu. 
     ''Türkiye Mantığa Dönüş'' başlığıyla geçen hafta Le Figaro gazetesine uzun bir makale yazan Giscard d'Esteing, Türkiye'nin nüfusunun kalabalık ve gelir düzeyinin düşük olduğu yolundaki iddiaları da yinelemiş ve Türkiye'nin üyeliğinin Avrupa projesinin doğasını değiştireceğini iddia etmişti. 
     
</TEXT>
</DOC>
