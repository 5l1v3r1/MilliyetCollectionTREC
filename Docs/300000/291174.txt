<DOC>
<DOCNO> 291174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo38.html </URL>
<DATE> 2004/11/22/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Hagi, Galatasaray'da operasyon yapılacağı iddialarını yalanladı.. 
</HEADLINE>
<TEXT>

     Birinci Süper Futbol Ligi'nde, son iki haftada rakiplerine 5 puan kaptıran Galatasaray'da operasyon yapılacağına dair iddialar, teknik direktör Gheorghe Hagi ve yönetim kurulu tarafından yalanlandı. 
     Teknik direktör Hagi, kulübün resmi internet sitesinden yaptığı açıklamada, 5 futbolcuya kapıyı gösterdiği iddialarının gerçek dışı olduğunu belirterek, ''Futbolcularımla ilgili ne başkanımız, ne de yönetim kurulumuzla bir toplantı yaptığımız yolundaki haberler de doğru değil. Haftada bir düzenlediğimiz basın toplantısı dışında, hiçbir medya kuruluşu ile görüşmüyorum. Bu tür kararlar alındığı ve yarın açıklanacağı yolundaki iddialar gerçeğin çok uzağındadır. Adı geçen 5 futbolcumuzla ilgili hiçbir tasarrufumuz yoktur'' dedi. 
     Galatasaray Kulübü Yönetim Kurulu'nun aynı yolla yaptığı açıklamada da söz konusu iddialara değinilerek şöyle denildi 
     ''Bu haberler sadece dedikodulardan ibaret olup, gerçeklikle hiçbir ilgisi bulunmamaktadır. Teknik kadromuza, futbolcularımıza güvenimiz sonsuzdur. Yönetim kurulumuz, söylenenlerin aksine her zamanki gibi kulübümüzün projeleri için elbirliği ve dayanışma içinde çalışmaya devam etmektedir.'' 

     
</TEXT>
</DOC>
