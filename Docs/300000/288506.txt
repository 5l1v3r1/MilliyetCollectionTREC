<DOC>
<DOCNO> 288506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/spor/yersen.html </URL>
<DATE> 2004/11/13/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Gönüllüler göreve 
</HEADLINE>
<TEXT>



Levent Bıçakcı ve ekibi, Türk futbolunun üzerine kara bulutların çöktüğü bir dönemde büyük umutlarla göreve geldi. 
Aradan 3 ay geçti. Biz h l beklentilerimizi sıcak tutuyor, güzel şeyler yapılacağına inanıyoruz. 
Ancak sporda şiddet konusu her gündeme geldiğinde federasyonun topu doğrudan ilgili bakanlığa atmasını yadırgıyoruz. 
Kulüp yöneticilerinin ortamı geren açıklamalarına sessiz kalmasını, şiddeti körükleyen masa altı girişimlerine çekingen davranmasına anlam veremiyoruz. 
Tribün terörünün sadece yasalarla ve kolluk güçlerinin girişimleriyle önlenemeyeceği ortada. Futbolun düzenleyici üst kurulu konumundaki federasyonun, kulüp başkanı ya da yönetici ayrımı gözetmeden saha dışı terör konusunda da tavrını koyması, gerekli önlemleri alması şarttır. 
Federasyon fahri bir görev üstlenmiştir. Levent Bıçakcı ve yönetimdeki ondört kişi futbolun gönüllüsüdür. Kimseye o yönetime girmesi konusunda baskı yapılmamıştır. 
Kamuoyunun beklentisi, seçim kaygısı taşımayan bu gönüllülerin, sorunların üzerine cesaretle gitmesi, tahrikçileri cezalandırmasıdır. 
Bu, politize olmamış, objektifliğini korumuş bir federasyon için dört yıl sonunda saygıyla anılmak adına tarihi bir fırsattır. 

Yanal öne geçti 

Milli takım teknik kadrosundaki iktidar kavgasının yarattığı dalgalar, şimdilik Ersun Yanal'ın zaferi ile durulmuş görünüyor. 
A'dan Z'ye tüm kademelerde yetkili ve etkili olduğunu federasyon yönetiminden metazori de olsa tescillendiren Yanal, Ukrayna sınavı öncesi A2 milli takımın Avusturya maçında sahaya çıkacak. 
"Biz bir bütünüz, hepsi milli takım oyuncusu. Bu mesajı vermek gerek. Felsefemizi en üstten en alta kadar tüm katagorilere getirmeyi düşünüyoruz" diyen ve adeta meydan okuyan Yanal'ın hedefi kimler dersiniz 
Yardımcılarının iki katı maaş alan Ünal Karaman mı, yoksa Ümit Milli Takım hocası Raşit Çetiner mi 
Siyasi ideolojileri Karaman ile paralellik gösteren federasyonun ağır toplarından Hasan Doğan ve Asım Atmaz'ın genç hocayı harcatmayacağı yolunda duyumlarımız var. 
Ulusoy federasyonunun prensleri arasında yer alan Çetiner'in durumunun ise birkaç ay içinde netleşeceği söyleniyor. 
Vizyondaki diğer isim genel menejer Can Çobanoğlu'nu da unutmayalım. 
Futbol tüm unsurlarıyla bir ekip oyunudur. 
Ama tanıdığımız Ersun Yanal hep lider, hep tek olmak ister. 
Er veya geç. Ya istediği olur ya yeni ufuklara yelken açar. 
Umarız bu gizli çekişme milli takımlara olumsuz yansımaz, dertsiz başımız durduk yere ağrımaz... 

Zamana yolculuk 

Ondört yıl önceydi. İddialar bugünün benzeri, tartışmalar kopyasıydı. 
Gündemde şike söylemleri, gazete manşetlerinde bildik haberler vardı. 
1989 - 90 sezonu sona ermiş, Malatyaspor tek puan farkla küme düşmüştü. Kulüp Başkanı Metin Kaya Çağlayan, Adana Demirspor - Boluspor maçında şike yapıldığını ve mağdur olduklarını iddia etmiş, federasyondan soruşturma açılmasını istemişti. 
Demirspor'un bitime iki hafta kala kümede kalma uğraşı veren Boluspor'a sahasında 2-0 yenildiği müsabaka, sezonun kaderini belirleyen maçlardan biriydi... Boluspor 1-0 önde iken ev sahibi takımın kazandığı penaltı atışını Muammer kullanamamış, iki dakika sonra Demiroviç konuk ekibi iki farklı öne geçiren golü atmıştı 
Sadece bu mu 
Şaibe iddiaları, tıpkı geçen sezonki gibi bazı büyük kulüplerin adlarıyla anılmış, ortaya ilginç skorlar çıkmıştı. 
Örneğin Malatyaspor son hafta şampiyon Beşiktaş'ı deplasmanda 2-1 yenmiş ama bu galibiyet kümede kalmasına yetmemişti. Maçı o günün ve bugünün İçişleri Bakanı Abdülkadir Aksu da izlemişti 
Aynı hafta Fenerbahçe evinde Adanaspor ile 0 - 0 berabere kalmış, güney ekibi aldığı tek puanla ligde tutunabilmişti. 
Yine son maçta Ankaragücü sahasında Boluspor'a 4 - 0 yenilmiş, galibiyet sevincini yaşayan deplasman takımı paçayı son anda kurtarmış, Malatyaspor'un ikinci lige gitmesine neden olmuştu. 
Bu müsabakanın ardından Ankaragücü Kulübü Başkanı Nurettin Çarmıklı, "Futbolcularım ve bazı kişilerin ruhsuz ve kişiliksiz tutumları beni son derece üzdü. Maçı kaça sattın, paralar nerede şeklinde telefonlar geliyor. Bazı odaklar beni de pes ettirdi" demiş ve istifa etmişti. 
Boluspor'un o maçtaki teknik direktörü Şenol Güneş ise yaşadığı sıkıntıyı, "Böyle bir ligi Allah bir daha kimseye vermesin" ifadeleriyle dile getirmişti. 
Bunca olayın ardından Malatyaspor Kulübü'nün iddialarını, Ankaragücü Kulübü Başkanı Çarmıklı'nın isyanını "ciddi ve sabit bulmayan" federasyon, küçük bir araştırma yapıp ligi tescil etmiş, şike söylentilerini sona erdirmişti 
Dönemin Federasyon Başkanı Şenes Erzik, "Biz varsak onlar dönmeyecek ya da yok isek onlar dönecek, siyasi baskıya boyun eğmeyiz" demiş, hukuk kurulu üyesi Levent Bıçakcı ise iddiaları bizzat inceleyen ekipte görev yapmıştı. 
Yıllar geçti... Sayın Erzik bugün UEFA Asbaşkanı. 
Sayın Bıçakcı ise Futbol Federasyonu Başkanı. 
Geçtiğimiz günlerde Erzik, gündemle ilgili görüşü sorulduğunda "Maalesef ligde şike var" dedi. 
Bıçakcı ise hafta başında Lig TV'de katıldığı bir programda o sezon Malatyaspor'un küme düşmesinde şikeden kuşkulandığını itiraf etti. 
Bugün benzeri iddialar TBMM gündeminde... İsimler farklı, senaryo üç aşağı beş yukarı aynı. 
Şimdi hep birlikte oturmuş çıkış yolu arıyoruz... İtirafçıları gözlüyor, şikenin belgelerini bekliyoruz. 
Gerçekler daha ne kadar gözardı edilir bilinmez. 
Ancak geçmişteki duyarsızlığımızı sürdürecek, "vicdan ve kanaat de neymiş" diyeceksek eğer, sevgili Şekip Mosturoğlu'nun söylediği gibi belki bugün değil ama 15 yıl sonra Kolombiya futbolundan beter olacağımız kesin. 

Yorumsuz olmaz 

2004 Avrupa Futbol Şampiyonası finallerini ıskalayan A Milli Takım'a son iki yılda elde ettikleri başarıdan dolayı 8 küsur trilyon lira prim ödenmiş. Beklenen performanstan uzak kalan Ümit Milli Takım futbolcularına aynı dönemde 1.2 trilyon verilmiş. 
Aralarında final oynayıp Avrupa ikincisi olan U - 19 genç milli takımının da bulunduğu 15, 16, 17 ve 18 yaş genç milli takımları ise Futbol Federasyonu tarafından toplam 37 milyar 870 milyon 559 bin lira ile ödüllendirilmiş... 
Yazık. Daha ötesi ayıp. Ve dahası... Bizim dilimiz varmıyor. Siz ne dersiniz 



</TEXT>
</DOC>
