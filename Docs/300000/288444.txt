<DOC>
<DOCNO> 288444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/dunya/axdun01.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya, onu devlet başkanı gibi uğurladı 
</HEADLINE>
<TEXT>


DIŞ HABERLER SERVİSİ 


Ömrünü Filistin mücadelesine adayan, ancak Filistin devletinin kuruluşunu göremeden önceki gün hayata veda eden Arafat, dün Mısır'ın başkenti Kahire'de dünya liderlerinin bir araya geldiği bir cenaze töreniyle son yolculuğuna bir devlet başkanı gibi uğurlandı. 
Topraklarından uzakta, Paris'te yaşamını yitiren Arafat'ın cenaze töreni de, yabancı liderlerin katılımını kolaylaştırmak amacıyla Batı Şeria veya Gazze yerine Mısır'da düzenlendi. Yoğun güvenlik önlemleri altında Türkiye saatiyle 10.00'da başlayan cenaze töreninde ilk olarak, Arafat'ın Filistin bayrağına sarılı naaşı, cenaze namazı için kırmızı halılar üzerinden Galaa askeri tesisleri içindeki camiye götürüldü. Gazetecilerin camiye ve liderlerin kabul edildiği çadıra alınmadığı tören, askeri olduğu için halka kapalı yapıldı. 

Zahva'nın gözyaşları 
Liderlerin ardından yürüdüğü Arafat'ın top arabasındaki naaşı, El Meza Askeri Üssü'nde havaalanına ulaştığında burada eşi Süha ve 9 yaşındaki kızı Zahva'nın gözyaşları içinde hazır bulunduğu görüldü. Mısır televizyonunda naklen yayımlanan törende, Zahva için, "Ağlama Zahva, baban hiç ağlamadı. O sabırlı ve dayanıklı bir adamdı. Ağlama Zahva, tüm Arap çocukları senin onurunu paylaşıyor" sözleri duyuldu. 
Cenaze töreninde, 60'tan fazla dünya lideri ve temsilci hazır bulundu. Avrupa ülkelerinin çoğunun dışişleri bakanlığı düzeyinde temsil edildiği törene, Türkiye adına Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül, CHP Genel Başkanı Deniz Baykal, İslam Konferansı Örgütü İKÖ Genel Sekreterliği'ne seçilen Prof. Ekmeleddin İhsanoğlu ve Türkiye'nin Mısır Büyükelçisi Korkmaz Haktanır katıldı. HAMAS'ın sürgünde yaşayan siyasi şefi Halid Meşal de törene katıldı. 


</TEXT>
</DOC>
