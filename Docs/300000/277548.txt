<DOC>
<DOCNO> 277548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur41.html </URL>
<DATE> 2004/10/05/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Okulda dayak iddiası... 
</HEADLINE>
<TEXT>

     Antalya'da nöbetçi öğretmen tarafından dövüldüğü iddia edilen öğrenci, hastanede ayakta tedavi edildi. 
     AA muhabirinin aldığı bilgiye göre, Mehmet Kemal Dedeman İlköğretim okulu 5. sınıf öğrencisi D.C.S, dedesi Şükrü Koç tarafından, getirildiği Antalya Devlet Hastanesi'nde, kendisini nöbetçi öğretmen R.A'nın dövdüğünü iddia etti. Öğrenci D.C.S. ayakta tedavi edildikten sonra taburcu edildi. 
     Şükrü Koç, okul yönetiminin evi telefonla arayarak çocuğun rahatsızlandığını söylediğini belirterek, ''Okula gittiğimde çocuğun bir başka öğrenciyle kavga ettiği söylendi. Torunum, kendisini öğretmenin dövdüğünü söyledi. Okul yöneticileri, çocuğun dövülmediğini, hafifçe uyarıldığını söylediler'' dedi. 
     D.S'nin ablası T.S. de ''Okula gittiğimde öğretmene Ne yaptı da dövdünüz diye sordum. Öğretmen bana da kızarak Sana ne dedi ve boğazımı sıktı'' iddiasında bulundu. 
     D.C.S'nin annesi N.S. ile babası N.S. de çocuklarının dövüldüğünü savunarak, öğretmen hakkında suç duyurusunda bulunacaklarını söylediler. 
     AA muhabirinin görüştüğü Okul Müdürü Ramazan Bahşi, dayak iddialarını yalanlayarak, iki öğrencinin kavga etmesi üzerine çocuklardan birine nöbetçi öğretmen tarafından nasihatte bulunulduğu söyledi. Bahşi, ''Ortada büyütülecek bir olay yok'' dedi. 
     Milli Eğitim Müdür Yardımcısı Hami Dorul ise ''Aile olayı büyütüyor. Ciddi bir durum yok. Öğretmen yaramazlık eden iki çocuğu ayırmış. Bize intikal eden bir şikayet söz konusu değil'' diye konuştu. 
     
</TEXT>
</DOC>
