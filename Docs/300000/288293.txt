<DOC>
<DOCNO> 288293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun10.html </URL>
<DATE> 2004/11/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Nükleer casus Vanunu gözhapsine alındı... 
</HEADLINE>
<TEXT>

     İsrail polisinin dün gözaltına aldığı ''nükleer casus'' Mordehay Vanunu, bir hafta gözhapsinde tutulmak üzere dün akşam serbest bırakıldı. 
     Çeşitli kaynaklardan öğrenildiğine göre, Vanunu sorgulandıktan sonra serbest bırakıldı, ancak 7 gün boyunca doğu Kudüs'teki Anglikan kilisesi misafirhanesinde gözhapsinde bulundurulacak. 
     Vanunu'nun gazetecilerle konuşması ve sorgusuyla ilgili açıklama yapmasının yasaklandığı kaydedildi. 
     Polis, dün Vanunu'nun kaldığı misafirhaneye baskın yapmış, odasındaki bazı belgelere ve bilgisayara el koymuştu. Vanunu hakkında kovuşturma açılabileceği ve nükleer teknisyenin, yeniden tutuklanabileceği de bildirildi. 
     Vanunu, İsrail'in nükleer sırlarını ifşa etmekten 1986 yılında 18 yıl hapis cezasına çarptırılmış, cezasını tamamlayarak geçen nisanda özgürlüğüne kavuşmuştu. 
     İsrail polisi, Vanunu'nun yabancılara gizli bilgiler verdiğinden ve serbest kaldıktan sonra kendisine getirilen kısıtlamaları ihlal ettiğinden şüpheleniyor. 
     Vanunu, geçenlerde BBC'ye verdiği demeçte, İsrail'de özgür olmadığını belirtmiş ve İngiltere'de yaşamak istediğini söylemişti. 
     
</TEXT>
</DOC>
