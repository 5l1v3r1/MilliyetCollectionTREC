<DOC>
<DOCNO> 284430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur12.html </URL>
<DATE> 2004/10/29/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Abileri Kaymakamın aracını taşlayınca vekil öğretmenliği 33 gün sürdü 
</HEADLINE>
<TEXT>

     Ferit ASLAN- Ramazan İMRAĞ DHA 

ŞIRNAK'ın Güçlükonak Belediye Başkanı Bahattin Aktuğ'un oğullarının Kaymakam Vural Karagül ile kavga etmeleri ve makam aracını taşlamalarından sonra Başkanın 33 günlük vekil öğretmen olan kızı Kumru Aktuğ'un işine son verildi. Kumru Aktuğ, kavganın faturasının kendisine kesildiğini ve bunun haksızlık olduğunu belirterek, "Kaymakam hiç bir gerekçe göstermeden benim işime son verildiğini belirten yazı göndermiş'' dedi. 
     Güçlükonak Kaymakamı Vural Karagül 24 Ekim'de, babaları 4 dönemdir DYP'den Belediye Başkanı olan Burhan ve Selahattin Aktuğ kardeşlerin belediyeye ait araçla inşaatlarına su taşımalarını kamera ile kaydettirmek isteyince kavga çıkmıştı. Burhan ve Selahattin Aktuğ kardeşlerle yakınları, kaymakama saldırmış ve makam otomobili taşa tutulmuştu. Olaydan sonra Jandarma Burhan ve Selahattin Aktuğ'u gözaltına almış, Cizre Sulh Ceza Mahkemesine çıkarılan Aktuğ kardeşler, Kamu malına zarar verdikleri' iddiasıyla tutuklanmışlardı. Tutuklamaya yapılan itiraz ise reddedilmişti. 
     Kaymakam Vural Akgül ile Belediye Başkanı Bahattin Aktuğ'un oğulları arasında yaşanan olaydan sonra, Güçlükonak'ın Akbilgin Köyü İlköğretim Okulunda vekil öğretmenlik yapan Başkan Aktuğ'un kızı Kumru Aktuğ'un işine son verildi. Kavgadan iki gün sonra Kumra Aktuğ'a gönderilen yazıda, Kaymakamlık makamının oluru ile Kumru Aktuğ'un sözleşmesi fesh edilmiştir' denildi. 
     Kumru Aktuğ, Diyarbakır Dicle Üniversitesi'nde eğitim gördüğünü ve lise mezunlarının sözleşmeli öğretmenlik yaptığı Güçlükonak'ta üniversite mezunu olarak 33 gün öğretmenlik yaptıktan sonra işine son verildiğini söyledi. Kumru Aktuğ, "Hiç bir gerekçe gösterilmeden sözleşmem Kaymakamlığın oluru ile fesh edilmiştir. Ağabeylerim ile Kaymakam arasındaki kavganın faturası bana çıkarılmıştır. Ben bunu haksızlık olarak değerlendiriyorum. Görev yaptığım okulda zaten 2 öğretmendik'' dedi. 
     Aktuğ ailesinin avukatı Lokmak Vesek ise, Burhan ve Selahattin Aktuğ'un Kaymakam Vural Akgül'e saldırmadıklarınıs ileri sürerek, "Tutuklamaya karşı yaptığımız itiraz reddedildi. Kaymakam ile Belediye Başkanı arasındaki sorun çocuklara mal edildi. Üniversite mezunu kızın öğretmenlik sözleşmesi bu olay yüzünden fesh edildi. Bu bir skandaldır'' diye konuştu. 
     Konu hakında konuşmak istemeyen ve olayın yargıya intikal ettiğini söyleyen Kaymakam Vural Akgül ise, konunun Belediye Başkanı tarafından abartıldığını ve Türkiye gündemine meşgul etmek istemediklerini söylemekle yetindi. 
     
</TEXT>
</DOC>
