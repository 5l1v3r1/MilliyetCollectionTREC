<DOC>
<DOCNO> 296839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo07.html </URL>
<DATE> 2004/12/11/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Hagi'nin zor seçimi... 
</HEADLINE>
<TEXT>

     Fenerbahçe karşısında sahaya süreceği 11'i sır gibi saklayan Hagi, en çok orta sahadaki düzen üzerinde duruyor. 
     
     Derbinin havası başka 

     Herkes bilir ki, derbi maçlarının havası bir başkadır. O nedenle teknik adamlar, bu sınavlarda sık sık klasik düşünceleri ve uygulamaları bir kenara bırakabiliyor. Galatasaray Teknik Direktörü Gheorghe Hagi de, Fenerbahçe maçı öncesi böyle bir ikilem yaşıyor. Bir yanda son haftalarda verdiği şansı iyi kullanan Sabri, Volkan ve Ayhan var, diğer yanda ise sakatlıkları nedeniyle fazla forma giyemeyen Hasan Şaş ile Ergün Penbe... 
     
     Taktik önem taşıyor 

     Yaş faktörünün kadro seçiminde önemli olmadığını sürekli gündeme getiren Hagi bu düşüncesinden yola çıkarsa, iyileşen Hasan Şaş ile Ergün’ü sahaya sürebilir. Çünkü bu ikilinin derbi tecrübesi küçümsenmeyecek düzeyde. Diğer yanda Volkan ile Sabri’nin rakip alanda başlayan presleri ve tükenmeyen enerjileri söz konusu. Genç teknik adam, rakibi karşısında uygulayacağı taktiği belirlediğinde isim tercihini de yapacak gibi görünüyor. 
     
</TEXT>
</DOC>
