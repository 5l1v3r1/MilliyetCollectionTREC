<DOC>
<DOCNO> 260551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo11.html </URL>
<DATE> 2004/08/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Lig başlarken... Yeni yasa can yakacak... 
</HEADLINE>
<TEXT>

     28 Nisan 2004 tarihinde TBMM tarafından kabul edilen Spor Müsabakalarında Şiddet ve Düzensizliğin Önlenmesine Dair Kanun, yeni sezonda kulüpler, yöneticiler, taraftarlar ve medya için ağır yaptırımlar getirecek. 
     Spor müsabakalarının yapılacağı alanlarda uygulanacak güvenlik önlemlerini, yasak fiil ve davranışları, bunlara uygulanacak yaptırımları, spor kulüplerinin, taraftarların, taraftar derneklerinin, taraftar temsilcilerinin, spor federasyonlarının, yayın kuruluşları ile diğer ilgili kişi ve kurumların spor müsabakalarında şiddet ve düzensizliğin önlenmesine ilişkin hususlardaki görev ve sorumluluklarını kapsayan kanuna göre, aykırı davrananlara çeşitli miktarlarda hapis ve para cezası verilecek. 
     
     DIŞARIDA POLİS, İÇERİDE ÖZEL GÜVENLİK 

     Yeni yasaya göre, spor kulüpleri, güvenliği sağlamaya yetecek sayıdaki güvenlik elemanlarını müsabaka öncesinden müsabakanın tamamlanıp seyircinin ve sporcuların tahliyesine kadar geçecek dönem içerisinde, müsabakanın yapılacağı yerde bulundurmak ve spor alanının iç güvenliğini sağlamakla yükümlüler. 
     Spor alanlarında görev yapacak özel güvenlik teşkilatı personeli, Bazı Kurum ve Kuruluşların Korunması ve Güvenliklerinin Sağlanması Hakkında Kanun'da belirtilen görev ve yetkilere haiz olacak. Bu kanundan doğan görevlerinin ifası sırasında, özel güvenlik görevlilerinin ateşli silah taşımaları yasak. 
     Spor alanlarının dış güvenliği genel kolluk güçlerince, saha içi ve tribün güvenliği ise özel güvenlik birimlerince ve saha yetkililerince sağlanacak. Kapı aramaları özel güvenlik güçleri tarafından yapılacak. 
     Bu arada, yasadaki bu maddenin uygulanması için 1 yıllık geçiş süresi olduğu, buna rağmen Beşiktaş, Galatasaray ve Fenerbahçe kulüplerinin şimdiden önlemlerini aldıkları öğrenildi. 
     
     YASAK MADDELER 

     Spor alanlarında her türlü silah, kesici veya delici alet, sis bombası, ses bombası veya maytap gibi patlayıcı, parlayıcı, yanıcı, yakıcı maddeler ile taş, metal gibi fırlatılabilecek veya yaralayıcı nitelikte sert cisim veya tehlike arz edebilecek veya müsabaka düzenini bozabilecek diğer maddeler ile alkollü içecekler ve çevreyi kirletecek nitelikte konfeti ve benzeri cisimler bulundurulamayacak ve satılamayacak. 
     Bu madde ve cisimlerin, spor müsabakalarının yapıldığı alanlara ve bu alanlardaki kapalı mekanlara sokulması, saklanması ve bu alanlar içerisinde taşınması veya kullanılması kanunla yasaklanıyor. 
     Spor müsabakalarının yapıldığı kapalı veya açık alanlara yasaklanan maddeleri sokan kişilere 4 ay süreyle spor müsabakalarını seyirden men ve 750 milyon lira, fiilin tekrarı halinde 8 ay süreyle spor müsabakalarını seyirden men ve 2 milyar 500 milyon lira idari para cezası verilecek. Bu maddeleri kullanan kişilere 6 ay süre ile müsabakaları seyirden men ve 1 milyar lira, fiilin tekrarı halinde 1 yıl süre ile müsabakaları seyirden men ve 3 milyar lira idari para cezası verilecek. 
     Alınacak kararla bu kişilerin, spor alanlarına seyirci ya da başka bir sıfatla girmeleri yasaklanacak. Bu kişiler, kararın kendilerine yazılı olarak tebliğ edilmesini müteakip spor müsabakalarına giremeyecek. 
     Yasaklı olmalarına rağmen müsabakaya girmeleri halinde, faillere 1 aydan 1 yıla kadar hapis cezası verilecek. 
     
     KÜFÜR VE KÖTÜ TEZAHÜRATA İZİN YOK 

     Yeni yasa özellikle statlardaki küfür ve kötü tezahürata karşı oldukça hassas. 
     Müsabakanın yapılacağı yerde veya yakın çevresindeki yollarda, meydanlarda, caddelerde veya benzeri yerlerde, toplu taşıma araçlarında, umuma açık diğer mekanlarda ferdi veya toplu olarak, rakip takım ile taraftarlarını, kulüp başkan ve yöneticilerini, antrenörünü ve sporcularını, hakemleri ve federasyon yöneticilerini, müsabakada görev yapan diğer kişileri, söz veya hareketlerle aşağılayıcı, tahrik ve taciz edici kötü söz niteliğinde slogan atılması ve çirkin tezahüratta bulunulması yasaklanıyor. 
     
     USULSÜZ BİLET SATIŞI 

     Spor müsabakalarının yapıldığı alanlar çevresinde bilet satışı için ayrılmış yerler ile ilgili federasyon veya kulüp tarafından uygun görülen yerler ve görevliler dışında bilet satışı yapılamayacak. 
     Spor müsabakalarında her ne surette olursa olsun, toplu veya organize biçimde rayiç bedelin altında veya üstünde, müsabaka biletinin temini, dağıtımı, bilette yazılı bedelin üstünde satılması ve kapasitenin üstünde seyirci alınması veya bu yerlere biletsiz seyirci kabul edilmesi yasaklanıyor. 
     Bu yasaklara uymayanlar ile sahte, kullanılmış, tahrif edilmiş veya benzer şekilde hazırlanmış olan müsabaka biletlerini satan, satılmasına aracılık eden, bu biletleri basan veya satışa hazırlayan kimselere 6 aydan 1 yıla kadar hapis cezası ve her bir bilet için 250 milyon lira ağır para cezası verilecek. Suçun tekerrür etmesi durumunda 1 yıldan 3 yıla kadar hapis ve her bir bilet için 1 milyar lira ağır para cezası uygulanacak. 
     Seyir alanlarına kapasitesinden fazla veya bilette yazılı olan fiyatın üstünde bilet satışı yapılması halinde kulübe o müsabakaya ait toplam seyirci hasılatının bu müsabakaya isabet eden kombine bilet satışı dahil yüzde 25'i oranında idari para cezası verilecek. Kapasitenin üstünde seyirci alınması sebebiyle oluşan izdiham nedeniyle herhangi bir ölüm veya toplu yaralanma vuku bulması halinde bu idari para cezası yüzde 50 oranında uygulanacak. 
     
     YASAK BEYAN VE DEMEÇLER 

     Spor kulübü başkan ve yöneticileri, idari veya teknik personeli veya sporcuları ile spor kulüplerinin taraftarlarınca kurulan derneklerin başkan ve yönetim kurulu üyeleri ve taraftar temsilcileri, yazılı veya görsel medyaya kendi taraftarlarını kışkırtıcı, hakemleri, rakiplerini veya taraftarlarını tahrik edici veya aşağılayıcı şekilde beyan veya demeç veremeyecekler. 
     Buna karşı gelenler, ilgili mevzuata göre verilecek disiplin cezaları dışında maddeye aykırı biçimde beyanat veren teknik personel ve sporculara 5 milyar liradan 50 milyar liraya kadar idari para cezası, diğerleri için ise ilk seferde 3 aydan 6 aya kadar spor müsabakalarını seyirden men ve 5 milyar liradan 30 milyar liraya kadar idari para cezası, tekrarı halinde 6 aydan 1 yıla kadar spor müsabakalarını seyirden men cezası ile birlikte 10 milyar liradan 50 milyar liraya kadar idari para cezası verilebilecek. 
     Bu Kanun hükümlerine aykırı faaliyette bulunduğu tespit edilen dernekler hakkında ise 6 10 1983 tarihli ve 2908 sayılı Dernekler Kanunu hükümlerine göre yasal işlem yapılacak. 
     
     YAYIN YASAĞI 

     Spor müsabakalarını canlı olarak yayınlayan yayın kuruluşu ile diğer yazılı ve görsel yayın kuruluşları, bu kanunun amacına aykırı nitelikteki afiş, pankart, söz, fiil ve davranışları yayınlayamayacak. Canlı yayın halinde vuku bulan yasak söz, fiil ve davranışlar, haber amaçlı da olsa birden fazla yayınlanamayacak. 
     Basın ve yayın organları söz, yazı veya davranışlarla spor kulüplerini, taraftarlarını, spor adamlarını şiddete, kulüpler arası husumete veya suça teşvik edici eylem ve davranışlarda bulunamayacak, eleştiri amacı dışında aşağılayıcı yorum veya haber yayınlayamayacak. 
     Bu maddeye aykırı davranan görsel yayın kuruluşları hakkında 13 4 1994 tarihli ve 3984 sayılı Radyo ve Televizyonların Kuruluş ve Yayınları Hakkında Kanun basın mensupları hakkında da 15 7 1950 tarihli ve 5680 sayılı Basın Kanunu hükümleri saklı olacak. 
     İlgili maddede yazılı eylemlerde bulunan gerçek kişilere her yayın için 10 milyar lira, tüzel kişilere ise 50 milyar lira para cezası verilecek. 
     
     YASAK FİİLLER 

     Yasayla, spor ahlakına aykırı, tahrik edici, aşağılayıcı, dil, din, mezhep, ırk, cinsiyet, etnik ve siyasi ayrımcılığa yönelik söz sarf edilmesi veya bu mahiyette afiş veya pankartların müsabaka alanına veya yakın çevresine asılması yasaklanıyor. 
     Bu yasaklara aykırı davranan yabancı uyruklu kişiler sınır dışı edilecek ve mensubu oldukları ülkenin diplomatik temsilciliklerine bilgi verilecek. 
     
     ÖNLEMLER 

     Yasaklara uymayanlar hakkında söz konusu fiil, müsabaka alanının seyirciye ayrılmış yerlerinde gerçekleştirilmiş ise bu kişi veya kişiler şartlar müsait olduğu takdirde yetkililer veya güvenlik görevlilerince müsabaka alanı dışına çıkarılacak ve haklarında yasal işlemler başlatılacak. 
     Bu kişi veya kişilerin müsabaka alanı dışına çıkarılmasına şartlar uygun bulunmadığı takdirde, durum her türlü kamera, fotoğraf makinesi gibi teknik araçlarla, tanıkla veya diğer belgelerle tespit edilerek ilgililer hakkında yasal işlem yapılacak. 
     Açıkça anlaşılabilecek şekilde alkollü veya keyif verici madde kullanan kişiler müsabaka alanına alınmayacak. 
     
     SPOR ALANLARININ ZARARA UĞRAMASI 

     İşledikleri fiillerle müsabakanın yapıldığı spor alanının zarara uğramasına sebebiyet veren kişilere, 6 ay spor müsabakalarını seyirden men cezası ile 1 milyar lira, tekrarı halinde 1 yıl süreyle spor müsabakalarını seyirden men ve 2 milyar lira idari para cezası verilecek. Fiilin ikiden fazla işlenmesi durumunda 6 aydan 1 yıla kadar hapis cezası ve 5 milyar liradan 10 milyar liraya kadar ağır para cezası verilecek. 
     Spor kulüpleri, müsabakanın yapıldığı spor alanının zarara uğramaması için her türlü önlemi almakla yükümlü olup meydana gelecek gerçek zararlar, zarara sebebiyet veren taraftarların mensubu bulundukları kulüpten tazmin edilecek. Ayrıca zarar kadar idari para cezası da verilecek. 
     
     ŞİDDET OLAYLARININ MEYDANA GELMESİ 

     Kulüplerin müsabaka yaptıkları spor alanlarında şiddet olaylarının vuku bulması nedeniyle bağlı bulundukları federasyon tarafından kulübe verilen cezadan ayrı olarak, ilgili kulübe, o kulübün bir önceki sezon elde ettiği toplam seyirci hasılatının yüzde 2'si oranında idari para cezası verilecek. 
     Yeni kurulan kulüplere verilecek idari para cezası bir sonraki sezon tahsil edilecek. 

     
</TEXT>
</DOC>
