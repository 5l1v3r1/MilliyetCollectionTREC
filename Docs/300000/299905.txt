<DOC>
<DOCNO> 299905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy19.html </URL>
<DATE> 2004/12/22/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
MHP'den Bahçeli'nin korumasını görevden alan hükümete tepki 
</HEADLINE>
<TEXT>

     ANKARA Milliyet 

Musul'da şehit olan 5 güvenlik görevlisinin cenaze töreninde, Başbakan Tayyip Erdoğan'ın da aralarında bulunduğu protokole dönerek "Hurşit Paşa kadar olamadınız, Allah belanızı versin" diye bağıran MHP Genel Başkanı Devlet Bahçeli'nin yakın koruması polis, İçişleri Bakanı tarafından görevden alındı. 
     Kadrosu, Ankara Emniyet Müdürlüğü Koruma Şubesi'nde bulunan polis memuru İsmail Hakkı Özkan, polis kimliği ve beylik tabancası alınarak ilişiği kesildi. Polis memuruyla ilgili gerekli soruşturmanın ise başlatıldığı belirtildi. Korumanın alınması MHP ile hükümet arasında bir krize yolaçtı. 
     MHP Genel Sekreter Yardımcısı Mehmet Nacar, İçişleri Bakanı'nın, MHP Genel Başkanı Devlet Bahçeli'nin yakın koruması İsmail Hakkı Özkan'ın görevden alınmasına tepki gösterdi. 
     Nacar, yaptığı yazılı açıklamada, Başbakan'ın görevinin, "şiir okumak, timsah gözyaşları dökmek" Dışişleri Bakanı'nın görevinin, "sitem etmek", İçişleri Bakanı'nın görevinin ise, "olayı araştırıyoruz" demek olmadığını kaydetti. Hükümet'in görevinin, olayın sorumlularını bir an önce tespit etmek ve gereğini yapmak olduğunu ifade eden Nacar, şöyle dedi 
     "Şehit polislerin yakın mesai arkadaşı olan İsmail Hakkı Özkan, cenaze töreninde, sorumluların bulunmasını ve olayda ihmali olanların ortaya çıkartılmasını talep etti. İçişleri Bakanı, bu haklı talep karşısında gereğini yapacağı yerde, acılı polis memurunu görevden almıştır." Nacar, Musul'da meydana gelen olayda ihmal ve sorumluluğu bulunan Dışişleri ve İçişleri Bakanlığı görevlileri hakkında gerekli soruşturmanın başlatılması, sorumlular hakkında işlem yapılması ve Özkan hakkındaki görevden el çektirme kararının kaldırılmasını istedi. 

     
</TEXT>
</DOC>
