<DOC>
<DOCNO> 254257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/ekonomi/eko03.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hurda indirimi azaldı satışlar hız kesti... 
</HEADLINE>
<TEXT>


Otomotivde uygulanan hurda indiriminin yarıya indirilmesinden sonra, haziran ayındaki satışlar bir önceki aya göre yüzde 31 azaldı 

EKONOMİ SERVİSİ 

Otomobil satışlarındaki artış haziranda hız kesti. Hurda indiriminin yarıya indirilmesi nedeniyle hazirandaki otomobil satışları bir önceki aya göre yüzde 31 azalarak 37 bin 674 adete indi. Bir önceki ay 54 bin 600 otomobil satılmıştı. 
Buna karşın yılın ilk altı ayındaki toplam otomobil satışı 235 bin 675 adetle bugüne kadarki altı aylık satışlardaki en yüksek rakam oldu. Otomotiv Sanayii Derneği OSD verilerine göre, altı ayda toplam araç satışları ise bir önceki yılın ilk altı ayına göre yüzde 217 artışla 381 bin 305 adete ulaştı. Üretimin yüzde 59'unu oluşturan 238 bin araç ihraç edildi. 4.5 milyar dolarlık ihracat geliri sağlandı. 
Yılın ilk altı ayında toplam 406 bin 420 adet taşıt aracı üretildi. Sadece haziran ayında 79 bin 713 araç üretildi ve geçen yılın aynı ayına göre yüzde 68.2 artış kaydedildi. Otomobil üretimi ise yüzde 69 yükselişle 45 bin 421 adet oldu. Otomobil pazarı bir önceki yılın aynı ayına göre yüzde 130.7 büyüyerek 37 bin 674 adede çıktı. 
Otomotiv pazarının toplamında ise satışlar yüzde 109.8 artışla 64 bin 369 adet olarak gerçekleşti. İhracattaki artış ise yüzde 60 seviyesinde kalarak, toplam 48 bin 540 adet oldu. İhraç edilenlerin 29 bin 131'ini otomobil oluşturdu. 


</TEXT>
</DOC>
