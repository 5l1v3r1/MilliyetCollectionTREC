<DOC>
<DOCNO> 282749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonspo11.html </URL>
<DATE> 2004/10/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Formula 1'de kurallar değişiyor... 
</HEADLINE>
<TEXT>

     Uluslararası Otomobil Federasyonu FIA , Formula 1'de 2005 yılından itibaren bazı kuralların değiştirileceğini açıkladı. 
     Yarışlarda kullanılan motorların ömürlerinin gelecek sezondan itibaren daha uzun olması kuralını koyan FIA, 2006 yılından itibaren de daha güvenli yarışlar için otomobillerin hızının düşürülmesini karara bağladı. 
     Yeni kurallara göre, takımlar motorlarını sadece bir hafta sonu kullanıp değiştirmek yerine, aynı motorlarla antrenman ve sıralama turları da dahil 2 Grand Prix'yi bitirmesi gerekecek. 
     Pilotlar antrenman ve sıralama turları sonrası motor yenileme talebinde bulunursa mevcut pozisyonlarından 10 sıra geriye düşecek. 
     Halen 3.0 ve V10 motor kullanan otomobiller, 2006 yılından itibaren 2.4 litre ve V8 motorlar kullanmaya başlayacak. Ancak küçük ve bağımsız firmalar, 3.0 litre ve V10 motorlarla 2006 ve 2007 yılları içinde yarışlara devam edebilecek. 
     Takımlar ayrıca, sıralama turları ve yarış boyunca sadece bir takım lastik kullanma hakkına sahip olacaklar. 
     FIA başkanı Max Mosley, alınan kararların güvenlik gerekçesiyle olduğunu kaydederek, ''Daha fazla güç, hız, daha fazla tehlike demek'' dedi. 
     
</TEXT>
</DOC>
