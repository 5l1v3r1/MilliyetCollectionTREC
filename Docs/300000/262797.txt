<DOC>
<DOCNO> 262797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy06.html </URL>
<DATE> 2004/08/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Dokunulmazlığın kaldırılmasına ilişkin 10 dosya daha TBMM'ye sunuldu 
</HEADLINE>
<TEXT>

     Dokuz milletvekilinin yasama dokunulmazlığın kaldırılmasına ilişkin 10 dosya daha TBMM Başkanlığı'na sunuldu. Milletvekillerinin yasama dokunulmazlığının kaldırılması istemiyle TBMM'ye gönderilen dosya sayısı böylece 181'e ulaştı. 
     TBMM'nin 17 Temmuz 2004 tarihinde tatile girmesinden sonra ikisi AK Parti Karabük Milletvekili Mehmet Ceylan'a ait olmak üzere, 10 Başbakanlık Tezkeresi daha TBMM'ye gönderildi. 
     Alınan bilgiye göre, yasama dokunulmazlığının kaldırılması istenen diğer milletvekilleri Mahmut Uğur Çetin AK Parti-Niğde , Ali Öğütken AK Parti-Karabük , Hasan Bilir AK Parti-Karabük , Ali Yüksel Kavuştu AK Parti-Çorum , Tacidar Seyhan CHP-Adana , Soner Aksoy AK Parti-Kütahya , Vahit Çekmez CHP-Mersin , Süleyman Bölünmez Bağımsız-Mardin . 
     AK Parti'li milletvekilleri hakkında gönderilen tezkerelerde, seçim kanunlarına muhalefet ettikleri gerekçesiyle dokunulmazlıklarının kaldırılması istendi. CHP'li Seyhan'ın dokunulmazlığının, oğlunu kaybettiği trafik kazasında ''ölüme sebebiyet verdiği'' gerekçesiyle, Mardin Bağımsız Milletvekili Bölünmez'in dokunulmazlığının ise ''adam yaralama, hakaret ve tehdit'' suçlamasıyla kaldırılması talep edildi. 
     
     131'İ DÖNEM SONUNA BIRAKILMIŞTI 
     TBMM Başkanlığı'na geçtiğimiz yasama yılında 87'si yeni, 84'ü de bir önceki yasama yılından devirle toplam 171 yasama dokunulmazlığına ilişkin Başbakanlık Tezkeresi sunulmuştu. Bu dosyalardan 33'ü Anayasa-Adalet Karma Komisyonu'nda beklerken, 131'i milletvekili sıfatının sona ermesine kadar ertelenmiş, 7 dosya da geri çekilmişti. Son gönderilen 10 tezkereyle birlikte Anayasa-Adalet Karma Komisyonu'nda bekleyen dosya sayısı 43'e, TBMM'ye gönderilen dosya sayısı da 181'e yükseldi. 
     
     DOKUNULMAZLIK KOVUŞTURMAYA ENGEL 
     Anayasa'ya göre, seçimden önce veya sonra bir suç işlediği ileri sürülen bir milletvekili, Meclis'in kararı olmadıkça, sorguya çekilemiyor, tutuklanamıyor ve yargılanamıyor. 
     Ağır cezayı gerektiren suçüstü hali ve seçimden önce soruşturmasına başlanılmış olmak kaydıyla Anayasa'nın 14. maddesinde düzenlenen, temel hak ve hürriyetlerin kötüye kullanılması durumları bu hükmün dışında tutuluyor. Ancak, bu halde de yetkili makamın, durumu hemen ve doğrudan doğruya TBMM'ye bildirmesi gerekiyor. 
     Milletvekili hakkında, seçiminden önce veya sonra verilmiş bir ceza hükmünün yerine getirilmesi, üyelik sıfatının sona ermesine bırakılıyor, ancak üyelik süresince zamanaşımı işlemiyor. Tekrar seçilen milletvekili hakkında ancak Meclis yasama dokunulmazlığını kaldırdığı takdirde soruşturma ve kovuşturma yapılabiliyor. 
     Savcı, suç isnat edilen milletvekilleri hakkında sovuşturma ve kovuşturma yapabilmek için, suça ilişkin dosyayı Adalet Bakanlığı'na gönderiyor. Adalet Bakanlığı da Başbakanlık aracılığıyla, dokunulmazlığın kaldırılması istemiyle TBMM'ye iletiyor. 
     Başbakanlık Tezkeresi olarak Anayasa-Adalet Karma Komisyonu'nda ele alınan dosyalar hakkında dönem sonuna erteleme kararı verilebiliyor. Komisyon, isteme katılarak tezkereyi Genel Kurul'a da sevkedebiliyor. Bu durumda Genel Kurul'da salt çoğunluğun 276 oyuyla dokunulmazlık kaldırılabiliyor. 
     
</TEXT>
</DOC>
