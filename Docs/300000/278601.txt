<DOC>
<DOCNO> 278601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/siyaset/axsiy02.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da Türkiye isyanı 
</HEADLINE>
<TEXT>


İktidardan 50 milletvekili daha, "anti - Türkiye" cephesine geçti. Milletvekilleri, Türkiye konusunun parlamentoda tartışmaya açılmasını ve meclis oyuna sunulmasını istiyor 

MİNE G. KIRIKKANAT Paris 


Fransız parlamentosunda iktidar çoğunluğunu oluşturan merkez sağ Çoğulcu Birlik Partisi'nden UMP 50 milletvekili, partinin kurucusu Cumhurbaşkanı Jacques Chirac'a karşı, "anti - Türkiye" cephesiyle birleşti. Milletvekilleri, Türkiye konusunun AB'nin 17 Aralık zirvesi öncesi parlamentoda tartışmaya açılmasını ve müzakere tarihi verilip verilmeyeceğinin meclis oyuna sunulmasını istiyor. Fransa Başbakanı Jean Pierre Raffarin ise konunun mecliste tartışılacağını ama oylanmayacağını söyledi. 
Ankara'nın üyeliğine kesin biçimde karşı çıkan, Demokratik Birlik Partisi Genel Başkanı François Bayrou ve sosyalist eski Başbakan Laurent Fabius'un başı çektiği grupta, hemen her partiden çok sayıda milletvekili yer alıyor. Muhalifler, Fransız halkının, Chirac'a, Türkiye'nin müzakerelere başlamasını AB zirvesinde onaylamak yetkisi vermediğini, "evet" deme hakkının demokratik anlamda olmadığını iddia ediyor. 
Türkiye karşıtı iktidar cephesinde yer alan UMP'nin ağır toplarından Alain Madelin, Demokratik Birlik liderine arka çıkarken, "François Bayrou tümüyle haklı. Partimiz ezici çoğunlukla Türkiye'nin AB üyeliğine karşı. Demokratik Birlik de karşı. Kamuoyu da karşı. Fransızların istemedikleri bir kararı almak, demokratik olmaz" dedi. 


</TEXT>
</DOC>
