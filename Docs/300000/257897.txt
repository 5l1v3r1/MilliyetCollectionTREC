<DOC>
<DOCNO> 257897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sontur14.html </URL>
<DATE> 2004/07/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Hastaya ambulans verilmeyince.. 
</HEADLINE>
<TEXT>

     Van'da Yüzüncü Yıl Üniversitesi Araştırma Hastanesi'nden Erzurum'daki Atatürk Üniversitesi Tıp Fakültesi Araştırma Hastanesi'ne sevk edilen acil hastaya ambulans verilmediği iddiasıyla, hasta yakınları kendilerine ait minibüsü ambulansa çevirdi. 
     Alınan bilgiye göre, Hakkari'de yaşayan Hamit Zirek 39 , 21 gün önce Mardin'de meydana gelen trafik kazasında yaralanarak yatalak hale geldi. Evindeyken 2 gün önce rahatsızlanan ve Hakkari Devlet Hastanesi'ne kaldırılan Zirek, Van'daki Yüzüncü Yıl Üniversitesi Tıp Fakültesi Araştırma Hastanesi'ne sevk edildi. 
     Zirek, tedavisinin gerçekleştirileceği Plastik Cerrahi Ünitesi'nin bulunmaması nedeniyle acil servisteki doktorlar tarafından Erzurum'daki Atatürk Üniversitesi Tıp Fakültesi Araştırma Hastanesi'ne sevk edildi. Ancak hastanedeki ambulans sayısının yetersizliği gerekçe gösterilerek, Zirek'in sevki için ambulans temin edilemediği gibi sedye taleplerinin de reddedildiği öne sürüldü. 
     Kendilerine ait minibüsün içindeki koltukları çıkararak, hastayı sedyeyle taşımak isteyen hasta yakınlarının bu kez de sedye engeliyle karşılaştığı bildirildi. Hastaneden sedye alamadığını savunan Zirek'in yakınları, daha sonra Sağlık Müdürlüğü yetkilileriyle görüşerek bir sedye bulabildi. 
     Hasta Zirek, daha sonra yakınlarının ambulansa çevirdiği minibüsle Erzurum'a gönderildi. 
     Hastane yetkilileri ise, konuyla ilgili herhangi bir açıklama yapmazken, basın mensuplarının acil serviste çekim yapmalarını da engellediler. 
     
</TEXT>
</DOC>
