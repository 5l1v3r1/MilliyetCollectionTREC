<DOC>
<DOCNO> 274788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/yazar/kohen.html </URL>
<DATE> 2004/09/25/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
İşimiz h l zor... 
</HEADLINE>
<TEXT>


AVRUPA Birliği'nde şimdiye kadar hiçbir ülkenin üyelik başvurusu, Türkiye'ninki kadar tartışmalara ve anlaşmazlıklara konu olmadı. Çeşitli Avrupa başkentlerinde haftalardır süregelen bu tartışmalar, AB Komisyonu'nun önceki gün sergilediği tavırdan sonra, daha da kızışma eğilimini gösteriyor. 
Evet, Komisyon Başkanı Prodi ve genişleme görevlisi Verheugen, Başbakan Erdoğan'la görüşmelerinden sonra, bir nevi yeşil ışık yaktılar. Türkiye şimdi memnun ve rahat. Ama, Komisyon yetkililerinin açıklamasıyla iş tamamen düzlüğe çıkmış değil. Dünkü "Le Figaro"nun belirttiği gibi, şimdi Komisyon ile üye ülkelerin hükümetleri ve ayrıca hükümetlerle kendi kamuoyları karşı karşıya geliyorlar. Diğer bir deyişle, Komisyon hükümetleri, hükümetler de kendi kamuoylarını Türkiye'ye "evet" denmesi konusunda ikna etmek durumunda ki, bu da oldukça zor bir iş... 

ÜYE ülkelerin hükümetleri arasında kesin "evet" diyecek birkaç ülke var İngiltere, Almanya, İspanya, Yunanistan bunların başında. Ancak bu kategorideki ülkelerde dahi örneğin Almanya'da siyasi partilerden ve kamuoyundan gelen güçlü bir muhalefet var. 
Üye ülkelerin bir kısmı da Fransa gibi kendi içinde bölünmüş durumda. Cumhurbaşkanı Chirac Türkiye'ye çekingen bir "evet" derken, Başbakan Raffarin tereddütler ifade ediyor, kendi partisi UMP ise bu işe soğuk baktığını gizlemiyor. 
AB ülkelerinde yapılan nabız yoklamaları, kamuoyunun önemli kısmının ya kararsız veya karşı olduğunu gösteriyor. Bu durumda, Komisyonun olumlu tavsiyesine rağmen, 25 üye ülkenin liderlerinin aralık zirvesinde tek ağızdan "evet" demesi beklenebilir mi 
Doğrusu bunun sağlanabilmesi için de, çok çaba harcamak gerekecek. Önümüzdeki günlerde ve haftalarda, AB'nin gündemine neredeyse "bir numaralı sorun" olarak oturan Türkiye'yle üyelik müzakereleri konusunda, çok hararetli tartışmalara tanık olacak ve hoşumuza gitmeyecek laflar duyacağız. Türkiye'nin buna karşılık yapması gereken şey, soğukkanlılıkla yoğun bir "ikna" ve "iyi imaj yaratma" kampanyası yürütmektir bir de tabii yeni bir "yol kazası" yapmamak ... 

TÜRKİYE'nin AB üyeliğine karşı çıkan veya kaygıyla bakan çevrelerin başlıca argümanları malum Türkiye'nin coğrafyası, büyük nüfusu, dini, ekonomik durumu, "engel" sayılıyor. Bu argümanların hepsine verilecek cevaplar var tabii. Nitekim bu yanıtlar, "Akil Adamlar"ın raporunda veya "The Economist"in yazısında etraflıca yer alıyor. 
Bunun dışında bazı önyargılar var ki, bunları kırmak daha zor. Avusturya'nın takındığı tavır, bu bağlamda ilginç bir örnek sayılabilir. 
Sahi, Avusturyalılar neden Türkiye'yi AB'de görmek istemiyorlar Bunu sorduğumuz Viyana'daki diplomatların ve analistlerin söylediklerine bakılırsa, diğer ülkelerde karşı çıkanların öne sürdüğü argümanların yanı sıra büyük nüfus, göç endişesi, din - kültür farkı gibi bir de inanılması zor, "tamamen duygusal" nedenler, bağnazlıklar var. Türkiye'nin AB üyeliğini, Osmanlıların Viyana kapılarını zorlamasına benzetenler, sonuçta "Avrupa'nın İslamlaştırılacağını" ileri sürenler var .. 
Bu tür saçmalıklar, Şansölye Schuessel'i dahi rahatsız etmiş olacak ki, "1863'te değiliz. Dikkat, Türkler geliyor diyemeyiz" şeklinde bir rest çekmek zorunda kaldı. 
Halkın üçte ikisinin Türkiye'nin üyeliğine "hayır" dediği Avusturya'da, üstelik sağcı ortağının koalisyondan çekilme tehdidi altında bulunan Şansölye, acaba aralık zirvesinde "evet" diyebilecek mi .. 



</TEXT>
</DOC>
