<DOC>
<DOCNO> 259764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sonspo02.html </URL>
<DATE> 2004/08/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Yıldırım Daum Fenerbahçe camiasının bir boyutunu daha öğrenmiştir 
</HEADLINE>
<TEXT>

     Fenerbahçe Kulübü Başkanı Aziz Yıldırım, önümüzdeki futbol sezonunun diğerlerinden kesinlikle çok farklı olacağını iddia ederek, ''Yeni federasyon başkanı ile Türk futbolu için tertemiz bir sayfa açıldığını düşünüyorum'' dedi. 
     Fenerbahçe Kulübü'nün resmi yayın organı Fenerbahçe Dergisi'nde yazısı yeralan Yıldırım, açılan yeni sayfalarda Fenerbahçe'nin layık olduğu yerde olacağına inancının tam olduğunu belirterek, ''Federasyondaki bu kan değişikliği, bundan sonra hızlı bir şekilde Türk futbolunu layık olduğu yere taşıyacaktır. Burada bize ve diğer kulüplerimize düşen görev, seçilmiş başkan ve yönetimine destek vermek olmalıdır'' diye konuştu. 
     
     ''DAUM ÖZÜR DİLEDİ, KONU KAPANDI'' 

     Başkan Aziz Yıldırım, teknik direktör Christoph Daum'un Almanya'da basın aracılığı ile yaptığı açıklamaları ''talihsiz'' olarak nitelendirdi. 
     Fenerbahçe geleneklerinde bu tür açıklamaların iç bünyede görüşüldükten sonra yapıldığını hatırlatan Yıldırım, şöyle devam etti 
     ''Neticede kendisi, Fenerbahçe ile ilgili duygularını, düşüncelerini, hedeflerini, kısacası niyetini gelip burada bize açıklamıştır. Art niyetli olmadığını anlatmış ve yanlış anlaşılmadan dolayı kamuoyu önünde Fenerbahçe Kulübü'nden özür dilemiştir. Ve konu kapanmıştır. Bundan sonra hocamızla daha da güçlü bağlar oluşturacağımızı, daha büyük başarılar yaşayacağımızı düşünüyorum. Daum, bugün Fenerbahçe Kulübü ve camiasının bir boyutunu daha öğrenmiştir.'' 
     
     ''ARTIK BİR KURUMUZ'' 

     Başkan Yıldırım, Fenerbahçe'nin artık bir kurum olduğunu ve bu kurumu dışardan yönetmek gibi bir durumun söz konusu olmadığını söyledi. 
     Daum'un açıklamalarından sonra geçen iki gün içinde basının bir bölümünün bu sözleri gereksiz yere büyüterek verdiği tepkileri de talihsizlik olarak değerlendiren Aziz Yıldırım, ''Yeni hoca alacağımız, Daum'u göndereceğimiz, gelen hoca ile yaptığımız anlaşma şartlarının yer aldığı haberler, artık Fenerbahçe yönetiminde hiç kimseyi harekete geçirmemektedir. Fenerbahçe için kararları yönetim kurulu alır ve her zaman yetki bu kuruldadır. Eleştirmek herkesin hakkıdır. Ancak, bu biraz da bizlerin vizyonunu geliştirmeye yönelik olmalıdır. Emekleyerek, koşan birilerini yakalayamazsınız'' diyerek sözlerini tamamladı. 
     
</TEXT>
</DOC>
