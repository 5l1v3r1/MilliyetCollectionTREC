<DOC>
<DOCNO> 269130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/spor/aspo.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pire'yi deve yapmayalım 
</HEADLINE>
<TEXT>


Hasan Şaş'la başlayan, teknik kulübeyle devam eden, tribünle noktalanan zincirleme hatalardan ders almalı, çarşamba günü Pire'de Yunanistan'ın karşısına dimdik çıkmalıyız 

BİLAL MEŞE 


Bu tip maçlar ince hesap ister, kılı kırk yaracaksınız... Yani hesap kitap işidir. Ne var ki, bazen evdeki hesap çarşıya uymaz Tıpkı 59. dakikada Hasan Şaş'ın gördüğü kırmızı kart gibi... Futbolcu olmak sorumluluk demektir. hele Milli Takım'a kadar yükselmişseniz, çok dikkat etmek zorundasınız. Hasan Şaş, hem kendini yaktı, hem de Milli Takım'ın hesaplarını alt üst etti. 
Rakip 5 kişiyle savunma yapıyordu. Top Milli Takımımız'da iken, savunmayı 7'ye hatta 8'e bile çıkarıyorlardı. Böyle bir tabloda, oyunu sürekli kanatlara yıkıp, özellikle Ümit Özat'ın bindirmeleri ve ortalarıyla pozisyon aradık. Bu düşüncemiz Gürcistan'ın kalabalık savunmasında kaybolup gitti... 
Zor gol bulduk ama, Hasan gereksiz itirazıyla çift sarı karttan oyun dışı kalınca, geri kalan 31 dakikada ecel terleri dökeceğimizi iliklerimize kadar hissettik. 
16. dakikada Emre'nin sağdan kullandığı kornerde, altı pas içinde Fatih dokundu, savunma topu çizgi üzerinden çıkardı. 
24. dakikada Gürcistan'ın etkili oyuncularından Tskitisvhili'nin sağdan kullandığı serbest atışa arka direkte Şota yükseldi, kafayı vurdu. Top önce yan direğe çarptı, bizim oyuncularımızın yapamadığını Demetradze yapıp, tehlikeyi çizgiden çıkardı... 
30'da Hasan Şaş ile Tuncay'ın kanat değiştirmesinden sonra rakip kaleye daha çok yüklendik. 32. dakikada Ümit Özat soldan kesti, Hakan Şükür arka direkte topu kafayla indirdi... Hasan ayağıyla dokunmak yerine, ellerini kullanmaya kalkınca, ağlara giden golümüz sayılmadı. 
İkinci yarıya daha etkili giren Milliler, 49'da Gürcistan'ın etten duvarını Fatih Tekke ile aştı... Bu dakikada İbrahim Toraman soldan indi, arka direğe kesti. Fatih Tekke yükseldi, kafayı çaktı, kalecinin kapadığı köşeden topu filelere gönderdi 1 - 0. 
59. dakikada Hasan Şaş bu kez elini kolunu hakeme konuşturdu İtirazı kırmızı kart getirdi. Biz de "Eyvah" dedik A Millilerimiz doğal olarak skoru korumak amacıyla savunmaya çekildi. 10 kişi kalmak 1 - 0'lık skorlarda tehlikeliydi. Bunun bilincinde olan Millilerimiz, 69. dakikada gole çok yaklaştı. Emre sağdan kesti. Hakan Şükür arka direkte kule gibi yükseldi. Topu kaleciye nişanladı... 
84. dakikada ekibimizin galibiyet sevinci kursağında kaldı. Bu dakikada Tskitishvili'nin serbest atışından gelen topuna, penaltı noktasında iyi yükselen Asatiani kafayla vurdu 1 - 1. 
90 4'te Nihat'ın füzesi üst direği yalayıp auta giderken, 10 kişi kalmanın faturasını rahatlıkla geçebileceğimiz Gürcistan karşısında ileride çok arayacağımız iki altın puan bıraktık. 

Maçın hakemi 
İyi yönetti 

İSPANYOL hakem L.C.Medina başarılı bir yönetim gösterdi. İlk yarıda Hasan Şaş'ın attığı goldeki elle oynama kararı doğruydu. 90 dakika boyunca pozisyonları yakından izledi. Yine Hasan Şaş'ın ikinci 45 dakikadaki kırmızı kartında da haklıydı. Zaten kartlarını maç boyunca doğru yerde kullandı. 

Yanal dert etmiyor 

'Hedefimiz belli' 
MİLLİ Takımlar Teknik Direktörü Ersun Yanal, Gürcistan karşısında kaybedilen iki puana karşın umut dolu açıklamalar yaptı. Yanal, başlangıçların değil, sonuçların önemli olduğunu belirterek, "Oyuncularımın kariyeri ve bugüne kadar yaptıkları ortada. Grupta her takım birbirine yenecek güce sahip. Bizim hedefimiz Dünya Kupası'na katılmak. Bu gruptan çıkacağız" diye konuştu. 

'Dengemiz bozuldu' 
YANAL, Hasan'a verilen ikinci sarı kartı anlamsız bulduğunu da dile getirdi. Milli Takım hocası şunları söyledi "10 kişi kaldıktan sonra denge bozuldu. Geriye çekildik. Pozisyonlar bulmamıza rağmen değerlendiremedik. Oyuncularımızın agresif olduğunu gördüm. Bunu kesinlikle önlemeliyiz. Bu dakikadan itibaren artık Yunanistan maçına konsantre olacağız." 

2. Grup PUAN Durumu O G B M A Y P Arnavutluk 1 1 - - 2 1 3 Danimarka 1 - 1 - 1 1 1 Gürcistan 1 - 1 - 1 1 1 TÜRKİYE 1 - 1 - 1 1 1 Ukrayna 1 - 1 - 1 1 1 Yunanistan 1 - - 1 1 2 0 Kazakistan 0 0 0 0 0 0 0 


</TEXT>
</DOC>
