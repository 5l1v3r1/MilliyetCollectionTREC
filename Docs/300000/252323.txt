<DOC>
<DOCNO> 252323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/guncel/gun02.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times'tan 'soykırım' düzeltmesi 
</HEADLINE>
<TEXT>


Türk - Amerikan Dernekleri'nden Erim, N.Y.Times'ın 'Ermeni soykırımı' ifadesini kullanma yönünde kararı olmadığını söyledi 


Ermeni soykırımı" iddiaları konusundaki yazı ve haberlerinde "Ermeni soykırımı" ifadesini kullanma kararı aldığı iddia edilen ABD'nin etkili gazetesi New York Times'ın böyle bir uygulamasının bulunmadığı ve bu yöndeki haberlerinse tamamen Ermeni propagandası olduğu bildirildi. 
Türk - Amerikan Dernekleri Federasyonu Başkanı Ata Erim, New York Times'ın "Ermeni soykırımı iddiaları" yerine sadece "Ermeni soykırımı" ibaresini kullanacağına dair haberler üzerine, gazete yetkilileriyle temasa geçtiklerini ve konuyla ilgili kaygılarını dile getirdiklerini belirtti. 

Kullanımda serbestlik 
Erim, gazetenin editörü ve ombudsmanı Daniel Okrent ile görüşen 4 kişilik federasyon heyetinin, Okrent'e konuyla ilgili doküman ve kitaplar verdiğini kaydetti. Okrent, Türk heyetine, Ermeni gazetelerinde iddia edildiği gibi New York Times'ın konuyla ilgili kararının, "bundan sonra 'genocide - soykırım' ibaresi kullanılacak" şeklinde olmadığını, kararın" isteyen yazarın 'soykırım', isteyen yazarın da 'allegations - iddialar' ibaresini kullanabileceği" şeklinde olduğunu söyledi. 


</TEXT>
</DOC>
