<DOC>
<DOCNO> 260711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/spor/spo15.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Atina'ya son iki bilet 

ATLETLERİMİZ Atina'ya son iki bilet için hafta sonu en kritik sınavını verecek. Olimpiyatlara 14 sporcu ile gitmeyi garantileyerek büyük bir başarıya imza atan Atletizm Federasyonu, baraj derecesine çok yaklaşan Halil Akkaş ve Serdar Tamaç'ı Romanya'ya gönderecek. Akkaş 3 bin metre engellide, Tamaç da 400 metrede Atina vizesi arayacak. 

Denizlispor Sarr ile anlaştı 

DENİZLİSPOR eski Galatasaraylı futbolcu Muhammed Sarr ve geçen sezon Ankaragücü'nde forma giyen Mehmet Türkmehmet ile üç yıllık sözleşme imzaladı. Teknik Direktör Giray Bulak'ın isteği doğrultusunda alınan iki futbolcu dün akşam da Yeşil - Siyahlı takımın idmanına katıldı. 

Ankaragücü'nde imzalar atıldı 

ANKARAGÜCÜ, TSYD Kupası maçlarında performanslarını beğendiği Kamerunlu Josep Tchango, Xaiver Zengue ile Fildişi Sahili'nden Guel'i 3'er yıllığına renklerine bağladı. Kamerun Milli Takım'da oynayan Tchango'nun 1998 Dünya kupasında orta sahada görev yaptığı belirtilirken, Fransa'nın Loirent takımından transfer edilen Guel'in 33 kez milli takımın forması giydiği kaydedildi. 

Gineli Sıllay Diyarbakır'da 

DİYARBAKIRSPOR, Gine asıllı Abdulkarim Sıllay ile anlaştı. Futbol Şube Sorumlusu İsmet Yılmaz, Teknik Direktör Ümit Kayıhan'ın Gaziantepspor ile yapılan hazırlık maçında oynattığı orta saha oyuncusu Sıllay'ı beğendiğini, yönetimin de bu futbolcuyla 2 yıllığına anlaştığını belirtti. 

GANT CUP başlıyor 

BU yıl 4.'sü düzenlenen GANT CUP 2004 Yelken Yarışları bugün başlayacak. Tekne sayısının 50'yi bulacağı açıklanan yarışta, ayrıca 4 yabancı tekne de mücadele edecek. Yarış, tekstil sektörünün öncü isimlerinden GANT ve Akdeniz'in ödüllü marinalarından Milta Bodrum Marina'nın ana sponsorluğu, Bodrum Açıkdeniz Yelken Kulübü'nün BAYK organizasyonuyla gerçekleştirilecek. 

Dinç'in acı günü 

DOĞAN Haber Ajansı'nın Beşiktaş muhabirlerinden Gökhan Dinç'in babası Adnan Dinç dün vefat etti. Dinç'in cenazesi bugün Levent Camii'nde kılınacak öğle namazının ardından toprağa verilecek. Milliyet merhuma Allah'tan rahmet, kederli ailesine başsağlığı diler. 


</TEXT>
</DOC>
