<DOC>
<DOCNO> 267174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonspo15.html </URL>
<DATE> 2004/08/28/ </DATE>
<TIME> 20.56 </TIME>
<AUTHOR>  </AUTHOR>
<HEADLINE>
Elvan 1500 metrede 8. oldu 
</HEADLINE>
<TEXT>

     28. Yaz Olimpiyat Oyunları'nda atletizmde günün ilk finali olan bayanlar 1500 metrede altın madalyayı, ABD'li Kelly Holmes kazanırken, Türk atleti Elvan Abeylegesse, ancak 8. olabildi. 
     Atina Olimpiyat Stadı'ndaki atletizm yarışmalarının 8. ve son gününde yapılan bayanlar 1500 metre finaline, 12 atlet katıldı. 
     Yarışmanın ilk 2 turu birlikte koşulurken, daha sonra aralarından Elvan Abeylegesse'nin de bulunduğu bir grup atak yaparak grubun liderliği için mücadele vermeye başladı. Son tura 5. sırada giren Abeylegesse, rakiplerinin son 200 metrede yaptığı ataklara karşılık veremedi ve yarışı 4.00.67'lik derecesiyle 8. sırada bitirebildi. 
     Milli atlet, yarıştan sonra yaptığı açıklamada, ''Çok üzgünüm. Oyunlarda üstüste 5 yarış koşmak beni oldukça yordu. 5 bin metredeki moral bozukluğunu da daha tam olarak üzerimden atabilmiş değilim. Bu durum 1500 metreyi de olumsuz etkiledi. İnşallah gelecekte başarılı olurum'' dedi. 
     Mücadelede altın madalya kazanan ve Atina'da 800 metrede de şampiyon olan geçen yılın 800 metrede dünya ikincisi 34 yaşındaki ABD'li atlet Kelly Holmes, 3.57.90 ile yılın en iyi derecesini elde ederek, oyunlardaki 2. altın madalyasını aldı. 
     Yarışta ikinciliği, geçen yıl Dünya Şampiyonası'nda Süreyya Ayhan'ı geçerek altın madalya kazanan Rus Tatyana Tomashova, 3.58.12 ile elde ederken, Rumen Maria Cioncan da 3.58.39 ile üçüncü oldu. 
     
</TEXT>
</DOC>
