<DOC>
<DOCNO> 269701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun28.html </URL>
<DATE> 2004/09/07/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kuzey Osetya'da gözaltına alınan gazeteciler mahkemede 
</HEADLINE>
<TEXT>

     Kuzey Osetya'nın Beslan kentinde gözaltında tutulan Gürcü gazetecilerin mahkemeye sevk edildiği bildirildi. 
     Gürcistan Dışişleri Bakan Yardımcısı Merab Antadze, yaptığı açıklamada, Rustavi-2 televizyonu muhabiri Nana Lejava ve kameraman Levan Tetvadze'nin sınır ihlalinde bulundukları suçlamasıyla mahkemeye çıkartılacağını kaydetti. 
     Merab Antadze, televizyon çalışanlarının Rus istihbarat servisi tarafından sorgulanmasına ise devam edildiğini ifade etti. 
     Televizyon kanalından yapılan açıklamada, Lejava ve Tetvadze'nin sınır ihlalinde bulunmalarının söz konusu olamayacağı belirtilerek, iki gazetecinin bölgeye yasal yollardan giriş yaptığı kaydedildi. 
     Açıklamada ayrıca, iki gazetecinin, Beslan kentindeki rehin alma eyleminde yaşanan gelişmeleri ''doğru olarak'' dünyaya duyurduğu için gözaltına alındığı öne sürüldü. 
     
     RUS BÜYEKELÇİLİĞİ ÖNÜNDE GÖSTERİ 
     Bu arada, Rustavi-2 televizyon kanalının çalışanları, meslektaşlarının gözaltına alınmasını protesto etmek amacıyla Rusya'nın Tiflis Büyükelçiliği önünde gösteri yaptı. 
     Gösteriye katılanlar, arkadaşlarının suçsuz yere gözaltında tutulduklarını belirterek, serbest bırakılmamaları halinde daha büyük eylem düzenleyeceklerini söylediler. 
     Gürcü gazetecilerin, Rus güvenlik güçleri tarafından Kuzey Osetya'ya vizesiz giriş yaptıkları gerekçesiyle gözaltına alındıkları açıklanmıştı. 
     
</TEXT>
</DOC>
