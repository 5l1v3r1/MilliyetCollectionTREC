<DOC>
<DOCNO> 254896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur37.html </URL>
<DATE> 2004/07/12/ </DATE>
<TIME> 19.23 </TIME>
<AUTHOR>  </AUTHOR>
<HEADLINE>
Şehit edilen uzman çavuş toprağa verildi. 
</HEADLINE>
<TEXT>

     Şırnak'ın Güçlükonak İlçesi'nde terör örgütü PKK Kongra-Gel'in yola döşediği mayının patlatılması sonucu şehit olan Uzman Çavuş Şeyho Şişman, doğum yeri Adıyaman'ın Çelikhan İlçesi'nde toprağa verildi. 
     Şehit Uzman Çavuş Şeyho Şişman için Çelikhan Cumhuriyet Meydanı'nda düzenlenen törene ailesi ve yakınlarının yanı sıra Vali Vekili Hasan Şıldak, İl Jandarma Komutan Vekili Yarbay Uğur Caner, Emniyet Müdürü Süleyman Ekizer ile askeri ve idari yetkililer katıldı. 
     Adıyaman Vali Vekili Hasan Şıldak, törende yaptığı konuşmada, şehit Uzman Çavuş Şeyho Şişman'ın ailesi ve yakınlarına başsağlığı diledi. 
     ''Halkımızın bugün bu törene gösterdiği ilgi ve katılımı teröre verilebilecek en güzel cevaptır'' diyen Şıldak, Türk milletinin vatanı için daha nice şehitler vermeye hazır olduğunu kaydetti. 
     Bu arada, şehit Uzman Çavuş Şeyho Şişman'ın görev yaptığı Şırnak'tan getirilen Türk Bayrağı babası Mehmet Şişman'a verildi. Bayrağı öperek teslim alan Mehmet Şişman ''Vatan sağolsun'' dedi. 
     Törene katılan vatandaşlar cenaze mezarlığa götürülürken terör örgütü aleyhine sloganlar attı. Cumhuriyet Meydanı'ndaki törenin ardından şehit Uzman Çavuş Şeyho Şişman'ın cenazesi ilçe mezarlığında defnedildi. 
     
</TEXT>
</DOC>
