<DOC>
<DOCNO> 279116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/soneko34.html </URL>
<DATE> 2004/10/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İş Girişim Sermayesi Y.O, halka açılıyor... 
</HEADLINE>
<TEXT>

     İş Bankası'nın iştiraklerinden İş Girişim Sermayesi Yatırım Ortaklığı A.Ş., halka açılacak. 
     Şirkette yüzde 45 payı bulunan İş Yatırım Menkul Değerler A.Ş. Genel Müdürü İlhami Koç, düzenlenen basın toplantısında yaptığı konuşmada, girişim sermayesinin bir çeşit finansal ortaklık olduğunu ve daha çok KOBİ'leri kapsadığını söyledi. 
     Girişim sermayelerinin, Türkiye ortalamasının çok üzerinde büyüyen veya büyüme potansiyeli bulunan şirketleri kapsaması nedeniyle riski yüksek, fakat getirisi fazla yatırım ortaklıkları olduğuna dikkat çeken Koç, ''Biz de yüksek büyüme potansiyeli bulunan şirketler içinde en fazla büyüyenleri seçeceğiz'' dedi. 
     İş Girişim'in 2000 yılının Ekim ayında 20 trilyon lira sermayeyle kurulduğunu belirten Koç, şirketin kuruluş itibarıyla piyasada 2. şirket olmasına rağmen büyüklükte ilk sırada yer aldığını vurguladı. 
     Koç, İş Girişim Sermayesi'nin misyonunun hızla büyüme potansiyeli olan şirketlere mali ve idari desteğin yanı sıra yatırımcılar için hızla büyüyen bu şirketlere yatırım fırsatı yaratmak olduğunu ifade etti. 
     İlhami Koç, İş Girişim'de İş Menkul Değerler'in yanı sıra TSKB ve Türkiye Teknoloji Geliştirme Vakfı aracılığıyla Dünya Bankası'nın da ortaklığı bulunduğunu söyledi. 
     
     ''PORTFÖY BÜYÜKLÜĞÜ 82 TRİLYON LİRAYA ÇIKTI'' 

     Koç, girişim sermayelerinin yasal zorunluluk nedeniyle halka arz edilmesi gerektiğine işaret ederek, İş Girişim Sermayesi hisse senetlerinin de bu zorunluluktan dolayı yüzde 32.78'lik bölümünün satışa sunulacağını ve bir hissenin değerinin 3 bin 800 lira olarak tespit edildiğini bildirdi. 
     Koç, şirket sermayesinin 7 trilyon 375 milyar liralık kısmının halka açılacağını belirtti. 
     Halka arz şeklinin sermaye artırımı ve ortak satışı şeklinde olacağını belirten Koç, sabit fiyatla talep toplama yöntemiyle gerçekleştirilecek arzda, taleplerin İş Yatırım liderliğindeki konsorsiyum aracılığıyla 14-15 Ekim tarihlerinde toplanacağını kaydetti. 
     İlhami Koç, halka arzın yüzde 50'sinin yurtiçi bireysel yatırımcılara, yüzde 15'inin alım gücü yüksek büyük bireysel yatırımcılara, yüzde 15'inin yurt dışı kurumsal yatırımcılara, yüzde 10'inin yurt içi kurumsal yatırımcılara ve kalan yüzde 10'luk kısmın da İş Bankası emekli ve çalışanları ile İş Girişim'in iştiraki konumundaki şirketlerin çalışanlarına tahsis edildiğini bildirdi. 
     İş Girişim'in 4 yılda 4 kat büyüdüğüne dikkat çeken Koç, ''2000'de 20 trilyon lira kurulan şirketin bugün portföy büyüklüğü 82 trilyon liraya ulaşmıştır. Girişim sermayesi şirketlerinin kurumlar ve stopaj vergisi ödememesi, tabii ki bu büyümenin en önemli nedenlerinden biridir'' dedi. 
     Yatırımcıların halka açık bir şirketin hisselerini satın aldıklarında belirli bir büyüme evresine gelmiş şirketlere yatırım yapabildiklerini dile getiren Koç, ''İş Girişim, yatırımcılara şirketlerin bu aşamadan önceki ve esasen çok hızlı olması beklenen büyümelerinden getiri elde etmelerini sağlayacaktır. İş Girişim'in yıllık beklenen getiri oranı yüzde 25'tir'' diye konuştu. 
     
     PROBİL, ITD, NEVOTEK VE STEP HALI'DA ORTAKLIK 

     İş Girişim Sermayesi Yatırım Ortaklığı A.Ş. Genel Müdürü Patrick Keating ise yatırım yapacakları şirketlerde, mali yapı, yüksek büyüme potansiyeli, rekabet avantajı, yüksek getiri ile başarılı ve hızlı bir çıkışa uygun olup olmadığı gibi özellikler aradıklarını söyledi. 
     Keating, tüketim malları, bilişim, enerji, turizm, perakende, kozmetik sanayi, gıda ve lojistik sektörlerindeki şirketleri hedeflediklerini kaydetti. 
     İş Girişim Sermayesi'nin portföyü hakkında bilgi veren Keating, bilişim danışmanlığı ve sistem entegratörlüğünde Türkiye'nin önde gelen şirketleri arasında yer alan Probil'de yüzde 10, sesli sistemler ve ödeme cihazları entegratörlüğü alanında faaliyet gösteren ITD'de yüzde 33.4, yazılım ve donanım şirketi olan Cisco'nun iş ortağı Nevotek'de yüzde 75, Step Halı'da yüzde 30 ortaklıkları bulunduğunu ifade etti. 
     
</TEXT>
</DOC>
