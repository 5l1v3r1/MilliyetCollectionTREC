<DOC>
<DOCNO> 262397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/soneko13.html </URL>
<DATE> 2004/08/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Dünyanın en büyük bankasını oluşturma görüşmeleri sürüyor 
</HEADLINE>
<TEXT>

     Japonya'da yüksek mahkeme, dünyanın en büyük bankasını oluşturacak UFJ Holdings ve Mitsubishi Financial Group'un birleşme görüşmelerine devam etmesini onayladı. 
     Daha önce alt mahkeme tarafından verilen iki banka grubunun birleşme görüşmelerini yasaklayan kararının kaldırıldığını belirten Tokyo Yüksek Mahkemesi Sözcüsü Chieko Kamiyana, UFJ ve Mitsubishi Financial Group'un müzakereleri sürdürmesi yolunda hukuki bir engel kalmadığını kaydetti. 
     Japonya'nın önde gelen finansal gruplarından olan UFJ ve Mitsubishi birleşmesi, 1.7 trilyon dolarlık aktif büyüklükle 1.19 trilyon dolarlık aktif büyüklüğe sahip Citigroup'un önünde, dünyanın en büyük bankasını oluşturacak. 
     UFJ ve Mitsubishi, geçen ay sonunda birleşme yönünde temel anlaşmayı imzalamayı planlamış, fakat mahkeme kararıyla bu isteklerini ertelemek zorunda kalmışlardı. 
     Yüksek mahkeme kararından sonra her iki banka grubu, birleşme görüşmelerinin devamından yana olduklarını bildirdi. 
     Mitsubishi Tokyo Sözcüsü Seiji Itai, yüksek mahkeme kararını memnuniyetle karşıladıklarını kaydederek birleşme iradelerinde herhangi bir değişiklik olmadığını söyledi. 
     UFJ ise yüksek mahkeme kararını değerlendirmeyi sürdürdüklerini kaydederek konu ile ilgili daha sonra kapsamlı bir açıklama yapıcaklarını duyurdu. 
     İki bankanın birleşerek dünyanın en büyük bankasını oluşturabilecekleri haberleri, şirketlerin hisse senetlerine de olumlu yansıdı. Tokyo Borsası'nda işlem gören UFJ hisseleri günü yüzde 5 yükselişle kapatırken Mitsubishi hisselerinde yükseliş yüzde 7'yi buldu. 
     
</TEXT>
</DOC>
