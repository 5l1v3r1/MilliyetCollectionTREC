<DOC>
<DOCNO> 265412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/spor/yersen.html </URL>
<DATE> 2004/08/22/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Bak şu Fatih'e 
</HEADLINE>
<TEXT>



Fatih gibi bir silahın varsa dert etme Adam tek başına takımına maç kazandırdı, Trabzonspor'u adeta ipten aldı. Müthiş yetenek, tartışmasız bir futbol zekası ve gol arsızı Fatih Tekke, Trabzonspor'un organize tek atak geliştiremediği ilk 45 dakikalık bölümde "gemisini kurtaran kaptan" oldu. Yaklaşık 35 metreden Fevzi'yi avlayan vuruş Allah vergisi yeteneklerinin senteziydi. Bu gol öyle bir anda geldi ki, sormayın gitsin. Malatyaspor'un etkili oynadığı, rakip alanda baskı kurduğu, pozisyon ürettiği ve öne geçtiği bölümde yoktan var ettiği eşitlik sayısı Bordo - Mavili ekibe hayat verdi. 
Fatih'in "ettikleri" bununla da kalmadı. O maçın kahramanıydı. Takımının galibiyet golünde yine onun imzası vardı. Gökdeniz'e attırdığında da. Malatyaspor'un ikinci golle umutlanmasından sonra Trabzonspor'a nefes aldıran sayıda da. Hepsi Fatih Tekke patentliydi. 
Trabzonspor çok zorlu bir deplasmanı kazasız atlatırken, ortaya koyduğu futbol hiç de tatmin edici değildi. Orta sahada arkadaşlarının açığını yama kapar gibi örten Hüseyin, Petkoviç'in sakatlığından sonra kaleyi devaralan, yediği iki gole karşın kurtardığı kritik penaltı ve asgari beş pozisyondaki becerisiyle Hasan. Biraz da Hasan Üçüncü ve Lee. Gerisi aksayan dişlilerdi. 
Malatyaspor dünkü futbolu, mücadelesi ile Aykut Kocaman'dan çok fazla şey aldığını kanıtladı. Ancak gol bölgelerindeki sıkıntısı, kazanabileceği maçı puansız bitirmesine yol açtı. Rakibine göre çok daha istekli, organize ve üstün olmalarına karşın, Trabzonspor kalesi önündeki etkisizliği en büyük zaafıydı. Bize göre Sarı - Kırmızılı ekip, dünkü görüntüsüyle asgari beraberliği hak etmişti. Tabii ki Trabzonspor'un Fatih Tekke gibi öldürücü bir silahı olmasaydı. 
Sonuçta golleri, üst düzey mücadelesi ve zaman zaman nefes kesen temposuyla seyre değer bir doksan dakikaydı. 



</TEXT>
</DOC>
