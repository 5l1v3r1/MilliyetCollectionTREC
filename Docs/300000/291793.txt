<DOC>
<DOCNO> 291793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonspo29.html </URL>
<DATE> 2004/11/24/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kocaman Gençlerbirliği maçından 3 puan almak istiyoruz... 
</HEADLINE>
<TEXT>

     Malatyaspor Teknik Direktörü Aykut Kocaman, Gençlerbirliği maçından 3 puan almak istediklerini söyledi. 
     Kocaman, yaptığı açıklamada, bu tür maçlarda sanki teknik adamların rekabeti varmış gibi yansıtıldığını ve bunun doğru olmadığını belirtti. 
     İki takım arasında yapılacak karşılaşmanın Oğuz Çetin ile kendi arasındaki rekabet maçı olmadığını ifade eden Kocaman, ''Malatyaspor ve Gençlerbirliği takımlarının mücadelesi olacak. Dolayısıyla karşılaşmaya bu yönüyle bakmak doğru olur. Oğuz Çetin zamanında çok büyük bir futbolcuydu, çok da iyi bir antrenör olacak'' dedi. 
     Son haftalarda iyi futbol oynamalarına karşın maç kazanamadıklarını anlatan Kocaman, şöyle dedi 
     ''Gençlerbirliği maçından mutlak 3 puan almak istiyoruz. Geçtiğimiz haftalarda oynadığımız maçlarda şanssızlıkla birlikte beceriksizliğimiz de söz konusuydu. Son vuruşlarda iyi değildik. Gençlerbirliği karşısında şanssızlık ve beceriksizliğe dur deyip kazanmak istiyoruz. Her zaman olduğu gibi, maçın seyri içerisinde sonuç ne olursa olsun, taraftar desteğine ihtiyacımız var.'' Malatyaspor yönetim kurulu ve bazı futbolcular, ''24 Kasım Öğretmenler Günü'' dolayısıyla Malatya Milli Eğitim Müdürlüğü'nü ziyaret ederek, öğretmenler gününü kutladılar. 
     
</TEXT>
</DOC>
