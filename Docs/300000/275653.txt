<DOC>
<DOCNO> 275653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonsiy16.html </URL>
<DATE> 2004/09/28/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
AKP'de milletvekilleri, bakanlardan şikayetçi... 
</HEADLINE>
<TEXT>

     Başbakan Tayyip Erdoğan, kabinede yapacağı değişikliğin sayısı ve zamanlamasını belirlerken, beklenenin tersine tek başına karar verecek. Erdoğan'ın kabine revizyonunu yalnızca Dışişleri Bakanı Abdullah Gül'le istişare etmesi bekleniyor. 
     Ancak karar vermeden önce, Kızılcahamam kampında milletvekillerini 28 ayrı gruba ayıran Erdoğan tümüyle tek tek konuşuyor, şikayetleri dinliyor. Erdoğan, milletvekillerinin kabine hakkındaki görüşlerini de not alıyor, bakanlara yönelik eleştirileri topluyor. 
     Erdoğan'ın Grup Başkanvekilleri seçimi için Kızılcahamam'daki kampta milletvekillerinin görüşlerini alması olası kabine revizyonunun yakında gerçekleşeceği değerlendirmelerine yol açtı. 
     Edinilen bilgilere göre Başbakan Erdoğan, kabinede yapacağı olası bir revizyonu hiçbir şekilde parti içindeki kurulların gündemine getirmeyecek. 
     Buna göre Erdoğan, önce 2003'teki ilk Büyük Kongre, ardından da yerel seçimler döneminde yapmak istediği, ancak her ikisinde de ertelemek durumunda kaldığı kabine revizyonunun boyutuna ve zamanlamasına kendisi karar verecek. 
     Aynı değerlendirmelere göre Erdoğan'ın kabine revizyonunu paylaşma konusunda tek bir istisnası olacak. 
     Erdoğan, yapacağı değişiklik konusunda Başbakanlığı devraldığı Dışişleri Bakanı ve Başbakan Yardımcısı Abdullah Gül ile istişarede bulunacak. 
     Erdoğan Gül'e, değiştireceği ve görevlendireceği bakanlar hakkında bilgi verirken, diğer partililerin hemen tamamı değişiklikleri kararnamelerin Cumhurbaşkanı Sezer'in onayına sunulması aşamasında öğrenecekleri belirtiliyor. 
     
     Kampta, milletvekilleri, bakanlardan şu şikayetleri sıraladı 

     Bakanlara ulaşamıyoruz, telefonlarımıza çıkmıyorlar. Selam bile vermiyorlar. 
     Bakanlar ilgisiz, hazırladığımız projelere bakılmıyor. 
     Teşkilatlardan ve seçmenden gelen taleplere çözüm bulamıyoruz, bakanlar uyarılmalı. 
     Revizyon yeni bir canlanma getirebilir. 
     Hükümetin hızına ayak uyduramayan bakanlara yönelik tedbirler alınmalı. 
     Bakanlar sizin rüzgarınızdan yararlanıyor. Sizin sırtınızdan politika yapıyor, proje üretmiyor. 
     Fakirlere ve yoksullara yönelik küçük projelerle "para yok" diye ilgilenilmiyor. 
     
</TEXT>
</DOC>
