<DOC>
<DOCNO> 280885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/siyaset/axsiy01.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle sapıklık olur mu 
</HEADLINE>
<TEXT>


Denizli Belediyesi'nin iftar çadırında, harem selamlık uygulamasına kızan AKP'li Belediye Başkanı Zeybekci, "Böyle sapıklık olur mu " dedi 

RAMAZAN ÇETİN DHA 


Denizli Belediyesi'nin eski itfaiye binası bahçesinde kurduğu iftar çadırına gelen vatandaşlar harem selamlık uygulamayla karşılaştı. Belediye Başkanı Nihat Zeybekci, uygulamaya tepki gösterdi. 
Denizli Belediyesi Özel Güvenlik Ekibi elemanları, çadırın soluna kadınları, sağına da erkekleri yönlendirdi. İftara katılan Vali Gazi Şimşek ve Zeybekci, uygulamayı önce fark etmedi. Kadınların bulunduğu bölüme bazı erkekler, çocuklar ve gençlerin oturduğu dikkati çekerken, bazıları da uygulamaya tepki gösterip yemeklerini aileleriyle birlikte yedi. Gazetecilerin uyarısı üzerine, uygulamadan haberi olmadığını ve soruşturma başlatacağını söyleyen Zeybekci, "Böyle sapıklık mı olur Manyakça bir şey. Böyle bir talimatımız yok" dedi. Zeybekci, görevlilerin gayri ihtiyari böyle davranmış olabileceğini, insanların iftarlarını aileleriyle açmalarının doğal bir şey olduğunu vurguladı. 


</TEXT>
</DOC>
