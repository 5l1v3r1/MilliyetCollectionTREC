<DOC>
<DOCNO> 284587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/yazar/okur.html </URL>
<DATE> 2004/10/30/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Vanlı kadınların AB yolculuğu 
</HEADLINE>
<TEXT>


Onlar ilk kez bu yaz ishalden dolayı çocuklarını kaybetmediler. Onlar ilk kez bu yaz tek başına otobüse bindiler. Ve ilk kez kendi başlarına çarşıya alışverişe gittiler. En önemlisi, her ay evlerine düzenli 80 milyon lira para getirmeye başladılar... 
Peki, bu kadınlar kim 
Bu kadınlar, Türkiye'nin en yoksul illerinden biri olan Van'dan. Artık hayatları değişiyor. Güvenleri artıyor. Çünkü çoğu okumayı yazmayı öğreniyor. 
Vanlı kadınların hayatını yine Vanlı kadınlar değiştiriyor. 
İşte bu kadınlardan biri Sultan Bayram. 30'lu yaşlarda. Avukat, kendisi eğitimli ama Vanlı kadınlar eğitimsiz. Üstelik Vanlı kadınların yüzde 94'ü aile içi ve dışı şiddete maruz kalıyor. 
Kısacası Van'da kadının adı da işi de yok. Tablo umutsuz. 
Bayram, bu tabloyu değiştirmek için 20 kadınla birlikte 2002 yılında "Sınırlı Sorumlu Yaşam, Kadın, Çevre, Kültür ve İşletme Kooperatifi" kurdu. Bu kooperatif kadınlara okuma - yazma öğretecek, sağlıklı yaşamayı anlatacak. En önemlisi de üretim ve pazarlama ayağında kadın emeğine gelir yaratacak. Van'ın geleneksel çorap ve kilimi pazarlanacak. 
Ama nasıl 
Biliyoruz ki Türkiye 1999-2002 yılları arasında MEDA Programı'nı uygulamaya soktu. "Ekonomik ve Toplumsal Kalkınmaya Yönelik Kalkınma Stratejisi Programı ve Gümrük Birliği'nin Güçlendirilmesine İlişkin Avrupa Stratejisi Programı'ndan 1 milyar 40 milyon euro hibe kullandı. Bu program STK'lar için ilk yolculuktu. 2002 yılından itibaren AB, Türkiye için ayrılan fonları tek bütçe kalemine aktardı. Ve STK'lar için yol haritasını belirledi. 
2002 Kasım ayında Sivil Toplum Geliştirme Programı'nı devreye soktu. Bu programın altında "Yerel Sivil Gişimlerin Desteklenmesi" için 1 milyar 200 milyon euro ayırdı. Ve ilk 300 bin euroluk bölüm için proje çağrısında bulundu. 
İşte Sultan Bayram, kaynak arayan kooperatifi için bu programa başvurdu. Bir yıllık bir dönem için program kapsamında 74 bin 200 euroluk destek aldı. Ve Van'ın en yoksul 100 ailesi için çalışmaya başladı. Program şu an yedinci ayında. İşler iyi gidiyor. Üretilen kilim ve çoraplar açılan sergilerde satılıyor. 
Van ve Ürgüp'te açılan sergi, 2005 şubat ayında İstanbul'a Ortaköy'e gelecek. 
Her şey iyi güzel de biz bunları niye yazdık 
Çünkü AB, STK'lar için farklı konularda düzenli olarak hibe programları açıklıyor. İşte 13 Ağustos'ta 55 milyon euroluk üreme sağlığı projesi için hibeden yararlanan STK'lar belli oldu. Yakında bu programın ikinci ayağı açıklanacak. Biz size bu program için yararlanabileceğiniz adresleri verelim. www.deltur.cec.eu.int ve www.stgp.org 
Ve hibe programlarından yararlanmak için çevrenizdeki sivil toplum kuruluşlarını takip edin. 



</TEXT>
</DOC>
