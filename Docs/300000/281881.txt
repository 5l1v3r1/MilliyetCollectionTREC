<DOC>
<DOCNO> 281881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy16.html </URL>
<DATE> 2004/10/20/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Baykal ''Yükseköğretimin yükünü sadece devlet üniversiteleri çekiyor'' 
</HEADLINE>
<TEXT>

     CHP Genel Başkanı Deniz Baykal, Türkiye'deki 21 vakıf üniversitesindeki öğrenci sayısının, üniversitelerdeki toplam öğrenci sayısının ancak yüzde 3'ünü oluşturduğunu belirterek, ''Türkiye'de yükseköğretimin yükünü sadece devlet üniversiteleri çekiyor'' dedi. 
     Deniz Baykal, 9. Cumhurbaşkanı Süleyman Demirel'in de katıldığı Süleyman Demirel Üniversitesi SDÜ yeni akademik yılı açılış töreninde yaptığı konuşmada, Demirel'in Türkiye'nin her yerinde büyük eserler bıraktığını belirtti. 
     ''Katkılarınızın içinde bence en önemlilerinden birisi, sadece Isparta'da değil, Türkiye'nin her yerinde üniversitelerimizin Anadolu'ya yayılması projesine öncülük etmiş olmanızdır'' diyen Baykal, bu çalışmayla yükseköğretimin büyük metropollerin tekelinden çıkarılıp, Anadolu'nun dört bir köşesine yayıldığını söyledi. 
     CHP lideri Baykal, Cumhuriyet'in son 10 yıllarında sistemli bir şekilde yükselen bu hareketin, sadece bilimin, teknolojinin yaygınlaşmasını değil, aynı zamanda Anadolu coğrafyasının aydınlanmasına, toplumun sosyal gelişimin hızlanmasına, ülkenin dengeli ilerlemesinin yaygınlaştırılmasına önemli bir katkı yaptığını bildirdi. 
     Türkiye'nin son yıllarda yaşadığı ekonomik krizin en olumsuz etkilerini yükseköğretim alanında gösterdiğini belirten Baykal, şöyle konuştu 
     ''Yükseköğretim alanı, Türkiye'nin hızla desteklemesi gereken bir alandır. Sanayinin gelişmesi, araştırmanın gelişmesi açısından en öncelikli desteklenmesi gereken alan olarak üniversiteler, akademik eğitim kendisini gösteriyor. Ama maalesef bu konuda gereken kararlığı gösteremiyoruz.'' 
     
     DEVLET VE VAKIF ÜNİVERSİTELERİ 
     Baykal, Türkiye'de 21'i vakıf olmak üzere toplam 74 üniversite bulunduğunu ifade ederek, şöyle devam etti 
     ''Türkiye'de yükseköğretimin yükünü sadece devlet üniversiteleri çekiyor. 21 vakıf üniversitesinde okuyan öğrenci sayısı, toplam üniversite öğrenci sayısının yüzde 3'ünden ibarettir. Mali olanaklar bakımından bir kıyaslama yapılacak olursa, devlet üniversitelerinin çok büyük engellerle karşılaştıklarını, çok büyük haksızlığa maruz bırakıldıklarını görmek durumundayız. 
     Devlet üniversitelerini kısıtlı bütçe olanaklarının, yetkisizliğin, olanaksızlığın, standart uygulamanın tutsağı olmaktan çıkarmak lazımdır. Devlet üniversitelerimize de özel üniversitelerin sahip olduğu esnekliği, maaş esnekliğini, kadro oluşturabilme esnekliğini sağlayacak değişiklikleri bir an önce gerçekleştirmeye ihtiyaç vardır.'' Baykal, 1950'lerde bir profesörün, hakimin veya bir albayın maaşının iki katı, 1983'te bir orgeneralin maaşı kadar maaş aldığını söyledi. Baykal, ''Şimdi geldiğimiz noktada bir profesör, bir albay emeklisinin ya da bir hakim emeklisinin altında maaş almak durumundadır. Bu doğru bir düzen değildir, değiştirilmesi gereken bir düzendir. Elbette yargıçlarımızı, ordu mensuplarımızı hak ettikleri düzeyde bir maaşla değerlendirmeliyiz. Ama bu değerlendirmenin bedeli öğretim üyelerinin, üniversite mensuplarının mali bakımdan haksızlığa maruz bırakılması olmamalıdır'' dedi. 
     
</TEXT>
</DOC>
