<DOC>
<DOCNO> 267953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur47.html </URL>
<DATE> 2004/08/31/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
UNESCO yarışmasında Türk öğrenciler finalde... 
</HEADLINE>
<TEXT>

     DaimlerChrysler ve UNESCO'nun, kültürlerarası diyalog ve bilgi alışverişine destek vermek amacıyla 2003 yılında başlattığı ''Mondialogo Okul Yarışması''nda Ankara Özel Yüce Fen Lisesi öğrencileri finalist oldu. 
     Mercedes-Benz Türk A.Ş'den yapılan yazılı açıklamaya göre, 126 ülkeden 25 bin öğrencinin katılımıyla gerçekleşen yarışmada, Ankara Özel Yüce Fen Lisesi öğrencileri 50 finalist arasında yer aldı. 
     Dominik Cumhuriyeti'nden öğrencilerle ortaklık oluşturan Ankara Özel Yüce Fen Lisesi ekibinin, kültürel farklılıklar üzerine hazırladığı çalışmadaki ''yaratıcı yaklaşım ve iki ekip arasındaki yakın diyalog'' jürinin büyük beğenisini topladı. 
     Aralarında Brezilyalı ünlü yazar Paulo Coelho'nun da bulunduğu uluslararası jüri tarafından seçilen ''Mondialogo Okul Yarışması'' finalistleri, Eylül ayında İspanya'nın Barcelona kentinde final için buluşacak. 
     Finalistler arasından seçilecek 3 ekip, aynı kentte düzenlenecek Mondialogo Sempozyumu'nda ödüllerini alacak. 
     
</TEXT>
</DOC>
