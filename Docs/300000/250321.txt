<DOC>
<DOCNO> 250321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur23.html </URL>
<DATE> 2004/06/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Kadıköy Belediyesi uygun fiyatlarla beton ve zemin etidü yapıyor... 
</HEADLINE>
<TEXT>

     Binaların depreme dayanıklılıklarının kontrol edilmesi amacıyla kurulan Kadıköy Belediyesi'ne bağlı Beton ve Zemin Laboratuvarı'nda, çok uygun fiyatlarla hizmet veriliyor. 
     Kadıköy Belediye Meclisi Üyeleri ile birlikte Ataşehir'deki Beton ve Zemin Laboratuvarı'nda yapılan çalışmaları yerinde inceleyen Belediye Başkan Yardımcısı Gürsel Tekin, laboratuvarın çok cüzi fiyatlarla hizmet verdiğini söyledi. 
     Kamuya ait binaların testlerini bedava yaptıklarını anlatan Tekin, ''Beton ve zemin kontrolleri maliyetine yapılıyor. Maksadımız para kazanmak değil, bizim için öncelikle Kadıköylüler'in sağlığı önemli'' dedi. 
     Tekin, Türkiye'de beton ve zemin laboratuvarı olan tek belediye olduklarını vurgulayarak, üniversiteler ve özel kuruluşlarda da bu testlerin yapıldığını, oralardaki ücretlerin ise daha yüksek olduğunu kaydetti. 
     Her talebi karşılamak için yoğun bir şekilde çalıştıklarını dile getiren Tekin, herkesi binalarının beton ve zemin testlerini mutlaka yaptırması gerektiğini bildirdi. 
     Tekin, Kadıköy dışından da özellikle kamuya ait binalardan çok talep aldıklarını, ancak önceliğin Kadıköylüler'de olduğunu ifade etti. 
     Gürsel Tekin, 1999 depreminden sonra ilçede yapılan her inşaatın zemin etüdü ve beton dayanıklılık testlerini mutlaka istediklerini anlatarak, inşaat sahiplerinin bu testleri ya belediyenin ya da başka bir laboratuvarda yaptırdıklarını belirtti. 
     
     ''DAİRE BAŞINA 20 MİLYON LİRA'' 
     Kadıköy Belediyesi Çevre Koruma Müdürü Şule Yardım da, eviyle ilgili beton sağlamlık testi yaptırmak isteyenlerin belediyeye gelerek müracaat edebileceklerini söyledi. 
     Bu tür başvurular halinde öncellikle binanın projesinin incelendiğini, sonra da binanın sağlamlığının ölçüldüğünü ifade eden Yardım, ''Bu testler çok düşük fiyatlarla yapılıyor. Ama her bina için değişir. Mesela orta ölçekli bir binada daire başına 20 milyon lira alıyoruz'' diye konuştu. 
     Yardım, Kadıköy'deki tarihi çarşının ''pilot bölge'' seçildiğini ve bu alanda yer alan tüm binaların sağlamlık açısından kontrolden geçirileceğini bildirdi. 
     Laboratuvar Sorumlusu Menekşe Tekin de, yapılan testlerle betonun kalitesi ile olası bir depremde hasar alıp almayacağını belirlediklerini anlattı. 
     Türkiye'ye hazır betonun 1980 yılından sonra girdiğine dikkat çeken Tekin, bu nedenle 15-20 yıllık mevcut binalarda şu anki beton kalitesinin olmadığını vurguladı. 
     Tekin, eski binalarda ve 1999 depremine kadar yapılan inşa edilen bazı binaların betonlarında denizden alınan kumların herhangi bir analize tabi tutulmadan kullanıldığını ifade ederek, bu nedenle her binanın beton testinden mutlaka geçmesinin büyük önem taşıdığını kaydetti. 
     
     ''KADIKÖY'ÜN ZEMİNİ, İSTANBUL'UN EN SAĞLAM ZEMİNİ'' 
     Beton ve Zemin Laboratuvarı Danışmanı Tamer Gürsoy da, Kadıköy'ün jeoloji haritasını çıkardıklarını anlatarak, ilçenin zemininin İstanbul'un en sağlam zemini olduğunu söyledi. 
     Kızıltoprak'tan Bostancı'ya kadar olan bölgenin yerleşime uygun alan olduğunu ifade eden Gürsoy, Moda ve Acıbadem'in de en az önlem alınarak yerleşim yapılacak alanlar olduğunu bildirdi. 
     Gürsoy, dere yataklarının bulunduğu bölgelerin, Kurbağalıdere, İncirlibostan gibi yerlerin ise sorunlu olduğunu dile getirerek, önlemler alınarak ve sondaj çalışması ile zemin iyileştirmesi gerçekleştirilerek buralarda da inşaat yapılabileceğini sözlerine ekledi. 
     
</TEXT>
</DOC>
