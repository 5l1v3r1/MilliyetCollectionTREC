<DOC>
<DOCNO> 289111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/guncel/gun03.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Otopark mafyası yandı 
</HEADLINE>
<TEXT>


Karayolları Trafik Yasa Tasarısı'nda yapılacak değişiklikle, otopark mafyasını engellemek için 6 aya kadar hapis ve 5 milyar liraya kadar para cezası verilecek 

ANKARA ANKA 

TBMM İçişleri Komisyonu Başkanı Ziyaeddin Akbulut, alt komisyonda bulunan Karayolları Trafik Yasa Tasarısı'nı yeniden ele alacaklarını, ABD ve Avrupa ülkelerinde yerleşmiş bazı uygulamaları tasarıya ekleyeceklerini ifade etti. Akbulut, yetkisi olmadığı halde park ücreti toplayanlara 3 - 6 ay arası hapis ve 340 - 684 milyon lira arası para cezası verilmesinin tasarıda öngörüldüğünü, ancak bunu yeterli bulmadıklarını bildirdi. Akbulut, otopark mafyasını engellemek için hapis cezasının yanında ağırlaştırılmış para cezası getirilmesi de gerektiğini ve önergeyle otopark mafyası için 2 milyardan 5 milyara kadar para cezası getirileceğini açıkladı. 

Öncelik yayaların 
Akbulut, ambulans ve itfaiye aracı gibi geçiş üstünlüğü olan araçların görev yerlerine ulaşmak için neredeyse hokkabazlık yaptıklarına da dikkat çekerek, "Bu araçların kaldırıma çıktıklarını, trafik akışını riske attıklarını görüyoruz. Ambulans ve itfaiye karayoluna çıktığı an, diğer araçların yolun en sağına yanaşmaları ve yolun açılması için düzenleme yapılacak" dedi. 
Akbulut, yayalarla ilgili düzenlemeyi de tasarıya eklemeyi planladıklarını anlattı. Akbulut, "Yayanın üstünlüğü tartışılmayacak. Yaya, kaldırımlar dışında bile geçmek istediğinde araç durmak zorunda olacak. Yaya motorlu araçlara değil, motorlu araçlar yayalara yol verecek. Yayaya yol vermeyen cezalandırılacak" diye konuştu. 

Yol hakkı yayaların 

Tasarı yasalaşırsa yetkisi olmadığı halde park ücreti alanlar, hapis ve para cezasına mahk m edilebilecek. Tasarıya eklenecek maddeyle, yayalara yol vermeyenler de cezaya çarptırılacak. 


</TEXT>
</DOC>
