<DOC>
<DOCNO> 296271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonsiy10.html </URL>
<DATE> 2004/12/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Erdoğan Bir karara gerek kalmaksızın, müzakerenin başlamasını istiyoruz 
</HEADLINE>
<TEXT>

     Başbakan Recep Tayyip Erdoğan, AB ile müzakere sürecinde üç noktaya dikkat ettiklerini ''artık üyelik'' dediklerini belirterek, ''Bir karara gerek kalmaksızın, müzakere sürecinin başlatılması ve bunun tarihinin açıklanmasını istiyoruz'' dedi. 
     Başbakan Erdoğan, Belçika'nın başkenti Brüksel'e hareketinden önce Esenboğa Havalimanı'nda yaptığı açıklamada, bu akşam, Hollanda Başbakanı ve AB Dönem Başkanı Jan Peter Balkenende ile çalışma yemeğinde biraraya geleceğini söyledi. 
     Bu yemekte, artık son haftasına girilen AB zirvesiyle ilgili gelinen son noktayı karşılıklı olarak ele alma fırsatı bulacaklarını ifade eden Erdoğan, yarın da Avrupa Komisyonu Başkanı Jose Manuel Durao Barroso ve AB Genişlemeden Sorumlu Komiseri Oli Rehn ile görüşeceğini kaydetti. 
     Erdoğan, TOBB ve İktisadi Kalkınma Vakfı'nın ortaklaşa düzenlediği, birçok sivil toplum örgütü ve işadamının da katılacağı geniş katılımlı bir toplantıda da yer alacağını ve yarın akşam Türkiye'ye döneceğini söyledi. 
     Erdoğan, ''Bu görüşmelerin artık, son haftasına girmiş olduğumuz AB zirve toplantısı öncesinde hayırlara vesile olmasını temenni ediyorum'' dedi. 
     
     ''MEDYA ARACILIĞIYLA GÖRÜŞMEYECEĞİZ'' 
     Bir gazetecinin, Hollanda Dışişleri Bakanı Ben Bot'un Kıbrıs'ın tanınmasıyla ilgili açıklamasını anımsatması üzerine Erdoğan, şöyle konuştu 
     ''Biz hükümet olarak, defaatle bu konudaki açıklamalarımızı yaptık. Her şeyden önce şu bilinmelidir Biz AB üyesi ülkelerin, gerek hükümet, gerekse devlet başkanlarıyla yazılı ve görsel medya aracılığıyla görüşmeyeceğiz. Onun için de bu tür haberleri aldığım zaman, değerlendirmeyi doğru bulmuyorum. Fakat bu konudaki kanaatimiz bellidir. Bu konuda, üç noktaya dikkat ediyoruz Artık üyelik diyoruz. Çünkü Kopenhag siyasi kriterleriyle ilgili masanın üzerinde hiçbir şey kalmamıştır. AB'ye üyelik yolundaki müzakere sürecinin başlayabilmesi için atılması gereken adımları, yapılması gereken ödevleri, Türkiye yerine getirmiştir. Anayasal, yasal, yapılması gereken her türlü değişiklikleri, bunların hepsini yaptık. Bu 6 Ekim Komisyon raporu ile de açık ve net şekilde ortadır. 
     İkincisi İkinci bir karara gerek kalmaksızın, müzakere sürecinin başlatılmasıdır ve bunun tarihinin açıklanmasıdır. 
     Üçüncüsü Kopenhag siyasi kriterleri içerisinde yer almayan herhangi bir siyasi içerikli bir kararla, bize bir dayatmada bulunmamalarıdır. Bunları, çok açık ve net bir şekilde söyledik, söylüyoruz. Şu andaki tavrımızı da budur.'' 
     
     ''AÇIK VE NET BELİRTTİM'' 
     ''Kıbrıs'ta çözüm için yeni bir inisiyatif başlatmayı düşünüyor musunuz '' sorusuna Erdoğan, her şeyi açık ve net olarak belirttiği karşılığını verdi. 
     Şu anda Türkiye'nin önünde tek süreç olduğuna ve bunun da 17 Aralık tarihi olduğuna dikkati çeken Erdoğan, ''17 Aralık'ın da bütün çerçevesi bellidir. O da Kopenhag siyasi kriterlerinde, özellikle 2002 Kopenhag zirvesinde de belirlenmiştir'' diye konuştu. 
     Erdoğan, Türkiye lehine üçüncü bir taslaktan bahsedildiğinin hatırlatılması üzerine de medya aracılığıyla bir değerlendirme yapmayacağını yineledi. 
     Başbakan Erdoğan, 17 Aralık tarihine kadar açıklanacak taslakların Türkiye'yi memnun etmemesi durumunda da Brüksel'e gidip gitmeyeceğinin sorulması üzerine, ''Şu anda Brüksel'e gidiyorum. Dönüp geleceğiz, geldikten sonra 15'in de tekrar Brüksel'e gideceğiz'' dedi. 
     Sarı-lacivert kravat taktığının anımsatılarak, dün akşamki Fenerbahçe-Manchester United maçını izleyip izlemediğini soran bir gazeteciye Erdoğan, ''Maçı 90 dakika izledim. Ülkem adına çok mutluyum'' yanıtını verdi. 
     Bu arada, Erdoğan, Esenboğa Havalimanı'na hareketinden, Başbakanlık Merkez Bina'ya gelerek, devam eden tadilat çalışmaları hakkında bilgi aldı. 
     
</TEXT>
</DOC>
