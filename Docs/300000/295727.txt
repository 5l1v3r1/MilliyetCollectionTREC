<DOC>
<DOCNO> 295727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/guncel/gun05.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Schröder aldatıyor' 
</HEADLINE>
<TEXT>


CDU Federal Yönetim Kurulu'na seçilen Emine Demirbüken, Alman hükümetinin Türkiye'yi aldattığını öne sürdü 

MEHMET AKTAN Frankfurt 

ALMANYA Hıristiyan Demokrat Birlik Partisi'nin CDU Federal Yönetim Kurulu'na ilk kez bir Türk seçildi. Düsseldorf'ta önceki akşam yapılan kurultayda yüzde 66.78 oranında oy alan Emine Demirbüken - Wegner, 24. sıradan 26 üyeli yönetim kuruluna girmeyi başardı. 
Demirbüken oylama öncesi kürsüde, hükümetin Türkiye'nin AB'ye alınması tartışmasında bir çeşit "aldatma" manevrası yaptığına dikkat çekti. Demirbüken, şunları söyledi 
"AB'nin yeni üyelerin yükünü kaldıracak güçte olmadığını herkes biliyor. Yeni üyelerin tam uyumu sağlanmaya çalışılırken, Bulgaristan ve Romanya sırada bekliyor. Ama Başbakan Gerhard Schröder ile Dışişleri Bakanı Joschka Fischer, Türkiye ile stratejik oyun oynuyor ve ciddi dış politikayı zora sokuyorlar. Bu yolla 10 bin seçmenin oyu kazanılabilir, ama sonraki kuşaklara karşı günah işlenmiş olur." 

İmtiyazlı ortaklığa hayır 
"Türkiye'ye imtiyazlı ortaklık teklifine CDU yönetim kuruluna girmeden önce de karşıydım. Girdikten sonra bunu destekleyeceğimi zannetmeyin" diyen Demirbüken, kriterleri yerine getiren Türkiye'nin tam üye olmasından yana olduğunu ifade etti. Demirbüken, Türkiye'nin üyeliğine karşı çıktığı yönündeki haberleri ise, "Ben böyle bir şey söylemedim. Nasıl AB şu anda Türkiye'nin girmesine hazır değilse, Türkiye'nin de şu an tam üyeliğe hazır olmadığını söyledim" diye değerlendirdi. 


</TEXT>
</DOC>
