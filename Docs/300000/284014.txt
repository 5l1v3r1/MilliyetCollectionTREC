<DOC>
<DOCNO> 284014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun13.html </URL>
<DATE> 2004/10/28/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
New York Times ABD Ramadi'de kontrolü hızla kaybediyor 
</HEADLINE>
<TEXT>

     New York Times gazetesi, Amerikan kuvvetleriyle Irak'taki geçici yönetimin, Felluce yakınlarındaki Ramadi kentinde kontrolü hızla kaybettiğini ileri sürdü. 
     Ramadi'nin, Felluce'den daha büyük ve stratejik açıdan daha önemli olduğu hatırlatılan haberde, kentin en büyük aşiretinin lideri olan Şeyh Ali El Dulaimi'nin, kentteki duruma dair olumsuz düşüncelerine yer verildi. 
     El Dulaimi, Başbakan İyad Allavi yönetiminin Ramadi'de herhangi bir etkisi bulunmadığını ve kentin kaos içinde olduğunu söylerken, askeri kaynakların açıklamalarına dikkati çeken gazete, Ramadi'nin hızla, Amerikalı askerlerin giremeyeceği bir kent konumuna geldiğini yazdı. 
     Haberde, Amerikalılarla çalışan Iraklılara yönelik saldırıların son 6 hafta içinde arttığı ve Iraklı güvenlik görevlilerinin, askerlere düzenlenen saldırılara yardımcı olmak için bilgi sızdırdıklarından şüphelenildiği belirtildi. 
     Gazete, kentin tekrar yapılandırılmasına ilişkin çabalarda, bölge sakinlerinin çalışmakta isteksiz olmaları nedeniyle zorlanıldığını kaydetti. 
     Ramadi ile Felluce'deki direnişçiler arasındaki yakınlığın, ABD'nin Felluce'ye yönelik olası askeri harekat planlarını olumsuz yönde etkilediği belirtilen gazete haberinde, Saddam Hüseyin dönemindeki Baas Partisi yöneticilerinin, Ramadi'deki direnişe maddi destek sağladıkları da belirtildi. 
     
</TEXT>
</DOC>
