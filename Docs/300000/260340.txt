<DOC>
<DOCNO> 260340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sontur34.html </URL>
<DATE> 2004/08/03/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Türk turizmi rekordan rekora koşuyor... 
</HEADLINE>
<TEXT>

     Türk turizmi rekordan rekora koşmaya devam ediyor. Türkiye'yi 7 ayda 9 milyon 323 bin 343 kişi ziyaret etti. 
     Turizm Bakanlığı'ndan yapılan yazılı açıklamada, turizmde yılın ilk 7 aylık rakamlarının gelecek için umut verdiği bildirildi. 
     Ocak-Temmuz ayları arasında Türkiye'yi ziyaret eden yabancı sayısında geçen yılın aynı dönemine göre yüzde 37.06'lık bir artış yaşandı. Böylece ilk 7 ayda Türkiye'yi 9 milyon 323 bin 343 kişi ziyaret etti. 
     Kültür ve Turizm Bakanlığı tarafından hazırlanan sınır giriş-çıkış istatistiklerine göre, yılın ilk 7 ayında OECD ülkelerinden gelen ziyaretçi sayısı yüzde 36.5'lik bir artışla 5 milyon 728 bin 308 kişi oldu. 
     Doğu Avrupa'dan gelen ziyaretçi sayısında ise yüzde 40.55'lik bir artış kaydedildi. Türkiye'ye gelen yabancıların yüzde 61.44'ünü 5 milyon 728 bin 308 kişi ile OECD ülkeleri, yüzde 28.27'sini de 2 milyon 635 bin 352 kişi ile Doğu Avrupa ülkeleri oluşturdu. 
     Ocak- Temmuz aylarında Türkiye'ye en çok turist gönderen ülke sıralamasında Almanya 2 milyon 26 bin 619 ile birinci olurken, Rusya Federasyonu 886 bin 656 ile ikinci, Bulgaristan ise 723 bin 907 ile üçüncü sırada yer aldı. Bulgaristan'ı sırasıyla İngiltere, Hollanda, Fransa, İran, Avusturya, Yunanistan, Belçika, Azerbaycan, Ukrayna, A.B.D., İsveç ve İsrail izledi. 
     
     TEMMUZ SICAKLARI TURİZME YANSIYOR 
     Hava sıcaklıklarındaki belirgin artış iç turizmde hareketlenme yaratırken, özellikle sahil bölgelerinde turist sayısı artış gösterdi. 
     2004 yılı temmuz ayında Türkiye'yi ziyaret eden yabancı sayısı geçen yılın aynı ayına göre yüzde 21.82'lik bir artış gösterdi. 
     Temmuz ayında 2 milyon 595 bin 8 turistin ziyaret ettiği Türkiye, aynı ayda OECD ülkelerinden 1 milyon 734 bin 281 kişi, Doğu Avrupa ülkelerinden ise 618 bin 266 kişiyi ağırladı. 
     Bu rakamlarla geçen yılın aynı ayına göre OECD ülkelerinden gelen yabancı sayısında yüzde 22.24'lük bir artış gerçekleşirken, Doğu Avrupa ülkelerinden gelen ziyaretçi sayısında da yüzde 27.87'lik bir artış yakalandı. 
     Temmuz ayında ülkemize en çok ziyaretçi gönderen ülkeler sıralamasında ise yine Almanya yüzde 20.28 ile zirveyi korurken, Rusya Federasyonu yüzde 9.55 ikinci, İngiltere'de yüzde 9.47 ile üçüncü sırayı aldı. İngiltere'yi sırasıyla Hollanda, Avusturya, Bulgaristan, Fransa, Belçika, İran, Yunanistan, İsveç, İsrail, İtalya, Danimarka ve Ukrayna izledi. 
     Açıklamada, Temmuz ayında Türkiye'ye gelen yabancı ziyaretçilerin yüzde 4.2'sinin günübirlikçi olduğu ifade edilirken, turistlerin yüzde 73.85'i hava, yüzde 18.40'ı kara, yüzde 0.47'si tren, yüzde 7.28'i ise deniz yolunu tercih etti. 
     
</TEXT>
</DOC>
