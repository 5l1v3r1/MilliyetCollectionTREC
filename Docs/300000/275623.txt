<DOC>
<DOCNO> 275623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko39.html </URL>
<DATE> 2004/09/28/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Denizbank hisselerine katrilyonluk talep... 
</HEADLINE>
<TEXT>

     Denizbank'ın halka arzında, 1 katrilyon lirayı aşkın talep toplandığı bildirildi. 
     Denizbank Genel Müdürü Hakan Ateş, 23-24 Eylül'de gerçekleştirilen halka arza ilişkin düzenlediği basın toplantısında, Zorlu Enerji halka arzında 478 bin yatırımcı ile rekora imza atan Zorlu Grubu'nun finans alanındaki en büyük yatırımı Denizbank'ın halka arzının da büyük bir başarıyla tamamlandığını söyledi. 
     TSKB liderliğinde Deniz Yatırım ve İş Yatırım eş liderliğinde toplam 32 aracı kuruluştan oluşan konsorsiyum tarafından gerçekleştirilen halka arzda, yurt içi ve yurt dışından 20 bin 797 tasarruf sahibinin talepte bulunduğunu belirten Ateş, gelen yüksek talep nedeniyle yatırımcı taleplerinin kısmen karşılandığını bildirdi. 
     Denizbank halka arzının İMKB ve SPK açısından da gurur duyulacak bir halka arz olduğunu ifade eden Ateş, ''Bunun son derece önemli gelişmelerin habercisi olduğunu belirtmek istiyorum'' dedi. 
     Yurt içine tahsis edilen toplam 27.5 milyon lot hisse senedine karşılık 120 milyon lot talep toplandığını, taleplerin toplanmasının ardından kesin satış fiyatının 2 bin 875 lira olarak belirlendiğini aktaran Ateş, küçük bireysel yatırımcı kategorisinde 5 mislinden fazla talep toplandığını ve taleplerin karşılanma oranının yüzde 19.4 olarak gerçekleştiğini duyurdu. 
     Ateş, Avrupa Birliği-Türkiye ilişkisinin en sıcak olduğu zamanda yapılan Denizbank halka arzında, yurt dışına tahsis edilen 87 milyon dolarlık Denizbank hisselerine yaklaşık 5 kat, 428 milyon dolar tutarında talep geldiğini açıkladı. 
     Ateş, şöyle konuştu. 
     ''Amerika ve Avrupa'da dünyanın en büyük yatırım bankası Merril Lynch liderliğinde yaklaşık 90 büyük fon yöneticisine yönelik 10 ayrı şehirde gerçekleştirilen road show'da 63 birebir görüşme, 4 grup görüşmesi, 5 telekonferans yapıldı. 73 kurumsal yatırımcı Denizbank hissesi satın almak üzere teklifte bulundu. Bunlardan 65'inin talebi kabul edilerek, yurt dışına tahsis edilen hisse miktarı yaygın bir satışla tamamlandı.'' 
     
     DENİZBANK 1 EKİM'DE BORSA'DA 
     Ateş, Denizbank hisse senetlerinin İMKB Yönetim Kurulu'nun yarın yapacağı toplantıyı takiben 1 Ekim Cuma günü DENIZ kodu ile sistem görmeye başlamasının beklendiğini bildirdi. 
     Talep sahiplerinin büyük bölümünün Zorlu Grubu ve banka çalışanları olduğunu da belirten Ateş, yabancı satışlardaki başarının da yabancı yatırımcıların Türk bankacılık sektörüne güven tazelemeleri olduğunu ifade etti. 
     Soruları da yanıtlayan Ateş, yurt dışında anormal büyüklükte fonlar toplandığını, bu fonların Türkiye gibi ülkelere yönelme arzularının çok yüksek olduğunu belirterek, bu fonları çekmek için siyasi istikrar ve yurt dışı yapılara entegre olmak gerektiğini vurguladı. 
     Hakan Ateş, ''Burada kurumsal yönetişim önemli. Azınlık haklarının da en az çoğunluk hissedar kadar korunması gerekiyor'' dedi. 
     Türkiye'nin dışarıdan bakınca çok daha büyük bir ülke görünümünde olduğunu belirten Ateş, ''Türkiye gibi bir ülkeyi yadsıdıkları zaman o da Avrupa Birliği sürecinin kırılma süreci olur diye düşünüyorum. Yurt dışından olumlu izlenim olduğunu gördüm. Bu yürüyüşün sona ereceğine inanç olduğunu gördüm'' diye konuştu. 
     Ateş, bir gazetecinin ''Yönetim Kurulu'nda azınlık haklarını temsil eden bir üye atayacak mısınız '' sorusu üzerine, atama yapacaklarını bildirdi. 
     Hakan Ateş, zina tartışmalarının yapıldığı ve Verheugen'in açıklamalarının gerçekleştiği 23-24 Eylül tarihlerinde gelen taleplerde fark olup olmadığının sorulması üzerine de zina nedeniyle bir şok durum yaşandığını, ''Siz Avrupa olayını yapmayacak mısınız '' gibi sıkıntılı bir dönem olduğunu, büyük şirketlerden büyük talepler gelince ''bu işi yaparız'' dediklerini söyledi. 
     Ateş, ''Ertesi gün AB yolunda artık engel kalmadı açıklaması da bizim çok ileri seviyede bu işi başarıyla sonuçlandırmamızda katkı yaptı'' dedi. 
     
     185.4 TRİLYON LİRALIK GELİR 
     Toplantıda verilen bilgiye göre, halka arzdan 185 trilyon 438 milyar liralık bir gelir sağlandı. Bunun yüzde 78.4'ü banka sermayesine eklenirken, kalanı Zorlu Holding'e gidecek. 
     Zorlu Holding, 22.5 trilyon liralık kısmıyla Denizbank'ın Zorlu Enerji'deki hisselerini alacak. Böylece halka arzda Denizbank sermayesine yaklaşık 168 trilyon lira kaynak sağlanmış olacak. 
     Bankanın halka açıklık oranı yüzde 22.24 olurken, halka arzda 18 bin 520 küçük bireysel yatırımcı, 95 alım gücü yüksek yatırımcı, 2 bin 117 Zorlu Grubu çalışanı, 65 de yurt dışı yerleşik yatırımcı olmak üzere toplam 20 bin 797 tasarruf sahibi talepte bulundu. Talep edilen tutar, 1 katrilyon 9 trilyon 875 milyar 4 milyon liraya ulaşırken, bu talebin 214 trilyon 630 milyar 111 milyon lirası karşılandı. 
     Talebin karşılanma oranı yüzde 21.25 olarak gerçekleşti. 
     Küçük bireysel yatırımcıların talebinin yüzde 19.39'u, alım gücü yüksek yatırımcıların talebinin yüzde 100'ü, Zorlu Grubu çalışanlarının taleplerinin yüzde 60.92'sinin, yurt dışı yerleşik yatırımcıların talebinin de yüzde 20.30'u karşılandı. 
     Türkiye'de 2000 yılı Kasım ayında yaşanan krizden bu yana ilk kez bir halka arzda yurt içi ve yurt dışında 1 katrilyon lirayı aşkın talep toplandığı bildirildi. 
     
</TEXT>
</DOC>
