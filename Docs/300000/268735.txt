<DOC>
<DOCNO> 268735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/soneko14.html </URL>
<DATE> 2004/09/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
PETKİM'e danışman seçilen Finans Yatırım ile sözleşme imzalandı 
</HEADLINE>
<TEXT>

     Özelleştirme İdaresi Başkanlığı ile Petrokimya Holding A.Ş. PETKİM hisselerinin özelleştirilmesi çalışmalarında danışman firma olarak seçilen Finans Yatırım Menkul Değerler A.Ş. arasında sözleşme imzalandığı bildirildi. 
     Finans Yatırım Menkul Değerler A.Ş.'den yapılan açıklamada, 15 Temmuz'da davet usulü ile çıkılan ihaleye 17 firmanın katıldığı kaydedilerek, teklif veren 11 konsorsiyum arasında yapılan teknik ve mali ağırlıklı değerlendirmeler sonucunda, Finans Yatırım'ın ihaleyi kazanarak, Petkim için danışman firma seçildiği hatırlatıldı. 
     Açıklamada, ihalenin ardından Özelleştirme İdaresi Başkanlığı tarafından görüşmelere davet edilen Finans Yatırım Menkul Değerler A.Ş. ile sözleşme imzalandığı belirtilerek, PETKİM'in halka arz çalışmalarına önümüzdeki günlerde start verileceği vurgulandı. 
     1990 yılından bu yana büyük çoğunluğunda konsorsiyum lideri olmak üzere 50'nin üzerinde halka arz projesinde yer alan Finans Yatırım Menkul Değerler A.Ş., ayrıca yatırımcılara yönelik hisse senedi, tahvil bono alımı, repo işlemleri ve yatırım fonları hizmetleri de veriyor. 
     
</TEXT>
</DOC>
