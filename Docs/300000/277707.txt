<DOC>
<DOCNO> 277707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun32.html </URL>
<DATE> 2004/10/06/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
KKTC'de üçlü koalisyon arayışı 
</HEADLINE>
<TEXT>

     Barış ve Demokrasi Hareketi BDH Genel Başkanı Mustafa Akıncı, koalisyon görüşmelerinde 4 bakanlık talep ettiklerine ilişkin iddiaları yalanlayarak, ''Demokrat Parti DP ile denge istedik, 3 ise 3, 2 ise 2'' dedi. 
     Cumhuriyetçi Türk Partisi CTP ve BDH merkez yönetim kurulları, dün akşam yaptıkları toplantılarda, CTP-DP koalisyon hükümetinin, Barış ve Demokrasi Hareketi'nin de katılımıyla genişletilmesi amacıyla bir süreden beri devam eden görüşmeleri değerlendirdiler. 
     CTP Merkez Yönetim Kurulu toplantısının ardından somut bir açıklama gelmezken, BDH Genel Başkanı Akıncı, gazetecilerin sorusu üzerine, görüşmelerin içeriğine ilişkin açıklama yaptı. 
     Akıncı, CTP ile görüşmelerinde ''4 bakanlık talep ettiklerine'' ilişkin haberlerin gerçek olmadığını belirterek, ''Biz sadece DP ile denge istedik'' dedi. 
     Avrupa Birliği AB birimlerinin de bağlı olacağı turizm ve ekonomiden sorumlu Başbakan Yardımcılığı ile bir bakanlık daha talep ettiklerini belirten Akıncı, ''DP 3 bakanlık alacaksa bizim de 3 bakanlık almamız, 2 bakanlık alacaksa bizim de 2 bakanlık almamız gerekir. Bütün söylediğimiz bu. 4 bakanlık talebinde bulunduğumuz ise tamamen yanlış, zaten 10 bakanlık olduğuna bakıldığında bu mantıklı da değil'' diye konuştu. 
     Genel başkanların da katılımıyla BDH ve CTP arasında yapılan gayrı resmi iki toplantıda, demokratikleşme, sivilleşme ve çözüm perspektifinde uyum için yapılması gereken düzenlemelerin ele alındığını kaydeden Akıncı, özetle şunları kaydetti 
     ''Halkın iradesine saygımız olacaksa o zaman 'evet'in gereklerinin yerine getirilmesi ve Annan planı zeminini ayakta tutacak yaklaşımların uyumlaştırılarak hem söylemde hem eylemde yer bulmasını temin etmek gerekir. 3'lü koalisyonun ayaklarından bir tanesi 'KKTC'yi tanıtacağım', öteki 'yok öyle değil', bir başkası da başka bir şey söylerse orada uyum sağlamak kolay olmaz.'' 
     
     ''DP KABUL EDERSE 2 BAKANLIĞA BİLE RAZIYIZ'' 
     Hükümette yetki paylaşımının da mantıklı çerçevede olması gerektiğini ifade eden Akıncı, bu konuda katı ve uzlaşmaz tutum içinde olmadıklarını, alternatifli ve uzlaşmaya yönelik öneriler götürdüklerini söyledi. 
     Bakanlık dağılımıyla ilgili önerilerinin DP ile denge esasına dayandığını anlatan Akıncı, DP'nin 5, BDH'nın 4 milletvekili olmasına karşın, BDH'nın seçimlerde daha çok oy aldığına dikkat çekti. 
     Akıncı, şöyle konuştu 
     ''Bu eşitliği minimumda sağlamaya hazırız ve bunu CTP'ye ilettik. 2 bakanlığa bile razı olduk, yeter ki DP de razı olsun. Eğer dışişleri ve bir bakanlık DP'de olacaksa BDH da turizmden sorumlu başbakan yardımcılığı artı bir bakanlık alsın. DP 2 alacaksa 2'ye razıyız, 3 alacaksa biz de 3 talep ediyoruz. Bu kadar makul ve mantıklı. Biraz serinkanlı ve mantıklı düşünülürse sonuç çıkar. Koalisyonlar uzlaşma kültürüyle kurulabilir.'' BDH Merkez Yönetim Kurulu'nun da dün akşam yaptığı toplantıda oybirliğiyle bu tavrı onayladığını belirten Akıncı, ''Bu yaklaşım sorun üreten değil çözen bir yaklaşımdır. İyiniyet hakim olursa bu sorun aşılır'' dedi. 
     Akıncı, önerilerinin değerlendirilmesini beklediklerini söyledi. 
     
     YARIN ÜÇLÜ GÖRÜŞME OLABİLİR 
     CTP Genel Sekreteri Ferdi Sabit Soyer de MYK'nın dünkü toplantısında BDH ile yaptıkları koalisyona yönelik görüşmelerin ele alındığını söyledi, ancak ayrıntıya girmedi. 
     Soyer, ''CTP Kıbrıs Türk halkının açılımlarını daha da geliştirme niyeti olan hükümet oluşumunu sağlamak için elden geleni yapacak'' dedi. 
     Soyer, DP Genel Başkanı, Dışişleri Bakanı ve Başbakan Yardımcısı Serdar Denktaş'ın bu akşam KKTC'ye dönmesinin ardından, yarın 3'lü bir görüşme olabileceğini kaydetti. 
     
     ARABACIOĞLU ''BÜTÇE SUNULMADAN ŞEKİLLENİR'' 
     Demokrat Parti Genel Sekreteri Mustafa Arabacıoğlu ise Serdar Denktaş'ın bu akşam ülkeye dönüşünün ardından yarın bir durum değerlendirmesi yapılacağını ve hükümet çalışmalarının bütçe onaya sunulmadan hafta içinde şekilleneceğini söyledi. 
     Ulusal Birlik Partisi UBP Genel Sekreteri Salih Miroğlu ile dün görüştüğüne ilişkin haberleri doğrulayan Arabacıoğlu, bu görüşmenin hükümet çalışmalarına yönelik değil, son gelişmeleri değerlendirmek amacıyla yapıldığını belirtti. Arabacıoğlu, kendi talebiyle yapılan görüşmede hükümet çalışmalarının çok kısa bir bölümü oluşturduğunu ifade etti. 
     Arabacıoğlu, UBP ile koalisyon ihtimalini, ''az olasılık'' olarak niteledi. 
     KKTC'de 17 Aralık 2003 seçimlerinin ardından 13 Ocak'ta kurulan CTP-DP koalisyon hükümeti, 50 sandalyeli mecliste, hükümetteki partilerden 3 milletvekilinin istifası ile 23 sandalye ile Nisan ayından beri azınlıkta bulunuyor. BDH'nın 4 milletvekili var, CTP-DP-BDH üçlü koalisyonu halinde, hükümetin meclisteki sandalye sayısı 27 olacak. 
     
</TEXT>
</DOC>
