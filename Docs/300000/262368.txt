<DOC>
<DOCNO> 262368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun33.html </URL>
<DATE> 2004/08/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
ABD, Necef'te nihai saldırıya hazırlanıyor... 
</HEADLINE>
<TEXT>

     Amerikan ve Irak kuvvetlerinin, Necef'teki Şii mevzilerine nihai saldırıya hazırlandıkları bildirildi. 
     Albay Anthony M. Haslam, ''Irak ve Amerikan güçleri, Mukteda Sadr'ın milislerinin başlattığı çatışmaya son vermek için nihai hazırlıklarını yapıyor'' dedi. 
     Haslam, Amerikan askerleri ve Irak Ulusal Muhafızları'nın, Necef'te büyük bir saldırı hazırlığı çerçevesinde ortak tatbikatlara devam ettiklerini söyledi. 
     Bu arada, Necef'te Şii lider Mukteda Sadr'ın yandaşlarıyla koalisyon ve Irak güçleri arasındaki çatışmalar yedinci gününe girdi. 
     Hazreti Ali'nin türbesi civarında çatışmaların sürdüğü, Amerikan askerlerinden kayıp olmadığı belirtildi. 
     Kentteki bir üst düzey sağlık yetkilisi, güvenlik durumunun kötüleşmesi yüzünden sağlık hizmetlerinin gerçek bir felakete sürüklendiğini, çatışan tarafların, ambulansların yaralılara ulaşmasını engellediğini söyledi. Yetkili, çatışmalarda 18 sağlık personelinin yaralandığını bildirdi. 
     
     İRAN NECEF'TEKİ ABD SALDIRISINI KINADI 
     Öte yandan, İran'ın dini lideri Ayetullah Ali Hamaney, ABD'nin Necef'teki saldırılarını kınayarak bunun ''insanlığın en karanlık suçu'' olduğunu söyledi. 
     Hamaney, kültür ataşelerine hitaben yaptığı konuşmada, ''ABD, İslamın en kutsal kentlerinden birinde insanları katlediyor... Bu suçlar, Amerika'nın yüzünden hiçbir zaman silinmeyecek olan kara bir lekedir. Hem bu şuçları işliyorlar, hem de utanmadan demokrasiden bahsediyorlar. Utanma kelimesinin onların sözlüğünde yeri yok'' dedi. 
     Ali Hamaney, ''Bugün insanlığın en karanlık suçlarından birinin işlenmekte olduğunu'' sözlerine ekledi. 
     
</TEXT>
</DOC>
