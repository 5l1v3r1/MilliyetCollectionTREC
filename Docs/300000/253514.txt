<DOC>
<DOCNO> 253514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun10.html </URL>
<DATE> 2004/07/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Ermeniler, Avrupa Parlamentosu'nda toplanacak 
</HEADLINE>
<TEXT>

     Batı Avrupa'daki Ermeni lobisi, Kasım ayında Avrupa Parlamentosu'nda ''Avrupa Birinci Ermeni Kurultayı'' adı altında bir toplantı düzenlemeye hazırlanıyor. 
     AB'den yıl sonunda müzakere tarihi bekleyen Türkiye'ye karşı çalışmalarını son aylarda yoğunlaştırdığı gözlemlenen Ermeni lobisi, Avrupa Parlamentosu bünyesinde yeni seçilen üyeleri ''yakın takipte'' tutarak, sözde soykırım iddialarını gündeme taşıyor ve siyasetçilere yönelik baskılarını artırıyor. 
     Ermeni lobi kuruluşları, kendilerine yakın olan Avrupa Parlamentosu üyelerini tek tek belirleyerek yandaşlarına tanıtıyor. Sözde soykırımın tanınmasının Türkiye'nin önüne bir ''koşul'' olarak getirilmesine yönelik çabalarda bulunan Ermeni lobisi, ''Fransız sosyalistleri dahi ikna ettiğini'' belirterek, çalışmalarını sürdürüyor. 
     ''Avrupa Ermeni Federasyonu'' isimli kuruluş, 18-19 Ekim tarihlerinde, Avrupa Parlamentosu içinde, ''Avrupa Birinci Ermeni Kurultayı''nın yapılacağını, bu geniş katılımlı toplantıda ''Avrupa Ermenilerinin hassas oldukları konuların'' ele alınacağını duyurdu. 
     Duyurusunda sözde soykırım iddialarını tekrarlayan kuruluş, Batı Avrupa'da iki milyon Ermeni asıllı AB vatandaşı yaşadığını, bu kişilerin öz kimliklerini ve Ermeni meselelerine duyarlılıklarını koruduklarını belirtti. 
     Ermeniler, Batı Avrupa'daki tüm temsilcilerinin katılacağı kurultayda, ''AB'nin genişlemesi'' ve ''Ermenistan-AB ilişkileri'' gibi konuları da ele alacaklarını, Avrupa Parlamentosu'nda yapılacak bu toplantının kendileri açısından ''büyük bir fırsat'' oluşturduğunu bildirdiler. 
     
</TEXT>
</DOC>
