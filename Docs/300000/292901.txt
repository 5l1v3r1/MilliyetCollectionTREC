<DOC>
<DOCNO> 292901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur30.html </URL>
<DATE> 2004/11/28/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Erbakan Irak'ta asrın en büyük vahşeti ve cinayeti işleniyor 
</HEADLINE>
<TEXT>

     Saadet Partisi Genel Başkan Vekili Recai Kutan, ''Felluce'de cereyan eden vahşet ve katliamlar batı medeniyetinin maskesini düşürdü, gerçek ve çirkin yüzlerini ortaya çıkardı'' dedi. 
     Saadet Partisi tarafından düzenlenen ve bazı sivil toplum örgütlerince desteklenen, ''Zalimlere Lanet Mitingi'', Çağlayan Meydanı'nda gerçekleştirildi. 
     İstiklal Marşı'nın okunmasıyla başlayan mitingte konuşan Kutan, İslam aleminin tarihin en kritik ve en badireli döneminden geçtiğini dile getirerek, başta Filistin, Afganistan ve Irak olmak üzere birçok Müslüman ülkede kan ve gözyaşı döküldüğünü söyledi. 
     Kutan, ABD'nin Ortadoğu'da uygulamaya koyduğu Büyük Ortadoğu Projesi'nin aslında ''Büyük İsrail Projesi'' olduğunu, bu projenin hedefleri arasında Türkiye'nin de bulunduğunu öne sürerek, şöyle devam etti 
     ''Müslümanlar'a karşı Felluce'de cereyan eden vahşet ve katliamlar batı ve batı medeniyetinin maskesini düşürdü, batı ve batı medeniyetinin gerçek ve çirkin yüzlerini ortaya çıkardı. Şu anda orada soykırım uygulanıyor. Bu insanlık dışı olaylar karşısında batı alemi, BM ve insan hakları dernekleri suskun. Sükutlarıyla saldırganlara destek veriyorlar. Bundan çok daha acı olanı Türkiye de dahil Müslüman ülkelerin tavrıdır. Soruyoruz, Müslüman ülkeler nerede Felluce bizim geleceğimizdir.'' Kutan, ''Avrupa Birliği'nden AB gelen taleplerin Türkiye'yi bölecek ve Sevr'i hortlatacak nitelikte olduğunu'' da savunarak, ''Adım adım hudutlarımıza yaklaşan tehdit, ülkemizi parçalamayı hedefliyor'' dedi. 
     
     ''İSLAM'IN BELİ KIRILMAK İSTENİYOR'' 
     Saadet Partisi eski genel başkanı Necmettin Erbakan da, Felluce'de meydana gelen olayların büyük bir zincirin halkaları niteliğinde olduğunu vurgulayarak, ''Bu zulüm burada bitmez'' dedi. 
     ''İnsanlığın susması ve Türkiye'de işgalcileri destekleyen politikaların sürmesi durumunda zincirin halkalarının genişleyeceğini'' ileri süren Erbakan, şunları kaydetti 
     ''Irak'ta asrın en büyük vahşeti ve cinayeti işleniyor. Bu bir soykırımdır. Felluce'deki olaylara bakınca bir şeyin beli kırılmak isteniyor. Neyin belini kırıyorsun diye sorunca terörün diyorlar. Hayır, beli kırılmak istenen İslam'dır. Buna gücünüz yetmez, O, Allah'ın koruması altında. Buna kalkarsanız sizin beliniz kırılır.'' Hükümet'in Irak ve Filistin konusundaki politikalarını eleştiren Erbakan, ''AK Parti Hükümeti'nin ilk günden beri ABD'yi stratejik ortak olarak gördüğünü'' söyledi. 
     ''Hükümet'in bu nedenle, Irak savaşı süresince havaalanları ve limanları ABD'ye açtığını'' ifade eden Erbakan, ''Bundan dolayıdır ki, zalimlere her türlü hizmeti yapmak suretiyle kendileri de bu zulmün ortağı haline gelmişlerdir. Yazıklar olsun size'' diye konuştu. 
     
     MİTİNGTEN NOTLAR 
     ''Zalimlere Lanet Mitingi''ne katılanlar, Çağlayan Meydanı'na çıkan yollar üzerinde kurulan 5 ayrı arama noktasından üst araması yapıldıktan sonra alana alındı. 
     Alanda saat 12.00'den itibaren toplanan gruplar, ''Zulme Karşı Direneceğiz'', ''Bağdat'a selam, direnişe devam'' gibi sloganlar atarak, ABD'nin Irak'ı işgalini protesto etti. 
     Alanda, üzerinde ''Biz kendimizi feda ettik, bu mu özgürlük'' yazılı kefen giyen bir grup, ABD ve AK Parti aleyhine slogan attı. 
     Alanı dolduran protestocuların, zaman zaman ABD ve İsrail bayraklarını yaktıkları görüldü. 
     Miting alanına yaklaşık 2 saatlik bir gecikmeyle gelen Erbakan, platforma yerleştirilen koltukta konuşmaları dinledi. 
     Geniş güvenlik önlemlerinin alındığı miting olaysız bir şekilde sona erdi. 
     
</TEXT>
</DOC>
