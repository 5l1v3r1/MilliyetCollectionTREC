<DOC>
<DOCNO> 294905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/yazar/bila.html </URL>
<DATE> 2004/12/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Birleşik Kıbrıs 
</HEADLINE>
<TEXT>


AB'den gelen, "25 ülke ile müzakere yapacaksınız. 24'ünü tanıyoruz, 1'ini tanımıyoruz diyemezsiniz" gerekçesiyle, Türkiye'nin Kıbrıs Rum Yönetimi'ni tanımak zorunda olduğu yönündeki mesaja, önceki gün Ankara'da yapılan zirveden verilen yanıt şu 
- 25. kişi de masada oturursa otursun. Masada oturması başkadır, Türkiye tarafından tanınması başkadır. Siyasi tanıma büyükelçi teatisini gerektirir, ama masada oturması bu anlama gelmez. Eğer 25. kişi de tanınmak istiyorsa önce Kıbrıs'ta çözüm olmalıdır. Türkiye'nin tanıyacağı Rum yönetimi değil, Birleşik Kıbrıs yönetimidir. 
Başbakan Erdoğan, Dışişleri Bakanı Gül, KKTC Cumhurbaşkanı Denktaş, Başbakan Mehmet Ali Talat ve Dışişleri Bakanı Serdar Denktaş'ın katıldığı zirveden çıkan sonucu bu şekilde özetleyebiliriz. 
Ankara ve KKTC, 17 Aralık'a kadar Rum Yönetimi'ni tanımama konusunda kararlı. Varılan karara göre, Ankara ve KKTC'nin politikası şu olacak 
1- 17 Aralık'a kadar Rum tarafının tanınması anlamına gelecek bir adım atılması söz konusu olmayacak. 
2- 17 Aralık'ta Türkiye'ye koşulsuz müzakere tarihi verilirse, ondan sonraki süreçte yeniden masaya oturulması ve Birleşik Kıbrıs'ın oluşturulması için çaba gösterilecek. 
3- Birleşik Kıbrıs oluşturulmadan tanıma taleplerine olumlu yanıt verilmeyecek. 
Ankara ve KKTC yönetimi, Annan Planı'na 'evet' diyen Kıbrıs Türkleri açısından yerine getirilmesi gereken bir yükümlülük kalmadığı düşüncesiyle, bu politikada uzlaşmış görünüyor. 
Bir çözüme ulaşmadan Avrupa Birliği'nin Türkiye'ye Güney Kıbrıs'ı tanıma dayatmasında bulunması reddediliyor... 

Denktaş Önce çözüm 
KKTC Cumhurbaşkanı Rauf Denktaş, AB'nin 'Rumları tanıyın' dayatması yapmadan önce Rumların siciline iyi bakması gerektiğini belirtti. Denktaş, AB'nin Kıbrıs'ta bir çözüm bulunabilmesi için Türk tarafına değil, haksız durumdaki Rum tarafına baskı yapması gerektiğini vurgulayarak, şu değerlendirmeyi yaptı 
- Eğer gerçekten bir çözüm isteniyorsa ve iyi niyet taşınıyorsa, bu çok zor değil. Biz bunun koşullarını samimiyetle ortaya koyduk. O da şudur Öncelikle adada iki halk, iki devlet ve iki demokrasi olduğunu kabul etmektir. Bu gerçek kabul edilerek masaya oturulursa, çözüm kolaydır. Nihayet, aranacak olan nerede işbirliği yapabiliriz, sınır ne olacak, nasıl bir çatı devlet oluşturulacak konularıdır. Söylediğimiz gerçekler, kabul edilerek masaya oturulursa, çözüm de bulunur. O zaman ortaya Birleşik Kıbrıs çıkar, tanınma tanınmama meselesi de ortadan kalkar. Avrupa Birliği üyesi olan da Birleşik Kıbrıs olur. 
Türkiye ve KKTC, Türk tarafına eğer 17 Aralık'ta koşulsuz müzakere tarihi verilip müzakere süreci başlarsa, bu yaklaşımla arabuluculara bile gerek olmadan iki tarafın bir araya gelip Birleşik Kıbrıs'ı kurabileceklerine inanıyor. 



</TEXT>
</DOC>
