<DOC>
<DOCNO> 254814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonsiy14.html </URL>
<DATE> 2004/07/12/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Gül'den AB'ye, 'Türkiye'nin nüfusundan korkmayın' mesajı .. 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB'nin Türkiye'nin kalabalık nüfusundan kaygı duyduğu yolundaki değerlendirmeleri yanıtlarken, "Türkiye AB'ye katıldığında Avrupa'daki bir çok vatandaş Türkiye'ye dönüş yapmaya başlayacak" dedi. 
     Abdullah Gül, AKP'nin yayın organı "Türkiye Bülteni"nin sorularını yanıtlarken, AB ile ilgili son gelişmeler konusunda görüşlerini açıkladı. Gül, Türkiye'nin Kopenhag siyasi kriterlerinin tümünü gerçekleştirdiğini, listede yerine getirilmeyen hiçbir konu kalmadığını belirtti. Aralık ayında AB liderleri biraraya geldiğinde bunun karşılığı olarak Türkiye'ye müzakere tarihi vereceklerine inandığını kaydeden Gül, "Burada eğer vicdanları rahatsız edecek, objektif olmayan dürüst olmayan bir karar alınırsa ki buna hiç ihtimal vermiyorum, o zaman muhakkak ki bunun neticeleri Türkiye için değil AB için de çok büyük olur. Böyle birşey sözkonusu olursa AB bütün inandırıcılığını kaybeder" diye konuştu. Gül, tarih verilmemesi halinde Türk halkında "AB yeri geldiğinde ne yaparsanız yapın çifte standart uyguluyabiliyor" kanısı oluşacağını Türk halkı nezninde AB'nin güven ve prestijinin tamamen biteceğini söyledi. 
     Abdullah Gül, Türkiye'nin nüfusunun AB ülkelerinde kaygı uyandırdığı yolundaki görüşleri değerlendirirken de şunları söyledi 
     "Türkiye AB'ye katıldığında, Avrupa'daki birçok vatandaş da eminim ki Türkiye'ye dönüş yapmaya başlayacak. 
     Bunun örnekleri vardır. Türkiye AB'ye katılınca, Türkiye'den Avruupa'ya nüfus akacağı zannediliyor. Bu kesinlikle sözkonusu olmayacak. Bakın bizim Almanya'da 2 milyonun üzerinde nüfusumuz var. Alman yasaları imkan vermesine rağmen, birçok vatandaşımız Alman vatandaşlığına geçmedi. 
     Herkes doğduğu yerde mutlu olmak ve sonunda Türkiye'ye gelmek istiyor. Türkiye'deki bu ekonomik kalkınma hızı devam ettiği sürece, bu demokratikleşme süreci devam ettiği sürece, oradaki nüfusun zaten büyük bir kısmı Türkiye'ye geri dönecek. O bakımdan bize karşı yürütülen argümanlar konuşulsun. Hiç rahatsız değiliz ama hepsinin tatmin edici cevabı var. Ve eminim ki AB Türkiye'yle çok güçlü bir bölge haline gelecektir." Abdullah Gül, Kıbrıs'ta Türkiye ve Türk tarafının uzlaşma için elinden gelini yaptığını ancak referandumda Rum tarafının "Hayır" demesi ile büyük bir fırsatın kaçırıldığını, şimdi AB ve ABD tarafından Kuzey Kıbrıs'a yönelik verilen sözlerin yerine getirilmesini ve olumlu adımların atılmasını beklediklerini söyledi. 
     Abdullah Gül, Filistin-İsrail sorununun çözümü konusunda BM, AB, ABD ve Rusya'nın hazırladığı bir yol haritası bulunduğunu şu anda tüm umutların buna bağlandığını, Türkiye'nin de NATO üyesi ülkeler gibi bu yol haritasını desteklediğini söyledi. 
     
</TEXT>
</DOC>
