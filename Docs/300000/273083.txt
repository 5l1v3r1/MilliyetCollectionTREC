<DOC>
<DOCNO> 273083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/yazar/tamer.html </URL>
<DATE> 2004/09/19/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Zina krizi, YTL'yi de etkiler 
</HEADLINE>
<TEXT>

Rahmi Koç'a güle güle demek için Kalamış Marina'ya giden davetliler, zina kriziyle meşguldü 

Başbakan Tayyip Erdoğan'ın yıl başında tedavüle çıkacak Yeni Türk Lirası YTL konusunda ilk açıklamaları yaptığı perşembe gününün akşamında, Prof. Dr. Haluk Şahin'in TV 8'deki Derin Haber programında YTL'yi masaya yatırdık. Zina meselesinin sadece 24 saatliğine gündemden düştüğünü bilemeyeceğimiz için de, Avrupa Birliği prosedürü normal seyrini izleyeceğini zannediyorduk ve ona göre fikir yürüttük. 
Ertesi akşam cuma tekneyle dünya turuna çıkacak olan Koç Holding Şeref Başkanı Rahmi Koç'a güle güle demek üzere, Kalamış Marina'daki kurufasulyeli veda partisine gittiğimizde ise YTL tümüyle gündemden düşmüş, yerini Başbakan Erdoğan'ın zinaya sahip çıkarak AB'ye posta koyması almıştı. 
24 saat içinde olanlara bakın 
1 Zina, adı değiştirilerek aşırı cinsel sadakatsizlik başlığıyla yeniden TCK yasa tasarısına sokuluyor. 
2 AB ile pürüz yaşanmaması için yasanın yürürlüğe girmesinin bir yıl ertelenmesine karar veriliyor. 
3 Bu karara AB'nin Genişlemeden Sorumlu üyesi Verheugen'in sözcüsünden derhal tepki geliyor "TCK 6 ekime kadar TBMM'den geçmezse, müzakere tarihi yok " 
4 Bunun üzerine Erdoğan da "AB Türkiye'nin içişlerine karışamaz" diye kükrüyor 

Koç'un yerini zina aldı İşadamları ve üst düzey medya mensuplarının ağırlıkta olduğu Koç'un davetinde, iktidara geldiğinden bu yana AB'ye baş koyan Erdoğan'ın, zina nedeniyle AB'ye yaptığı sert çıkışın, AKP grubu içindeki Milli Görüşçü'leri yatıştırmaya dönük olduğu görüşü ağır basıyordu. Zina krizinin Türkiye'nin yolunun AB ile birleşmesini sabote etmeye çalışanlar için son şans olduğuna dikkat çekenler de vardı. Perde gerisinde ne tür ittifakların döndüğü üzerine yorumlar yapıldı, AKP içindeki kritik dengeler üzerine görüş belirtildi. 
Başörtüsü ve imam hatip liseleri gibi önceki krizlerde, Cumhurbaşkanlığı ya da mahkemeler gibi son sözü söyleyen bir merci bulunmuş, Başbakan Erdoğan da parti içindeki Milli Görüşçü'lere karşı "Ben elimden geleni yaptım, ama" mazeretini gösterebilmişti. AB'den müzakere tarihi alınmasına neredeyse oldu - bitti gözüyle bakıldığı şu son günlerde Erdoğan'ın "Türkiye'nin içişlerine karışamazlar" diye efelendiği ortamın AKP MYK'sı ve AKP Genel Merkezi'ndeki İl Başkanları toplantısı oluşu, yüreklere su serpiyordu. 

AKP'deki kırılma Koç'un kurufasulyeli veda gecesinde, Başbakan Erdoğan'ın kişisel çabalarıyla yüzüp yüzüp kuyruğuna getirdiği AB yolundan, zina yüzünden dönebileceğine ihtimal verilemedi. Başlangıçtan beri İslami cephede değişik görüşlerin bir araya geldiği bir koalisyon ya da yamalı bohça olarak nitelenen AKP için bir kırılma, bir dönüm noktasına gelinip gelinmediği sorgulandı. 
Erdoğan liderliğindeki AKP'nin "fazla modernleştiği", sistem partilerinden farkının kalmadığı yakınmalarını, AKP İstanbul İl Örgütü'nün geçen cumartesi geceki 2 bin kişilik "Avrupalı Türkiye" davetinde de sıkça duymuştuk. AKP, AB'den müzakere tarihi alıncaya kadar bütünlüğünü koruyabilse bile, sonradan ikiye çatlar mı 

Kriz olursa Koç dönecek AKP ikiye çatlayacak olursa... 
a AB ile müzakere süreci nasıl etkilenir 
b Ekonomide istikrarı sürdürmek mümkün olabilir mi 
c Yıl başında tedavüle çıkacak olan YTL ile birlikte dünyanın en bol sıfırlı parasından kurtuluyoruz derken, yeni paramıza sıfır ekleyecek kriz tehlikesinden söz edilebilir mi 
Bir ara Rahmi Koç'un yanına gittim. Mikrofon tutan gazetecilere "Ekonomik kriz olursa, dünya turunu yarıda bırakıp hemen Türkiye'ye dönerim" diyordu. Umarız Rahmi Bey'in 2 yıl sürecek olan dünya turu, hiç değilse ilk aylarda kesintiye uğramaz. 
YTL'ye gelince... Gördünüz işte Zina, benim yazımda da YTL'ye yer bırakmadı YTL ile ilgili anlatacaklarım, önümüzdeki günlere kaldı. 



</TEXT>
</DOC>
