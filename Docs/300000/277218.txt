<DOC>
<DOCNO> 277218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonspo26.html </URL>
<DATE> 2004/10/04/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Fenerbahçeli Servet Lyon maçını kazanırsak 2. tura çıkarız... 
</HEADLINE>
<TEXT>

     Fenerbahçe'nin milli futbolcusu Servet Çetin, Şampiyonlar Ligi'nde Manchester United karşısında istemedikleri bir sonuç aldıklarını belirterek, ''Olympique Lyon maçını kazanmamız halinde, yüzde 60 ikinci tura çıkarız'' dedi. 
     Servet, Manchester United maçında kimsenin böyle bir skor ortaya çıkacağını düşünmediğini belirterek, ''Hatta rakibimiz bile bu kadar gol atabileceğini düşünmüyordu. Önemli olan bir daha böyle hatalar yapmamak. Şu an Fransız rakibimizle oynayacağımız maç önem kazandı. Bu maçı kazanmamız halinde yüzde 60 ikinci tura çıkarız'' diye konuştu. 
     Denizlispor maçına bu yenilgi yüzünden stresli çıktıklarını kaydeden başarılı savunma oyuncusu, zor da olsa bunun üstesinden gelerek karşılaşmadan galibiyetle ayrılmasını bildiklerini söyledi. 
     
     ''HERKES HATA YAPABİLİR'' 
     Servet, Manchester United maçında savunma oyuncularının hata yapması konusunda ise bunun her futbolcunun başına gelebileceğini vurguladı. 
     Takım arkadaşlarının bu maçta ellerinden geleni yaptığını anlatan Servet Çetin, ''Savunmayı ve hücumu takım olarak yapıyoruz. Ama inşallah bir daha altı gol yemeyiz'' diyerek sözlerini tamamladı. 
     
</TEXT>
</DOC>
