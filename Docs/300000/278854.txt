<DOC>
<DOCNO> 278854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/yazar/tamer.html </URL>
<DATE> 2004/10/10/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Doğu Konferansı otobüsünde binbir yolculuk 
</HEADLINE>
<TEXT>


Dün sabah gazeteye geldiğimde masamda, adıma yazılmış 3 yeni kitap buldum 
Vedat Türkali'nin Everest Yayınları'ndan çıkan Kayıp RomanlarAltan Öymen'in Doğan Kitapçılık'tan çıkan Değişim YıllarıErcan Kumcu'nun Remzi Kitabevi'nden çıkan Kadın Matematikçiler 
Hepsini bir çırpıda okuyuvermeyi nasıl da canım çekti bilseniz... 
İlkokul birinci sınıftan üniversiteyi bitirinceye kadar en favori dersi hep matematik olmuş, okullar bitip de yazmaya merak sardıktan sonra bile bulmaca yerine matematik problemi çözmeyi tercih etmiş biri olarak, dünyanın en ünlü Kadın Matematikçiler'ine takılmamam mümkün mü 
Değişim Yılları'nda ise Öymen, 2. Dünya Savaşı sonrasına denk düşen ilk gençlik yıllarının Türkiyesi'ni anlatıyor. Türkçe ezanın yeniden arapça okunmaya başlandığı, Türkiye'nin Batı dünyası içinde yer almaya çalıştığı, "yerli mallar" sloganının yerini "Amerikan malları kullanmalı" ilanlarının aldığı yılları... Tam da önceki gün Radikal'deki değerli genç meslektaşım sevgili Nuray Mert'in peşine takılıp, "Doğu Konferansı Türkiye Buluşması"nın bir bölümünü izlemişken ve bugün sizlere bu çok önemli girişimden söz etmeye hazırlanırken... 

Türkali'nin otobüsü 
Vedat Türkali'nin kendisinin de zaman zaman roman yazarı olarak kitap içinde karşımıza çıktığı Kayıp Romanlar ise, 90'lı yılların sosyal ve siyasi ortamında, aykırı bir aşkı anlatırken Kürt ve Ermeni sorununu, insan hakları ihlallerini, sol hareketin zaman içinde değişen çehresini de önümüze koyuyor. 
Türkali denince her zaman ilk aklıma gelen 70'li yıllardaki Meral olarak bir solukta okuduğum Bir Gün Tek Başına ve sinemamızın ilk toplumsal filmlerinden Otobüs Yolcuları olur. 
Türkali'nin senaryosundaki otobüsle benzerliği olmasa da, Doğu Konferansı'nda da otobüsün kilit rolü var. Dindarı dinsizi, solcusu, milliyetçisi, Kürt'ü Ermeni'siyle çok farklı tellerden çalan 30 kişi bir otobüse doluşup Ortadoğu ülkelerini keşfe çıkıyorlar. ABD'nin Irak'ı işgalinin hemen ertesinde, ortak bir isyanın sonucu olarak başlıyor bu birliktelik. 

Ortadoğu otobüsü 
Saadet Partisi eski milletvekili Mehmet Bekaroğlu'ndan Nuray Mert'e, Yusuf Kaplan'dan Can Dündar'a, eski Dev-Genç liderlerinden Aydın Çubukçu'dan Yıldız Ramazanoğlu'na, Ömer Laçiner'den İpek - Oral Çalışlar, Zaman gazetesi yazarı Nihal Bengisu'dan Hırant Dink'e, Nihat Genç'ten Oktay Taftalı'ya siyasetçisiyle, akademisyeniyle, yazarıyla, gazetecisiyle, aydınıyla Türkiye'nin binbir rengini yansıtan bir grup bu. 
İslam coğrafyasındaki aydınlarla tanışıp, fikir alışverişinde bulunmak üzere Suriye'ye gidiyorlar önce. Birkaç ay sonra ikinci durakları İran. Ardından Mısır. Son olarak da Lübnan ve Ürdün. 400 yıllık ortak tarihe sahip olduğumuz Ortadoğulu aydınlarla tanışmaya giderken, günler boyu bir otobüsün içinde mecburen birbirleriyle de tanışmak zorunda kalıyorlar. Ve giderek birbirleriyle samimi, önyargısız bir diyalog kurmayı başarıyorlar. Oral Çalışlar'ın konuşmasında belirttiği gibi bu 4 otobüs yolculuğu, her biri için aynı zamanda kendi iç yolculukları da oluyor. 
Kadınların yarısının tesettürlü, diğer yarısının yakası - bağrı açık erkeklerin bir kısmının sakallı diğerlerinin blucinli olduğu bu garip topluluğun birlikteliği, gittikleri her ülkede biraz hayret uyandırmış. Ortadoğu ülkelerinin aydınları, inanca dayalı olmayan bu yeni birlikteliği anlamakta zorlanmışlar. 

Hem yakın, hem uzak 
Ortadoğu bize ne kadar yakın, ama aynı zamanda da ne kadar uzak. Artık zihnimizdeki bu mesafeleri kırma zamanı. Doğu Konferansı, bize bu yönde ışık tutuyor. Dileyen Aydın Çubukçu'nun önderliğinde Ortadoğu'da ezilen halkların yanında mücadeleye katılabilir, dileyen Ömer Laçiner'in peşinden giderek "Batı'nın bir noktaya getirebildiği uygarlığı, Doğu'nun kendi zengin kültürü ve birikimiyle daha ileri bir başka noktaya taşıyabilmesine dönük çalışmalara katılabilir. Dileyen Doğu Konferansı'nı arayıp, nereye gidileceğine bakmaksızın bundan sonraki ilk Ortadoğu otobüsünde yerini ayırtabilir. 
Ben, bu ekibin davet ettiği Ortadoğulu aydınlar ile Batı gözlüğünü çıkartmayı başarabilmiş bizim aydınları İstanbul'da gelecek yıl bir araya getirecek Doğu Konferansı'nı şimdiden iple çekiyorum. 



</TEXT>
</DOC>
