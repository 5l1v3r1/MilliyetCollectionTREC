<DOC>
<DOCNO> 275363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo27.html </URL>
<DATE> 2004/09/27/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Beşiktaş'ta gözler UEFA Kupası maçına çevrildi... 
</HEADLINE>
<TEXT>

     Birinci Süper Lig'de Büyükşehir Belediyesi Ankaraspor'a yenilerek kötü gidişini sürdüren Beşiktaş'ta gözler UEFA Kupası'na çevrildi. 
     Siyah-beyazlılar, Norveç'in Bodo Glimt takımıyla 30 Eylül Perşembe günü BJK İnönü Stadı'nda yapacakları rövanş maçının hazırlıklarına başladı. 
     Teknik direktör Vicente Del Bosque yönetiminde BJK Nevzat Demir Tesisleri'nde basına kapalı olarak gerçekleştirilen idman ısınma hareketleriyle başlarken, futbolcular daha sonra 3'erli gruplar halinde kondisyon ve dar alanda pas çalışması yapıp, çift kale maç oynadı. Büyükşehir Belediyesi Ankaraspor maçında forma giyen oyuncular çift kale maç sonrası idmanı tamamlarken, diğerleri ise dar alanda 1'e 1 eşleşerek yaklaşık yarım saat daha prese dayalı çift kale maç oynadı. 
     Bileğindeki sakatlığı geçen Serdar Özkan'ın takımla birlikte çalıştığı idmanda, sakatlığı devam eden Oscar Cordoba ile Büyükşehir Belediyesi Ankaraspor maçında sol ön kol kemiklerinden birisi kırılan Ronaldo Guiaro yer almadı. 
     Siyah-beyazlılar, Bodo Glimt maçı hazırlıklarını yarın sabah yine basına kapalı olarak yapacağı idmanla sürdürecek. 

     
</TEXT>
</DOC>
