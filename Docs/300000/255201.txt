<DOC>
<DOCNO> 255201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur45.html </URL>
<DATE> 2004/07/13/ </DATE>
<TIME> 19.18 </TIME>
<AUTHOR>  </AUTHOR>
<HEADLINE>
Tramvay, bir arabaya çarptı... 
</HEADLINE>
<TEXT>

     Sultanahmet'te tramvayla elektrik direği arasına sıkışan aracın sürücüsü, yara almadan kurtuldu. 
     Işık Sokak'tan Divanyolu Caddesi'ne çıkan Selda Ekinci yönetimindeki 34 ZM 7946 plakalı otomobil ile Zeytinburnu-Eminönü seferini yapan vatman Üzeyir Altun yönetimindeki tramvay çarpıştı. 
     Çarpışma sonucunda elektrik direği ile tramvay arasında sıkışan aracın sürücüsü Ekinci, çevredeki vatandaşların yardımıyla camdan çıkarıldı. Yakındaki bir işyerine götürülerek, olay yerine çağrılan ambulanstaki sağlık görevlileri tarafından kontrolden geçirilen Ekinci'nin, olayda yaralanmadığı belirtildi. 
     Olay yerine gelen babası Fahri Ekinci tarafından teselli edilen Selda Ekinci, daha sonra özel bir araçla buradan ayrıldı. 
     Bu arada, sıkışan aracın kurtarılması amacıyla tramvayın geri çekilmesi sırasında, sürtünme nedeniyle parlama meydana gelmemesi için itfaiye ekipleri otomobile su sıktı. Sıkıştığı yerden kurtarılan araç, daha sonra çekiciyle olay yerinden götürüldü. 
     Vatman Üzeyir Altun, yola çıkmakta olan bir araç görerek yavaşladığını, bu aracın geçmesinin ardından, Ekinci yönetimindeki aracın yola çıktığını belirterek, ''Durmaya çalıştım, ancak başaramadım. Yavaşlamamış olsam, kaza daha ağır sonuçlar doğurabilirdi'' dedi. 
     
</TEXT>
</DOC>
