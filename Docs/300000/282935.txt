<DOC>
<DOCNO> 282935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonsiy03.html </URL>
<DATE> 2004/10/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
YTP Olağanüstü Büyük Kongresi toplandı... Cem Son değil, başlangıç 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, partisinin olağanüstü büyük kongresinin kendileri için bir son değil, bir başlangıç olduğunu belirterek, ''Sosyal demokrasinin daha güçlü olması, iktidar olması için bizim de katkımızla gelişecek yeni bir sürecin başlangıcıdır'' dedi. 
     YTP Olağanüstü Büyük Kongresi, CHP'ye katılma kararı almak ve mallarının CHP'ye devredilmesini kararlaştırmak üzere Çankaya Belediyesi Çağdaş Sanatlar Merkezi'nde toplandı. 
     İstiklal Marşı'nın okunması ve saygı duruşunda bulunulmasının ardından Kongre Divan Başkanlığı'na MYK üyesi Adil Özkol seçildi. Tedavi amacıyla ABD'de bulunduğu için kongreye katılamayan Genel Başkan Cem'in mesajı, salonda bulunan delegelere kendi sesinden dinletildi. 
     Cem, mesajında, YTP'lilerin, Türkiye'nin yenileşme ve gelişme sürecine kendilerinin armağanı olan bir siyasal hareketi tarihe gömmek için değil, onu daha güçlü bir bütüne katarak, o bütünde hep birlikte tarih yazmak için bugün birarada olduklarını söyledi. 
     Bu kurultayın kendileri için bir son değil, başlangıç olduğunu ifade eden Cem, ''Sosyal demokrasinin daha güçlü olması, iktidar olması için bizim de katkımızla yeni bir sürecin başlangıcıdır'' dedi. 
     
     ''GELECEK, YENİLEŞEREK BÜTÜNLEŞEN SOSYAL DEMOKRASİNİN OLACAK'' 

     YTP'yi büyük ve güçlü bir bütüne katarak sosyal demokrasinin iktidar yürüyüşünde daha verimli ve daha etkili olmasını istediğini kaydeden Cem, delegelere, ''Kendi bireysel yeteneğinizi, birikiminizi çok daha işlevsel kılabileceğiniz bir siyasal ortamın, sizin hakkınız olduğunu düşünüyorum'' diye seslendi. 
     Cem, CHP ile bütünleşerek Türkiye ve vatandaşlar için daha uzun yıllar birlikte verebilecekleri mücadelenin, paylaşacak emek ve umudun heyecanını hissettiğini dile getirerek, geleceğin yenileşerek bütünleşen ve büyüyen sosyal demokrasinin olacağını belirtti. 
     
     YTP GENEL SEKRETERİ ŞAHİN 

     YTP Genel Sekreteri Metin Şahin de seçimlerin üzerinden 2 yıl geçtiğini anımsatarak, ''birikimsiz, partizan, devletin temel değerleri ile uyumsuz'' bir iktidarın iş başında bulunduğunu savundu. 
     Şahin, halkın, hükümetçe kandırılmanın karamsarlığını yaşadığını öne sürerek, AK Parti'nin kendi yandaşlarını gözettiğini, kendi sermayedarlarını yarattığını iddia etti. Şahin, ''yargı-MİT-çete olaylarının, iktidarın ülke için ne denli zararlı olduğunu gösterdiğini'' ifade etti. 
     YTP'in, CHP ile bütünleşme kararının yurtiçi ve yurtdışındaki vatandaşlarca çok olumlu karşılandığını belirten Şahin, geçmişin olumsuzluklarını bir kenara bırakıp geleceğin güzelliklerine adım atmak gerektiğini vurguladı. 
     
     ''AMACIMIZ, KOLTUKLARA DEĞİL, YARINLARA BAKMAK'' 

     Amaçlarının koltuklara değil, yarınlara bakmak olduğunu dile getiren Şahin, CHP'ye güvendiklerini ve CHP'nin de YTP'ye güvendiğini söyledi. Şahin, CHP Genel Başkanı Deniz Baykal'ın ''samimi'' girişimine inandıklarını kaydetti. 
     Şahin, CHP ile parti içi koalisyon yapmak ya da herhangi bir nedenle hizip olmaya niyetlerinin olmadığının herkes tarafından bilinmesini isteyerek, ''CHP'yi iktidar yapmak için bu işe giriyoruz'' dedi. 
     YTP'nin kimseye 1 lira borcunun dahi bulunmadığını ifade eden Şahin, hiç kimseye el açmadıklarını kaydetti. 
     Genel Başkan Cem'in kongre mesajının dün kaydedildiğini, Cem'in de kongreye katılmak istediğini kaydeden Şahin, ancak sağlık durumu nedeniyle kendilerinin Cem'e, kongreye katılmaması gerektiğini söylediklerini iletti. Şahin'in, bu sözleri söylerken gözlerinin dolduğu görüldü. 
     Konuşmaların ardından CHP'ye katılma önergesi delegelerin oyuna sunulacak. 
     Kongreye, CHP Sekreter Yardımcısı Algan Hacaloğlu, MYK üyesi Mustafa Özyürek ve PM üyesi Zekeriya Akıncı da katıldı. 
     
</TEXT>
</DOC>
