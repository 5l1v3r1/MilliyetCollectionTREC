<DOC>
<DOCNO> 286726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sontur29.html </URL>
<DATE> 2004/11/06/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Öğrencilerin YÖK'ü protesto gösterisi sona erdi... 
</HEADLINE>
<TEXT>

     Öğrencilerin YÖK'ü protesto etmek amacıyla düzenlediği gösteri sona erdi. 
     Ara sokaklarda polis ile göstericiler arasında bir süre devam eden kovalamaca, saat 14.30 sıralarında sona erdi. Göstericiler ara sokaklarda, park halindeki otomobilleri ve taşları barikat olarak kullandılar. Buna karşın, polis panzerleri göstericileri, Ankara Üniversitesi Cebeci Kampusü ve Hacettepe Üniversitesi'ne kadar kovaladı. 
     Kovalamaca sırasında göstericiler yol boyunca kaldırımlardaki reklam panolarının camlarını kırarken, Ziya Gökalp Bulvarı üzerindeki Oyakbank'ın otomatik para çekme makinasına da molotof kokteyli atıldığı belirtildi. 
     Göstericilerin, polisin kullandığı biber gazının etkisini azaltmak için yüzlerine sirke sürdükleri görüldü. Polis, kovalamaca sırasında yakalayabildiği gösreticileri gözaltına aldı. 
     Ankara Emniyet Müdürü Ercüment Yılmaz'dan alınan bilgiye göre, yaklaşık 50 gösterici gözlatına alınarak, Ankara Emniyet Müdürlüğü'ne götürüldü. 
     Polis, gösterinin düzenlendiği yerlere yakın cadde ve sokaklardaki önlemlerini sürdürüyor. Boyalı su sıkan polis panzerleri, Kurtuluş İtfaiyesi'nden su takviyesinde bulundular. 
     Bu arada, gösteri nedeniyle trafiğe kapanan Ziya Gökalp Caddesi'nde trafik 14.30 sıralarında normale döndü. 
     Gösteri nedeniyle bir polis helikopteri saat 12.00'den itibaren havadan denetim yaptı. 
     Polisin müdahalesi öncesinde Ankara Emniyet Müdürü Ercüment Yılmaz da Ziya Gökalp Caddesi'ne gelerek hazırlıkları yerinde inceledi. 
     
</TEXT>
</DOC>
