<DOC>
<DOCNO> 294288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/guncel/agun.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kardeşlik' müzesi 
</HEADLINE>
<TEXT>


Erdoğan, Türk ve Ermenilerin geçmişte kardeşçe yaşadıklarına ilişkin tarihi belgelerin sergileneceği Ermeni Müzesi'ni açacak 

GÜLAY FIRAT İstanbul 

BAŞBAKAN Recep Tayyip Erdoğan, Zeytinburnu Surp Pırgiç Ermeni Hastanesi'nin kuruluşundan bu yana birikmiş, tarihi önem taşıyan eşya ve belgelerinin sergileneceği Ermeni Müzesi'ni 5 Aralık'ta açıyor. 
Sultan II. Mahmut'un fermanıyla 172 yıl önce kurulan hastane, Zeytinburnu'nda 40 bin metrekarelik alan üzerinde kurulu. Surp Pırgiç Ermeni Hastanesi Yönetim Kurulu Başkanı Setrak Tokat, hastaların yüzde 70'inden fazlasının Müslüman olduğunu belirtti. Hastanede 600 yatak ve yaşlılar için huzurevi bulunduğunu kaydeden Tokat, şunları söyledi "Hastane, Sağlık Bakanlığı'na bağlı ama gelir ve giderler Vakıflar Genel Müdürlüğü'ne bildiriliyor. Kaliteli ama ucuz tedavi hizmeti veriyoruz. İhtiyacı olanlara, parası yoksa, 'Git' demiyoruz. Şu an 350 kişiye gönüllü bakıyoruz." 

'Azınlık değiliz' 
Hastane idari binasının ikinci katı, müzeye dönüştürülmüş. Ermeni Müzesi'nin amacını, "Türk - Ermeni ilişkilerini, gelecek nesillere doğru tanıtmak" olarak açıklayan Tokat, "Müze açılışı için Başbakan'ı davet ettik, sağ olsun, açılışa katılacağını bildirerek bizi gururlandırdı, çok mutlu etti" dedi. 
Avrupa ve ABD'deki Ermeni diasporasının açıklamalarından üzüntü duyduklarını da belirten Tokat, şöyle devam etti 
"Türkiye'de hür yaşıyoruz, zaten hür olmasak bu olay gerçekleşmez. Azınlık kelimesi bana ters geliyor. Vatandaşı olduğu yerde niye azınlık olayım Bu ülkenin çocuğuyum. Herkes inancında özgür. Her pazar ayinlerimiz yapılıyor, okullara devam ediyoruz, bir problemimiz yok. Bu ülke için her şeyi yaparım. Tüm kalbimle Türkiye'nin AB'ye girmesini istiyor ve destekliyorum. Bu Türkiye'nin hakkı." 

Müzede neler var 
Hastanenin tarihi ve Osmanlı döneminde yaşayan Ermenilerin geçmişine tanıklık edecek belge ve eşyanın yer aldığı müzede Sultan II. Mahmut'un fermanı ve tuğrası, Osmanlı İmparatorluğu'nda görev alan Ermenilerin tabloları, dönemin tıbbi hizmet cihazları sergilenecek. 
Müzede, ayrıca altın işlemeli dini kispeler ve hastane huzurevinde kalıp antika eşyalarını bağışlayan hastaların piyano gibi çeşitli eşyaları da görülebilecek. 

'Devlete, millete bağlıyız' 

HASTANE Yönetim Kurulu 2. Başkanı Bedros Şirinoğlu, gelecek nesillere geçmişte Türklerle kardeşçe yaşadıklarının belgesini göstermeyi amaçladıklarını belirterek şunları söyledi 
"Hiçbir sorunumuz yok. Diaspora bizi bağlamaz. Osmanlı'daki Ermeniler neler yapmışlar, neler başarmışlar, gelip müzemizde görsünler. Aklıselim kişi, ne olduğunu görünce anlayacaktır. Biz Türkiye Ermenileri, devletimize ve milletimize bağlıyız. 33 kilisemiz, 13 okulumuzla, refah içinde yaşıyoruz." 
Şirinoğlu, 1996 Dünya Ermenileri Başpatriği merhum 1. Karekin Hazretleri'nin İstanbul ziyaretiyle ilgili anısını da şöyle anlattı "Buradaki kiliseleri ziyaretinden sonra verdiği vaaz, hiç aklımdan çıkmıyor. 'Ben, çok ülke dolaştım, çok yer gezdim, çok Ermeni vatandaşı gördüm. Ama Türkiye'deki kadar mutlu bir azınlık görmedim. Mutluluğunuz gözlerinizden okunuyor. Yaşadığınız ülkenin kıymetini bilin' demişti." 


</TEXT>
</DOC>
