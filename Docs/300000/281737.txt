<DOC>
<DOCNO> 281737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/spor/aspo.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kumar felakettir 1-3 
</HEADLINE>
<TEXT>


Lyon önünde maça doğru taşlarla başlayan Alman hoca, düzgün giden işleri tersine çevirdi, Manchester hezimeti sonrası Kadıköy'de umutları yerle bir etti 


90 dakika 

MEHMET DEMİRKOL 

İlk yarı tam bir yeşil saha satrancıydı. İkinci yarı ise önce dart, sonra düello... İlk yarı bin bir tedbirle denk giden oyun Daum'un, Deniz - Mehmet Yozgatlı değişikliğiyle bir risk oyununa dönüştü. 
Başından başlayalım. İki hocanın maçın başında aldığı tedbirler ve buldukları küçük hinliklerle oyun bir teknik direktör savaşı olarak başladı. Şu örneği verebiliriz. Süper Lig'de Fenerbahçe'nin kornerlerini Le Guen kadar çözebilmiş bir hoca yok. Diğer tarafa baktığımızda ise Daum'un, rakibin güçlü orta sahasını durdurmak için yaptığı Deniz hamlesini, ön liberoyu çiftlemesini gösterebiliriz. Daum'un, Tuncay - Ümit ikilisiyle rakibi delme çabası da Lyon'un boşluklarından yararlanma planıydı. 

Le Guen'in hamlesi 
Oyun böyle kilitlenmişken, 30'da Le Guen hamleyi yaptı. 4 - 3 - 2 - 1'ini 4 - 4 - 2'ye çevirdi, Essien'i Tuncay'ın karşısına geçirerek ev sahibini bozmaya başladı. Az, ama öz pozisyon buldular, 35'te Serkan, Wiltord'un kafasını kaleye yarım metre mesafede kesti. 41'de Govou'nun Luciano'nun hatasında karşı karşıya kaldığı Rüştü'nün üzerinden topu aşırtamayışı, muhteşem bir beceriksizlikti. Bu bölümde Fenerbahçe adına Tuncay'ın 40. dakikada uzaktan çektiği bir şut var o kadar... Tuncay'ı çalışkanlığı nedeniyle övmeli, Luciano'yu ise yermek gerekiyor. Daum, Tomas'ı bırakıp, onu tuttuğu için herhalde pişmandır. 

Daum'un eseri 
İkinci yarıda Daum oyunu darta çeviren hamlesiyle başladı. Manchester dersini unutmuştu. Risk alarak Deniz'i çıkarıp, ön liberoları teke indirdi, Yozgatlı'yı sağ kanada sürdü. Fenerbahçe'nin orta sahası boşalınca, Sarı - Lacivertliler sayısız pozisyon vermeye başladı ve Rüştü sürekli kalesinde şut gördü. 
51'de Wiltord'un kaçırdığı inanılmaz pozisyon, golün habercisiydi. Ve beklenen sayı, 55'de Juninho'nun güzel şutuyla geldi. Şu itirafı yapmalı, Fenerbahçe'nin ikinci gol için 66'ya kadar dayanabilmesi mucizeydi. Kaçırdıkları pozisyonları yazmaya yerim yetmez. Chris'in sayısından sonra Lyon da Manchester United gibi kazandığından emin bir şekilde geri çekildi ve Fenerbahçe de tıpkı Old Trafford'daki gibi bundan yararlanıp, 10 dakikalık bölümde yüklenmeye başladı. 68'te bir kanat organizasyonuyla Nobre'nin sayısı geldi. 70'te Tuncay'ın mucizevi deparı ve Alex'in aşırtmasını Coupet'in tokadıyla beraberlik şansı kaçtı. Ve tıpkı Old Trafford'da olduğu gibi maçın gidebileceği endişesiyle Lyon toparlandı. Yine ardı ardına pozisyonlar bulmaya başladılar ve 87'de Frau ile Fenerbahçe'nin ikinci tur şansını çok azaltan skoru yakaladılar. Yine Daum, Süper Lig'in büyüsüne kapılıp bir oyunu verdi. 

Tribün strese girdi 

Maç öncesinde, Manchester görüntülerine sinirlenen taraftar, Lyon yenilgisine de sert tepki gösterdi 

YUSUF DURSUN 

Kıyamet koptu 
FENERBAHÇE'NİN 12. adamı taraftarı, maç öncesinde büyük eziyet yaşadı. Şampiyonlar Ligi'nde oynanan maçlar, Şükrü Saracoğlu Stadı'nın skorboardundan yayınlanırken, Sarı - Lacivertliler'in Manchester United karşısındaki 6-2'lik hezimeti üç kez arka arkaya verildi. Buna sinirlenen taraftar kıyameti kopardı. 

'Haram olsun' 
TARAFTAR, karşılaşmanın ardından da Teknik Direktör Daum ile futbolculara tepki gösterdi. Maraton tribününde yer alan bir grup Sarı - Lacivertli, dünkü maçta hayal kırıklığı yaratan Alex ile yanlış yaptığı düşünülen Alman hoca aleyhine bağırarak, "Aldığınız paralar haram olsun" diye tempo tuttular. 

Serhat tartıştı 
YEDEK Serhat da soyunma odasına giderken eleştirilerden nasibini aldı. Buna sinirlenen Fenerbahçeli oyuncu da buna yanıt verince ağız dalaşı başladı. Oyuna girmediği için moralinin bozulduğunu söyleyen Serhat, "Bunun üzerine birisi küfür edince karşılık verdim. Bunu yapmamam gerekiyordu" dedi. 

D GRUBU TAKIMLAR O G B M A Y P O.Lyon 3 2 1 0 7 4 7 M.United 3 1 2 0 8 4 5 FENERBAHÇE 3 1 0 2 4 9 3 S.Prag 3 0 1 2 1 3 1 

GELECEK PROGRAM 3 Kasım 
Manchester United - Sparta Prag 
Lyon - FENERBAHÇE 

Maçtan notlar 
Salı azabı 
SALI günleri Kadıköy'de kurulan Salı Pazarı, Şampiyonlar Ligi'ne kurban gitti. Fenerbahçe- Olympique Lyon maçı nedeniyle Kadıköy'e gelecek taraftarın yoğunluğu düşünülerek, pazarın kurulmasına izin verilmedi. 

'Şansımız az' 
FENERBAHÇE'NİN tek golünün asistini yapan Tuncay, artık şanslarının iyice azaldığını belirtti. "Rakipten fazla koşmaz, mücadele etmezseniz Şampiyonlar Ligi'nde kazanamazsınız" diye konuşan Sarı - Lacivertli futbolcu, "Bundan sonra Süper Lig'de yolumuza devam edeceğiz. Ancak Avrupa'da da kalan maçlarımıza kazanmak için çıkacağız" yorumunu yaptı. 

Ümit'ten itiraf 
FRANSIZ rakipleri karşısında maçı ikinci yarıda verdiklerini belirten Kaptan Ümit Özat, kötü oynadıklarını belirtti. Çok hata yaptıklarını vurgulayan Sarı - Lacivertli futbolcu, "Bu kadar kötü futboldan sonra kazanamazdık" dedi. 

İyiliğin sonu 
LYONLU futbolcunun sakatlanması sonrasında topu oyun dışına atıp jest yapan Servet, Fransızlar'dan kötülük gördü. Sarı - Lacivertli futbolcu, rakibinin tedavisi sırasında Lyon kulübesinden su istedi. Ancak bir Lyonlu yerdeki suyu ayağıyla tekmeleyince, Servet isyan etti. 

Medya jesti 
FENERBAHÇE Yönetimi, Balkan Spor Yazarları Birliği toplantısına katılan gazetecilere jest yaptı. Sarı-Lacivertliler, misafir ettiği 26 medya mensubunu özel locaya yerleştirdi. 


</TEXT>
</DOC>
