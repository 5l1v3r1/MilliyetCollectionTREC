<DOC>
<DOCNO> 299470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko14.html </URL>
<DATE> 2004/12/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Merkez Bankası döviz alım ihalelerine başlıyor... 
</HEADLINE>
<TEXT>

     Merkez Bankası, önümüzdeki 3 yıllık dönemin, döviz arzının döviz talebine kıyasla giderek artacağı bir dönem olacağı öngörüsüyle döviz alım ihalelerine yarın yeniden başlıyor. 
     2004 yılının kalan dönemi ve 2005 yılı için günlük ihale tutarı 15 milyon dolar olarak belirlendi. 
     Türkiye'de işgünü olmasına rağmen, ABD'nin tatil olduğu günlerde ve yarım işgünlerinde ihale düzenlenmeyecek. 
     Sadece ihalede kazanan kuruluşlara banka ve özel finans kurumu ihalede gerçekleşen ortalama fiyat üzerinden ek satım opsiyonu tanınacak. Bu şekilde kullanılabilecek opsiyon tutarı her kuruluşun ihalede sattığı tutarın yüzde 200'ü kadar olacak. 
     Opsiyon miktarı yüksek tutularak, Merkez Bankası'nın ihale miktarında değişikliğe gitmeden arz fazlasını piyasadan alması amaçlanıyor. 
     Böylelikle, 15 milyon doları ihale ve 30 milyon doları opsiyon hakkı kullanımlarıyla olmak üzere günlük olarak alınacak tutar en fazla 45 milyon dolar olacak. 
     İhale numarası saat 13.39'da ilan edilecek ve kuruluşlar ihale tekliflerini saat 13.40-14.00 arasında verebilecek. İhale sonuçları ilan edildikten sonra kuruluşlar saat 14.30'a kadar opsiyon haklarını kullanabilecek. 
     Diğer taraftan, büyük bir dışsal şok ya da öngörülmeyen olağanüstü gelişmeler nedeniyle döviz piyasasında derinliğin kaybolması buna bağlı olarak, döviz fiyatlarında aşırı oynaklık ve sağlıksız fiyat oluşumlarının gözlenmesi halinde, önceden kamuoyuna duyurularak geçici olarak döviz alım ihalelerine ara verilecek. 
     Böylelikle, Merkez Bankası, döviz alım ihaleleriyle 15 milyon dolar günlük alım ihalesi göz önüne alındığında 24 işgününden bir yılda 4 milyar 320 milyon dolar, opsiyon dahil olmak üzere günlük alacağı en yüksek 45 milyon dolar dikkate alındığında en fazla 12 milyar 960 milyon doları piyasadan çekecek. 
     Merkez Bankası Başkanı Süreyya Serdengeçti'nin, dün düzenlediği basın toplantısında açıkladığı, ''2005 Yılında Para ve Kur Politikasına'' göre, mali ve parasal disiplinin sürdürüleceği, yapısal reformların derinleştirileceği ve mali disiplinin kalitesinin artırılacağı yeni üç yıllık program döneminde de büyük dışsal şokların oluşmadığı koşullar altında, ters dolarizasyon sürecinin daha da belirginleşmesi ve Türkiye'ye yönelik sermaye girişlerinin artması bekleniyor. 
     Öte yandan, AB'ye tam üyelik amaçlı müzakere sürecinin olumlu gelişmesinin hem ters dolarizasyon sürecini hem de ödemeler dengesini olumlu biçimde etkileyeceği açık. 
     Diğer bir ifade ile önümüzdeki 3 yıllık dönem, döviz arzının döviz talebine kıyasla giderek artacağı bir dönem olacak. 
     Alım ihalelerinin döviz piyasasına olan etkisini en aza indirebilmek amacıyla yıllık bir program açıklanmasına ve döviz likiditesinde olağanüstü farklılaşmalar görülmedikçe bu programda bir değişikliğe gidilmemesine karar verilmişti. 
     Böylelikle, önceki dönemde döviz alım ihale tutarlarının değişen döviz arzına göre ayarlanması çalışmasının ve bu nedenle de ihale miktarlarının zaman zaman ilan edilen süre dolmadan değiştirilmek zorunda kalınmış olmasının Merkez Bankası'nın kur politikasına ilişkin yarattığı yanlış anlamanın önüne geçilmiş olacak. 
     
</TEXT>
</DOC>
