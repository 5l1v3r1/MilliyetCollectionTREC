<DOC>
<DOCNO> 272202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/spor/aspo.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne mutlu seni sevene 1-0 
</HEADLINE>
<TEXT>


Sparta Prag karşısında Hooijdonk'un kafa golüyle galibiyete ulaşan Sarı - Lacivertli takım, grupta liderliğe yerleşti. Servet'in kırmızı kartı, Tuncay'ın direkte patlayan şutu şanssızlıktı 


90 dakika 

MEHMET DEMİRKOL 

Maçın 10. dakikasında Van Hooijdonk canhıraş bir haykırmayla Servet'e bağırıyordu. İki elini yere doğru bastırarak. Arkadaşlarından topu yere indirmelerini, şişirmemelerini istiyordu. İlk dakikalarda özellikle savunma oyuncuları sürekli bunu yapıyordu zira. Top rakip savunmada sekiyor, engelleme çabalarına rağmen kurdukları üçgenleri hızlı çalıştırarak Fenerbahçe ceza sahasına yaklaşıyorlardı. 6'da böyle kazandıkları serbest vuruş Vorisek'in şutunun barajdan sekip az farkla kornere gidişiyle sonuçlanıyordu. 9'daki serbest vuruşta ise kale alanı içinde Pacanda'nın şutu akıl almaz şekilde 1 metreden auta gidiyordu. Van Hooijdonk kurulamayan oyundan ve bunun dönüp kalelerinde kolay pozisyonlara dönüşmesinden şikayetçiydi. Aziz Pierre'in uyarısıyla orta sahada top yapmaya başlandı. Rakip kalabalık bastığında hiç düşünmeden Rüştü'ye döndüler. İlk yarıda tam 8 kez. Yeni "eski" kalecileri liberolarıydı. Fenerbahçe genel olarak çapraz ters toplarla Serhat'ı kaçırmayı denedi. Sahanın Ümit'le birlikte en iyilerinden Deniz sağ bekten çıkıp her seferinde başarılı oluyordu. Ama Serhat beklenen seviyede değildi. 
Seyirci 15'te Fenerbahçe'nin kaleyi tutan ilk topunun, Tuncay'ın şutunun direkte patlamasına üzülürken, 16'ta Aziz Pierre, Alex'in ortasına müthiş bir kafa vuruyor ve yine kurtarıcı oluyordu. Ama bizce golden çok arkadaşlarına yaptığı uyarılarla. Maçı oraya O getirdi. Golün ardından Fenerbahçe yine aynı hastalığa yakalandı. Alex'in bir forvet gibi ileride oynayışı, Aurelio'nun toplamak için geride kalışı, oyun kurma işini Fabiano ve topu sürekli geveleyen Tuncay'a bıraktı. Yapamadılar. Aziz Pierre'in içinde olmadığı hiçbir organizasyon tutmadı ve Sparta yine oyuna hakim oldu. 
İkinci yarıya Fenerbahçe kesin kararlılıkla yerden oynama fikriyle başladı. Hemen önce Serhat'ı sonra Tuncay'ı kanattan kaçırdılar. İkincisinde 48'de Alex'in şutu kaleci Blazek'te kaldı. Doğrusu bu goldekinden daha net şanstı. Fenerbahçe bu oyunla daha etkili oluyordu. Ancak bir de dezavantaj vardı. Yerden oyun, çok adamla çıkmayı gerektiriyordu. Geri dönüşlerde hızlı Çeklere karşı sorun yaşamaya başladılar. Van Hooijdonk'un bunun için de bir uyarısı vardı. Savunmasına sürekli orta sahasını takip edip çıkmasını işaret ediyordu. Bunu yapmayı pek başaramadılar. Alan Sparta için yeterince açılmıştı. Oyunu koparma çabası ve yüksek risk aynı anda yaşanıyordu. 70'de Aziz'in golleyemediği serbest vuruş kullanılamayan o şanstı. 2 dakika sonra Servet'in ikinci sarı kartı oyunu kağıt üzerinde Prag'a çevirdi. Çekler forvet sayısını artırıp yüklenmeye başladı. Bu, aslında Fenerbahçe'nin arayıp da bulamadığı kontr oyun için biçilmez kaftandı. Ama Daum bu yöndeki iki önemli silahı Tuncay ee Serhat'ı oyundan aldı. Oyun tek yönlü konuk hücumuna döndü. Fenerbahçe edilgen futbola mahkum oldu. Topu hiç ileride tutamadılar. 87'de Ümit'in Alex organizasyonundaki auta giden şutu bunun tek istisnası. Korku dolu ama mutlu bir final oldu. Hele 90'da Rüştü'nün çıkardığı Meduna'nın şutu. Şampiyonlar Ligi de böyle bir şey zaten. 

En güzel armağan 

Teknik Direktör Christoph Daum, takımının çok iyi mücadele ettiğini belirtti, "Önemli olan üç puanla başlamaktı. Bunu da başardık" dedi 

'Ciddi olmalıyız' 
CHRISTOPH Daum, Sarı - Lacivertli taraftarları övdü ve oyuncularına verdikleri mücadeleden dolayı tebrik etti. Alman hoca, "Maçtan saatler önce Kadıköy'de bu fantastik ortamı yaratan taraftarlara galibiyet armağan etmemiz iyi oldu. Önemli olan üç puanla başlamaktı. Bunu da başardık. Performansımızı zorladık. Ancak oyun bakımından kendimizi geliştirmemiz lazım. Bazı pozisyonlar da daha ciddi olmamız gerek" dedi. 

Volkan itirafı 
RÜŞTÜ - Volkan konusuna da değinen Daum, şöyle devam etti "Rüştü geldiğinde 'Volkan hatasız oynuyor' diyerek, gerekirse yedek kalabileceğini söyledi. Ancak tecrübeli ve soğukkanlı olduğu için Rüştü'yü tercih ettim. Volkan'da bu tecrübe ve soğukkanlılık yok". Daum, Tuncay ile Serhat'ı çıkarmasıyla ilgili de, "O kadar koştular ki, bitmek üzerelerdi" yorumunu yaptı. 

Maçın hakemi 
Gergindi 
PORTEKİZLİ hakem Cortez Batista atmosferden etkilenmiş olacak ki, 90 dakika boyunca gergindi. Bazı faul pozisyonlarında yanlış düdük çaldı. Ancak Servet'e gösterdiği iki sarı kartta da haklıydı. Sparta Praglılar'ın özellikle Hooijdonk, Ümit Özat gibi oyunculara yaptıkları faullerin karşılığı da sarı kart olmalıydı. 

Maçtan notlar 
Kısa günün k rı 
FENERBAHÇE, Sparta Prag karşısında sadece üç puan değil, 500 bin İsviçre Frangı Yaklaşık 590 milyar lira da prim kazandı. Şampiyonlar Ligi, statüsü gereği Sarı - Lacivertliler, gruplara katılmayı hak ettiği dönemde de 4.5 milyon İsviçre Frangı'nı alacak hanesine eklemişti. 

Misafir geldi 
VAN Hooijdonk, İstanbul'da bulunan Hollanda Milli Basketbol Takımı'nı, Sparta Prag maçına davet etti. Basketbolcular, maçın ardından Hooijdonk'un gönderdiği özel davetiyelerle stada girdi. 

Haçlı büyü 
ŞÜKRÜ Saracoğlu Stadı'ndaki büyü tartışmalarına dün bir Praglı da eklendi. Çek kulübünün bir çalışanı, saha ortasına kadar gelip ıstavroz çıkardı ve soyunma odasına döndü. 

Rakipler takipte 
FENERBAHÇE'NİN rakipleri de dünkü maçı takibe aldı. Manchester United Menajeri Alex Ferguson'un kardeşi Martin Ferguson ile istatistik antrenörü, Lyon temsilcisi ile yan yana oturarak karşılaşmayı izledi. 



</TEXT>
</DOC>
