<DOC>
<DOCNO> 261719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun13.html </URL>
<DATE> 2004/08/09/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Irak'ta kaçırılan İranlı diplomat yaşıyor... 
</HEADLINE>
<TEXT>

     İran Dışişleri Bakanı Kemal Harrazi, Irak'ta kaçırıldığı bildirilen İran'ın Kerbela Konsolosu Ferudun Cihani'nin sağlığının, alınan bilgilere göre iyi olduğunu söyledi. 
     Harrazi, Tahran'ı ziyaret eden Pakistan Dışişleri Bakanı Hurşit Mahmut Kasuri ile düzenlediği ortak basın toplantısında, ''Irak'ta Feridun Cihani'nin kaybolduğuna dair haberi alır almaz İngiltere'nin Tahran Büyükelçiliği ve ABD'nin İran'daki çıkarlarını koruyan İsviçre Büyükelçiliği ile temasa geçtik ve konuyu yakından izlemeye aldık'' diye konuştu. 
     Harrazi, Iraklı bir grubun dün Cihani'yi kaçırdıklarını açıklayıncaya kadar İranlı diplomatın akıbeti konusunda bir fikir sahibi olmadıkları için herhangi bir açıklama yapmadıklarını söyledi. 
     Durumun açığa çıkmasıyla konuyu izlemek için Dışişleri Bakanlığı'nda bir heyet oluşturduklarını ve bu konudaki son gelişmeleri aktaracaklarını belirten Harrazi, ''Şimdiye kadar aldığımız haberler, Cihani'nin sağlığının iyi olduğunu göstermektedir. Cihani'nin kimler tarafından kaçırıldığını ve serbest bırakılması için hangi koşulların yerine getirilmesi gerektiğini bekleyip görmemize ihtiyaç vardır'' dedi. 
     Dışişleri Bakanlığı sözcüsü Hamid Rıza Asefi dün yaptığı açıklamada, ''Feridun Cihani adlı diplomatın çarşamba günü Bağdat'tan Kerbela'ya giderken yolda kaybolduğunu ve diplomatın Kerbela'ya ulaşamaması üzerine akıbetini öğrenmek için gösterilen bütün çabaların sonuçsuz kaldığını'' söylemişti. 
     Cihani için ''kaçırıldı'' ifadesini kullanmaktan kaçınan Asefi, ''Şu anda bu olayın nasıl olduğuna ilişkin güvenilir bilgi bulunmamaktadır ve konunun daha fazla incelenmesine ihtiyaç bulunmaktadır'' demişti. 
     
</TEXT>
</DOC>
