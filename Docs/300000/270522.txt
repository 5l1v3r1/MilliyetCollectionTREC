<DOC>
<DOCNO> 270522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/ekonomi/eko04.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşverenler motivasyon için bireyseli tercih ediyor 
</HEADLINE>
<TEXT>


Çalışanı adına ödeme yaparak, bireysel emekliliğe üye olan kurumlar, motivasyon ve şirkete bağlılığı artırmayı amaçlıyorlar 

Ayfer Yıldız 

Bireysel emeklilik sistemine kurumsal üye olan şirketler, çalışanlarının motivasyonunu ve şirkete bağlılığını artırmayı istiyorlar. 
Özellikle enflasyonun düşüş trendinde olması ve şirketlerin k r marjlarının azaldığı bu dönemde şirketler bireysel emekliliğe yöneliyor. 
Şu anda sektördeki 230 bin sözleşmenin yüzde 25'i kurumsal olarak adlandırılan işverenin de katkıda bulunduğu üyeliklerden oluşuyor. Bireysel emekliliğin kurumsal satışlarla ivme kazanacağını ifade eden yetkililer, 2005 yılı bütçelerini hazırlayan şirketlerin bireysel emekliliği gündemlerine aldıklarını ve özellikle çokuluslu kurumların sisteme ilgi gösterdiğini belirtiyorlar. 

'Verimliliği artırıyor' 
Bireysel emekliliğe grup modeliyle üye olan ilk kurumlardan olan MNG Bank'ın İnsan Kaynakları yetkilisi Mehmet Yıldırım, çalışanların motivasyonunu artırmak için sisteme üye olduklarını söyledi. MNG Bank'ta çalışan 225 kişinin 140'ı sisteme üye oldu. 
Yıldırım, üyeliklerin gönüllü katılıma dayalı olarak yapıldığını belirtti. MNG Bank'ın çalışanları ile yaptığı anlaşmaya göre, çalışan 3 yıl içinde işten ayrılırsa, bankanın ödediği parayı talep edemiyor. 
Ancak, 3. yıl dolduktan sonra ayrılması durumunda bankanın ödediği parayı almaya hak kazanıyor. Böyle bir anlaşma yapılmasının amacı ise personelin bankada daha uzun süre çalışmasını teşvik etmek. 

'Emeklilikte rahat etsin' 
Hollandalı SHV Gaz'ın Türkiye'deki şirketi İpragaz ve iştirakleri Bizimgaz, Evas ve Bütangaz'da çalışan yaklaşık 500 kişi de kurumsal üyeliği tercih eden şirketlerden. 
İpragaz'ın İnsan Kaynakları Sorumlusu Emre Güngör, çalışanlarının emeklilik döneminde maddi sıkıntı çekmemesi için bir yatırım sistemi olan bireysel emeklilik sistemine üye olduklarını söyledi. Ayrıca, sisteme grup olarak üye olmanın fon işletim gideri, yönetim gideri gibi kesintilerde indirimler sağladığını anlatan Güngör, "Minimum katkı payını şirketimiz ödüyor. Çalışanlar istedikleri oranda katılım sağlıyorlar. Bu konuda bir sınırlamamız yok" dedi. 

Yöneticileri üye yaptı 
İtalyan ve Hollanda ortaklığıyla kurulan Perfetti Gıda ise sadece 20 kişilik yönetici kadrosunu sisteme üye yaptı. Mentos, bigbabol, vivident sakızlarının ürecisi olan Perfetti Gıda'nın İnsan Kaynakları Müdürü Okşan Algur, çalışanların motivasyonunu ve şirkete sadakatini artırmayı amaçladıklarını kaydetti. 
Şirketin, çalışanlarıyla yaptığı özel anlaşmaya göre, çalışanların işverenin ödediği katkı payını almaya hak kazanabilmeleri için 5 yılını doldurmaları gerekiyor. 5 yıldan önce işten ayrılırlarsa işverenin ödediği birikimleri talep edemiyorlar. 


</TEXT>
</DOC>
