<DOC>
<DOCNO> 297028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonsiy03.html </URL>
<DATE> 2004/12/12/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Erdoğan Beklentimiz müzakerelirn ilk 6 ay içinde başlaması 
</HEADLINE>
<TEXT>

     Başbakan Recep Tayyip Erdoğan, Fransa'nın Türkiye'de yatırım yapan ülkelerin başında geldiğini, bundan dolayı Fransa'ya olan tutumlarının farklı özelliği bulunduğunu belirterek, ''Ama niçin AB sürecinde bu tür şeyler oldu. Bu beni doğrusu çok etkiledi. Böyle bir şey beklemiyordum'' dedi. 
     Erdoğan, Türk-Fransız Ticaret Derneği'nin yemekli toplantısında yaptığı konuşmada, Türkiye'nin AB'ye üyeliğinin işadamlarını da yakından ilgilendirdiğini ifade ederek, Türkiye'nin kendine güvenilen, emin insanların ülkesi olduğunu söyledi. 
     Erdoğan, Türkiye'nin sıkıntısının kendisini dünyaya tanıtamamaktan kaynaklandığını belirterek, merhum Cumhurbaşkanı Turgut Özal döneminde dünyaya bir açılım gerçekleştirildiğini, daha sonra Türkiye'nin tekrar içine kapandığını kaydetti. 
     Şimdi kendilerinin de Türkiye'yi dünyaya açtıklarını belirten Erdoğan, ''Dünyada gitmediğimiz yer kalmayacak'' dedi. 
     Türkiye'de, dünyanın çok az ülkesinde bulunan gelişme potansiyeli ve imkanın var olduğunu, ancak buna karşın sorunlar yaşandığını ifade eden Erdoğan, kendilerinin sağlam bir iradeyle Türkiye'nin gücünü toparladıklarını bildirdi. 
     
     FRANSA İLE TİCARİ İLİŞKİLER 
     Türkiye ile Fransa arasındaki ticari ilişkilere de değinen Erdoğan, geçen yıl Fransa ile gerçekleştirilen ticaretin yüzde 36'lık büyümeyle 7 milyar dolara ulaştığını belirtti. 
     Bu yılın ilk 9 aylık döneminde Fransa'ya ihracatın yüzde 34, ithalatın ise yüzde 67 düzeyinde büyüdüğünü kaydeden Erdoğan, işadamlarına, ''Gelin bu ülkenin artan gücünü, potansiyelini iyi görünüz. Fransız ve Türk kamuoyu bu gerçeklerden haberdar olmalıdır'' diye seslendi. 
     Türkiye'de Fransız yatırımlarının artmasını beklediklerini de ifade eden Erdoğan, bir yatırımın kurulması için daha önce 19 ayrı işlem gerçekleştirildiğini, bunun şimdi 3 işlemle tek bir günde gerçekleştirilmesini sağlayacak düzenlemeyi yaptıklarını ifade etti. 
     '' Bu gerçekleşiyor mu diye sorarsanız, ben inanmıyorum'' diyen Erdoğan, şöyle devam etti 
     ''Niye gerçekleşmiyor Biz hala bürokratik oligarşiyi halledemedik. Zaman zaman bana başkanlık sistemini soruyorlar. Ben işte başkanlık sistemini bundan istiyorum. Aksi takdirde bürokrat 'devlet kapısı' diyor. Bürokrat oraya yerleşti mi Yerleşti. 'Nasıl olsa girdim' diyor. Kalkıp da bir tüccar gibi kapıya koyamazsınız. Öyle bir yetkiniz yok. Emekli olana kadar orada kalır. Siyasetçiye zaten dönem dönem millet şutu atar. Çalışırsa kalır, çalışmazsa kalamaz. Ama bürokratın böyle bir endişesi yok. İstediğiniz kadar yasal düzenlemeyi yapın, orada olumsuzluk devam ediyor.'' 
     
     ''HASSAS OLMAYA MECBURUZ'' 
     Başbakan Erdoğan, Fransa Cumhurbaşkanı Chirac'a medya aracılığıyla konuşmayacağına dair söz verdiğini, kendisini, bir sıkıntısı olması durumunda telefonla arayacağını söylediğini belirterek, ''Çünkü medya aracılığıyla bu işler konuşulmaya gelmez. Beyaz kara oluverir, kara da beyaz. Hassas olmaya mecburuz'' diye konuştu. 
     Erdoğan, Fransa'nın Türkiye'ye müzakere tarihi verilmesine ilişkin gösterdiği tutuma da değinerek, ''Fransa, Türkiye'de yatırım yapan ülkelerin başında geliyor. Bundan dolayı Fransa'ya olan tutumumuzun farklı özelliği var. Niçin acaba AB sürecinde bu tür şeyler oldu. Bu beni doğrusu çok etkiledi. Böyle bir şey beklemiyordum. Fakat herhalde bunlar da bir yoluna girecek. Bu umudumu da saklı tutuyorum'' diye konuştu. 
     Türkiye'de Fransa'nın 5.6 milyar dolarlık yatırımının olduğunu ifade eden Erdoğan, ''İlla 17 Aralık'ı beklemeye gerek yok. Bu yatırım kapasitesinin artmasını istiyoruz'' dedi. 
     Erdoğan, 5084 sayılı yasayı çıkardıklarını, bu yasada yerli-yabancı ayrımı yapmadıklarını da vurgulayarak, ''Açıkça çağrıda bulunuyorum Tekel, Türk Telekom, THY ve şeker fabrikaları özelleştirme kapsamında. Bizim ilişkilerimiz köklü ve esaslıdır. Birbirimizi anlamakta zorluk çekmememiz gerekir'' diye konuştu. 
     
     SORULAR 
     Başbakan Erdoğan, daha sonra salonda bulunan konukların sorularını yanıtladı. 
     Reformlar konusunda bugüne kadar gösterilen kararlılığın 17 Aralık'tan sonra da gösterilip gösterilmeyeceğine ilişkin soru üzerine Erdoğan, ''Bundan sonraki süreçte yükümüz daha da ağırlaşacak. Reformlar konusunda gevşemeye fırsat vermemiz mümkün değil'' dedi. 
     Fransız bir işadamının, ''Kamu davalarında TMSF'de olduğu gibi bazı çarpıklıklar var. Bunu sağlam bir zemine oturtabilecek misiniz'' sorusu üzerine Erdoğan, bu konuda gerekli yasal düzenlemeleri yaptıklarını söyledi. 
     Bu kurumların, kuvvetler ayrılığı prensibinden hareketle birbirinden özerk ve bağımsız olduğunu dile getiren Erdoğan, ''Fakat gerekli yasal düzenlemeleri bugüne kadar nasıl yaptıysak, bundan sonra da yapılacak. Bizim neticelendirilen ve neticelendirilmeyen özelleştirme çalışmalarımız var. Bundan sonra özelleştirilemeyen çalışmaların daha asgariye ineceğini umuyorum. Bugüne kadar yaşadığımız sıkıntıları yaşamayız ve netice alırız'' şeklinde konuştu. 
     
     ''BEKLENTİMİZ İLK 6 AY'' 
     Erdoğan, başka bir soru üzerine de 18 Aralık sabahında müzakere sürecine başlanmayacağını belirterek, şunları kaydetti 
     ''Bundan sonra birkaç ay süre verip, tarihi bu şekilde atacaklar. Müzakerelerin başlaması için şu ana kadar ikinci 6 ay için söylentiler duyuyoruz, birinci 6 ay için söylentiler duyuyoruz. Fakat bizim beklentimiz müzakerelerin ilk 6 ay içerisinde başlamasıdır. İkinci 6 aya da kalacak olursak, bu süreyi ön hazırlıklar olarak ciddi bir şekilde değerlendireceğiz.'' Erdoğan, ''Konuşmanızda müzakere sürecini 10-15 yıl gibi bir süreye yaydınız. Neden tam üyelik tarihi vermiyorsunuz. Mesela 2014 sembolik bir tarih'' şeklindeki soru üzerine de şu yanıtı verdi 
     ''Ben yaymadım. Olabilir diyorum. Böyle bir tarihi isteme noktasında AB üyesi ülkelerin belli rezervleri var. Biz bu rezervleri zorlamak istemiyoruz. Çünkü bu otomata bağlanmış değil. Biz burada şunu istiyoruz Müzakere sürecini başlatalım. Ama bize adil bir yol gösterilsin. Biz inanıyoruz ki Türkiye olarak bu fasılların hepsini başarıyla götürürüz. Onurumuzla bu işi bitirir ve onurumuzla da AB'ye tüm üye olacaksak da oluruz.'' 
     
     BÜYÜKELÇİ POUDADE 
     Fransa'nın Ankara Büyükelçisi Paul Poudade da toplantıda yaptığı konuşmada, iş dünyasının 17 Aralık'ta müzakerelerin açılmasını istediğini ifade etti. 
     İşadamlarının sesinin meşru bir ses olduğunu, çağdaş Türkiye'yi bilen insanlar olduklarını belirten Büyükelçi, Türkiye'nin üyeliğine ilişkin Fransa Cumhurbaşkanı Chirac ve Almanya Başbakanı Schröder'in açıklamalarını hatırlattı. 
     Büyükelçi Poudade, 17 Aralık'ta Türkiye tam üyeliğe giden yolda açık bir şekilde tarih alırsa, bunun hükümetin son derece önemli bir başarısı olacağını vurguladı. 
     Büyükelçi Poudade, ''Bu, bizim en derin isteğimizdir'' dedi. 
     Fransız ve Türk şirketlerin temsilcilerinin katıldığı yemekte, eski devlet bakanlarından Ali Bozer, Galatasaray Kulübü Başkanı Özhan Canaydın, Aldo Kaslowski, Mehmet Kutman ve Erol Aksoy da bulundu. 
     
</TEXT>
</DOC>
