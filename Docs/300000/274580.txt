<DOC>
<DOCNO> 274580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonsiy05.html </URL>
<DATE> 2004/09/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
TBMM'de pazar günü neler görüşülecek 
</HEADLINE>
<TEXT>

     TBMM Genel Kurulu, 26 Eylül Pazar günü yapacağı olağanüstü toplantıda üç tasarı görüşecek. 
     TBMM Genel Kurulu, Pazar günü saat 11.00'de TBMM Başkanı Bülent Arınç başkanlığında toplanacak. 
     Edinilen bilgiye göre, Arınç birleşimi açıp olağanüstü toplantı kararını okuttuktan sonra komisyon toplantısı nedeniyle çalışmalara bir süre ara verecek. Verilen arada Adalet Komisyonu toplanarak her üç tasarının da geri çekilen yürütme ve yürürlük maddelerini görüşecek. Görüşmelerin tamamlanmasından sonra hazırlanan komisyon raporları, yeterli zaman olmaması nedeniyle baskı yerine ''fotokopi'' ile çoğaltılarak milletvekillerine dağıtılacak. Dağıtımın tamamlanmasının ardından Genel Kurul yeniden toplanarak tasarıları görüşmeye başlayacak. 
     TBMM Genel Kurulu, İstinaf Mahkemeleri ve Hukuk Muhakemeleri Usulü Kanunu Tasarıları ile TCK Tasarısı'nın yürütme ve yürürlük maddelerini görüşerek oylayacak. Bu arada TCK Tasarısı'nda tekriri müzakere yoluyla kaçak yapı inşa edenlerle bunlara altyapı hizmeti götürenlerin cezalandırılması ve hakaret suçuna verilen cezanın indirilmesini öngören iki yeni düzenleme yapılması bekleniyor. 
     Bunların dışında her üç tasarının maddelerinin dışında tümü üzerindeki oylamalar da yapılacak ve TBMM 1 Ekim Cuma günü toplanmak üzere tatile girecek. 
     
</TEXT>
</DOC>
