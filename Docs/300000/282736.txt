<DOC>
<DOCNO> 282736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy20.html </URL>
<DATE> 2004/10/23/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Baykal Belediyeleri köy yapmak, büyük bir yanlış olur... 
</HEADLINE>
<TEXT>

     CHP Genel Başkanı Deniz Baykal, belediyeleri köy yapmanın büyük bir yanlış olacağını söyledi. 
     Baykal, Konya'nın Cihanbeyli İlçesi'ne bağlı Küçükuşağı Beldesi Belediye Başkanı Sami Arabacı'yı makamında ziyaret etti. 
     Belde nüfusunun son sayımlarda 2 binin altında çıkmasının beldeyi muhtarlık olma durumuyla karşı karşıya bıraktığını belirten Baykal, nüfusu 2 binin altında kalan beldeleri muhtarlığa dönüştürme konusunda hazırlanan yasanın ''kabul edilemez'' olduğunu ileri sürdü. 
     Belediyeleri köy yapmanın doğru olmayacağını savunan Baykal, ''Belediyeleri köy yapmak, büyük bir yanlış olur. Biz köyleri belediye yapmak için çalışmalıyız. Geriye dönüş kabul edilemez'' dedi. 
     Beldenin nüfusunun 2 binin altında çıkmasının nedenini ise DİE'nin yaptığı sayıma bağlayan Baykal, şunları kaydetti 
     ''DİE, nüfus sayımını eski yöntemlere göre yapıyor. Devletin trilyonlarca lirasını harcıyor. Herkesi evine kapatıp sayım yapmaya çalışıyor. Bu seçimler öncesi yapılan sayımlarda da işi eline yüzüne bulaştırdı. Sayımlarda şişirdiği yerleri daha sonra kendi işlerine göre tekrar indirdiler. Küçükuşağı'nda belediye başkanı ve ailesi nüfusa dahil görünmüyor.'' Beldenin sorunları hakkında Arabacı'dan bilgi alan Baykal, kendisine eşlik eden 18 milletvekilini belde halkına tanıttı. 
     Baykal daha sonra, Cihanbeyli'ye bağlı Kuşça Belediye Başkanı Ethem Olgun'u ziyaret edip, bir süre sohbet etti. 
     
</TEXT>
</DOC>
