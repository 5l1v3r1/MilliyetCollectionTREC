<DOC>
<DOCNO> 284701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonyas03.html </URL>
<DATE> 2004/10/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD'li gurmelerden "patlıcan beğendi"ye tam not... 
</HEADLINE>
<TEXT>

     Amerika'nın gözde basın organlarından gurmeler, Osmanlı mutfağının lezzetlerini tattı. Türkiye'nin New York Başkonsolosluğu'na bağlı Kültür ve Tanıtma Ataşeliği'nin yemeğine katılan gurmeler, patlıcan beğendi, ızgara biberiyeli kuzusırtı, irmik helvası, zeytinyağlı enginar, taze fasulye gibi birbirinden leziz yemeklere tam not verdi. 
     A.A muhabirinin aldığı bilgiye göre, ataşelik tarafından ABD'nin önde gelen yemek yazarları ve editörlerine Osmanlı mutfağının lezzetleri tanıtıldı. 
     Çırağan Kempinski İstanbul Oteli Tuğra Restoran'ın Osmanlı Mutfağı Şefi Aydın Demir ile Pasta Şefi Yusuf Yaran tarafından hazırlanan yemekler, yazarların olağanüstü beğenisiyle karşılandı. 
     Yemeğe, New York Times'tan Florence Fabricant, Los Angeles Times'tan Anya von Bremzen, Food and Wine'dan Tina Ujlaki, Saveur'dan Margo True, New York Daily Times'tan Isabel Forgang, Associated Press'ten Marian Betancourt, Food Arts'tan Michael ve Arien Batterberry, Food and Wine.Com'dan Martha Simon, Metropolitan Home'dan Lisa Higgins ile Newsday'den Sylvia Carter katıldı. 
     
     PARMAK ISIRTAN MENÜ 
     Yemeğin yazarlardan gördüğü ilgi ve aldığı tam not, ataşelik yetkililerini memnun etti. 
     Ataşelik tarafından organize edilen yemeğin gerek katılan yazarların önemi, gerekse sunulan yemeklerin ABD'de fazla sunumu yapılmamış Osmanlı mutfağının günümüze uyarlanmasının sevindirici olduğunu ifade eden yetkililer, tanıtım açısından kazanılan bu başarıyı Kültür ve Turizm Bakanlığı'na da bildirdi. 
     Gurmelerin katıldığı Osmanlı mutfağı sunumunda birbirinden farklı lezzetler sunuldu. Menüde şu yemekler yer aldı 
     Yemekte, fırınlanmış zeytinyağlı enginar, taze fasulye, tarhunlu kapari sosu ile tavada kızartılmış kalamar, marine edilmiş zeytin ve taze baharat sosu ile ızgara biberiyeli kuzusırtı, patlıcan beğendi, çilekli elmasiye, gül sulu baklava, çıtır kabak tatlısı, irmik helvası ve sakızlı dondurma. 
     
</TEXT>
</DOC>
