<DOC>
<DOCNO> 290618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sondun08.html </URL>
<DATE> 2004/11/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Powell, yarın İsrail ve Filistinli liderlerle görüşecek... 
</HEADLINE>
<TEXT>

     Ziyaret için bu akşam İsrail'e gelmesi beklenen ABD Dışişleri Bakanı Colin Powell'ın, İsrail'den 9 Ocak'ta yapılacak Filistin devlet başkanlığı seçimlerini kesintiye uğratmamasını isteyeceği belirtiliyor. 
     Temaslarına yarın başlayacak olan Powell, İsrail Başbakanı Ariel Şaron ve Dışişleri Bakanı Silvan Şalom ile görüştükten sonra, Batı Şeria kentlerinden Eriha'da Filistinli liderlerle bir araya gelecek. 
     Powell'ın Filistinli liderlerle toplantısına, Geçici Devlet Başkanı Ruhi Fettuh, FKÖ Başkanı Mahmud Abbas, Başbakan Ahmed Kurey ile Dışişleri Bakanı Nebil Şaat'ın katılması bekleniyor. 
     Colin Powell'ın İsrail temasları sırasında, seyahat sınırlamalarını kaldırmasını ve İsrail askerlerini Filistin kentlerinden çekmesini isteyeceği, ayrıca yine Filistin topraklarındaki askeri eylemlerini sınırlamasını talep edeceği ifade ediliyor. 
     
     KUREY ''TAAHHÜT İSTEYECEĞİZ'' 
     Filistin Başbakanı Ahmed Kurey, dün gece yaptığı açıklamada, ABD Başkanı George Bush'un, ikinci dönem başkanlığının sonuna doğru bir Filistin devleti kurulması için çalışacağını ima eden açıklamalarını eleştirdi. 
     Kurey, Powell'ın ziyareti sırasında, ''ABD hükümetinden Filistin devletinin 2005 yılı sonuna doğru kurulması için taahhüt isteyeceklerini belirterek, şöyle konuştu 
     ''Biz, ABD'den, yol haritasına uyacağı ve yol haritasının İsrail'in geri çekilmesiyle doğrudan ilişkili olduğunu ve böylece Filistin devletinin gelecek yıl kurulabileceğini içeren açık bir taahhüt isteyeceğiz.'' Powell'ın ziyareti, Filistin lideri Yaser Arafat'ın ölümünün ardından, Filistin Yönetimi ile ABD arasındaki ilişkilerin yenilenmesinde yeni bir aşama olarak değerlendirilirken, aynı zamanda bölgeye önümüzdeki aylarda resmi bir ziyarette bulunması beklenen yeni ABD Dışişleri Bakanı Condoleezza Rice'ın temasları için de hazırlık anlamını taşıyor. Rice'ın Batı Şeria'nın yanı sıra Gazze'ye gideceği belirtiliyor. 
     Colin Powell'ın ziyaretini takiben, İngiltere Dışişleri Bakanı Jack Straw'un Çarşamba günü, İspanya Dışişleri Bakanı Miguel Moratinos'un da 2 Aralık'ta bölgeye gelerek, İsrailli ve Filistinli yetkililerle görüşmesi bekleniyor. 
     Öte yandan, ABD Dışişleri Bakanı Powell'ın ziyareti öncesi, Filistinli liderlerin, bugün Ramallah'ta, bölgede bulunan ABD Dışişleri Bakan Yardımcısı William Burns ile görüşmesi bekleniyor. Kurey, ziyaret öncesi, Doğu Kudüs'teki ABD temsilcisi David Pierce ile de görüştü. 
     
</TEXT>
</DOC>
