<DOC>
<DOCNO> 283379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun24.html </URL>
<DATE> 2004/10/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
KKTC'de hükümet krizi... CTP, UBP'yi reddetti 
</HEADLINE>
<TEXT>

     KKTC'de yeni hükümeti kurmakla görevlendirilen Ulusal Birlik Partisi UBP Genel Başkanı Derviş Eroğlu'nun, Cumhuriyetçi Türk Partisi'ne CTP yaptığı ''birlikte hükümet kurma'' teklifi reddedildi. 
     UBP Genel Başkanı Derviş Eroğlu başkanlığındaki UBP heyetinin, CTP Genel Başkanı ve Başbakan Mehmet Ali Talat başkanlığındaki heyetle yaptığı görüşme 1,5 saat sürdü. Görüşmenin ardından, Eroğlu ve Talat, ayrı ayrı gazetecilere açıklama yaptı. 
     UBP, görüşmede CTP'ye 8 maddeden oluşan yazılı bir öneri sundu. Öneriler arasında, ''görevleri eşit sürelerle dönüşümlü başbakanlık ve başbakan yardımcılığı'' da bulunuyor. 
     Derviş Eroğlu, CTP'nin dün akşam yaptığı toplantıda ''UBP ile hükümet kurulamayacağı'' yönünde bir karar aldığına işaret ederek, şunları söyledi 
     ''Şu anda CTP bizimle hükümet kurma düşüncesinde değil. Aslında görüşmeler devam etmiş olsa, belli noktalarda iki partinin buluşabileceği, geçmişi değil ileriyi tartışarak, sonuca varılabileceği de ortaya çıkmıştır. Ama bugün peşin alınmış bir karar ve peşin hükümlülük vardır. Peşin hükümlü olunduğu takdirde bir yere varmak mümkün değildir. Ancak müzakerelerle, tartışmalarla, bugün var olan durum ve yarın muhtemel durumlar değerlendirilirse bir anlaşmaya varılabilir. Bunu kendi aramızda görüştük, tartıştık. Ama uzlaşma düşüncesi olmadığı için, daha doğrusu, daha önceden alınmış peşin bir karar ellerinde olduğu için bir yere varmak mümkün değildi.'' Güzel bir sohbet yaptıklarını ve düşüncelerini ortaya koyduklarını ifade eden Eroğlu, ''Geleceği nasıl kurabiliriz hususunda müşterek görüşlerimiz olmuştur. Ama karar biz buraya gelmeden önce alındığı için, o kararın değişmesi mümkün değil'' dedi. 
     Demokrat Parti DP ile Barış ve Demokrasi Hareketi'ni BDH yarın ziyaret edeceklerini kaydeden Eroğlu, daha sonra parti içinde değerlendirme yapacaklarını ve diğer partilerle görüşme yapılmasına gerek olup olmadığına karar vereceklerini söyledi. 
     Eroğlu, bir soru üzerine, CTP ile UBP'nin oy oranlarının yakın olduğunu, CTP'ye sundukları önerileri diğer partilere sunmayacaklarını, diğer partilere farklı öneriler sunacaklarını kaydetti. 
     
     UBP'NİN CTP'YE ÖNERİLERİ 

     UBP'nin CTP'ye sunduğu öneriler şöyle 
     ''1- UBP-CTP koalisyon hükümeti, tam bir eşit ağırlıklı 'birlikte yönetim' hükümeti olacaktır. 
     2- UBP-CTP koalisyon hükümetinde, Başbakan ve Başbakan Yardımcılığı görevleri eş sürelerle dönüşümlü olarak yerine getirilecektir. 
     3- Kabinenin diğer bakanları mutabakat halinde 'teknokrat' nitelikli de olabilecek ve tümü iki partinin onayıyla bakan olarak atanabilecektir. Bakanlıklar paylaşım anlayışı ile ele alınmayacak, 'birlikte yönetim' anlayışı hükümetin temel varlık nedenlerinden biri olarak hakim kılınacaktır. Böylece 'ortaklık hükümeti' anlayışı yerine, 'birlikte yönetim' anlayışı benimsenmiş ve topluma yeni bir siyasi zenginlik kazandırılmış olacaktır. 
     4- İzolasyon ve ambargoların kaldırılması için verilen sözlerin ve taahhütlerin yerine gelmesi için çalışmak, UBP-CTP 'birlikte yönetim hükümetinin' başlıca önceliği olacaktır. 
     5- Bundan sonra yürütülecek hükümet politikası, 24 Nisan referandumlarının ışığında belirlenecektir. 
     6- İleriye yönelik politikalar, hükümet ortaklarının tam mutabakatı ve anavatan Türkiye'nin de olumlu görüşü ile gündeme getirilebilecektir. 
     7- UBP-CTP koalisyon hükümeti, ivedi olarak üst kademe yöneticileri kapsamını daraltacak kamu kesimindeki tüm atama ve terfilerde, sınav, kıdem ve liyakatı esas kılacak yasal düzenlemelere gidecektir. Buna benzer yasaların çıkarılması, kamu yönetiminin yeninden yapılandırılarak e-devlete geçilmesi, kamu kesiminin daha verimli hale getirilmesi, kamu görevlilerine uygulanan siyaset yasağının kaldırılması ve benzeri konular da hükümetin hedefleri arasında olacaktır. 
     8- UBP-CTP koalisyonu, Avrupa Birliği'ne uyuma, uluslararası örgüt ve kuruluşlarla ilişkilerin geliştirilmesine, ekonominin büyütülmesine ağırlık verecek, bunlar için gerekli yasal düzenlemeleri ivedilikle gerçekleştirecektir. Bu bağlamda haksız rekabeti önleyen yasaların çıkarılması, ihale tüzüğünün değiştirilerek ihalelerin şeffaflaştırılması ve bu çerçevedeki diğer yasaların yapılması hemen sağlanacaktır. 
     Bu önerilerimize ilkesel olarak olumlu yanıt vermeniz halinde, çalışmaların ileri götürülmesi için birer komite oluşturulmasına ve bu komitelerin en kısa sürede işe koyulmasına hazır olduğumuzu bildirir, çalışmalarınızda başarılar dileriz.'' 
     
     TALAT ''UBP, OLUMLU BİR VİZYON DEĞİŞİKLİĞİNE GİTMEMİŞTİR 

     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat, ''parti olarak, Ulusal Birlik Partisi'nin UBP bugün yürütülen mücadeleye çok büyük zarar vereceğine inandıklarını'' ifade ederek, ''UBP, olumlu bir vizyon değişikliğine gitmemiştir. Bu şartlarda UBP'nin hükümette bulunmaması gerekir'' dedi. 
     Talat, ''UBP'nin var olduğu bir hükümetin, Kıbrıs Türk halkının dünyayla bütünleşme mücadelesine, AB ile ilişkilerini geliştirme uğraşına ve tecritten kurtulma kavgasına son derece olumsuz etki yapacağını biliyoruz. Bundan dolayıdır ki, UBP ile bir hükümet opsiyonunu yararlı bir seçenek olarak görmüyoruz'' diye konuştu. 
     Talat, UBP Genel Başkanı Derviş Eroğlu ile görüşmesinin ardından yaptığı açıklamada, bu görüşlerini UBP'ye de ilettiklerini kaydetti. 
     14 Aralık seçiminde CTP'nin birinci parti olduğunu anımsatan Talat, ''UBP'nin milletvekili transferiyle bugün birinci parti konumuna geldiğini ve halk iradesini çarpıttığını'' söyledi. 
     ''Esas halk iradesinin 24 Nisan'da referandumda ortaya konulduğunu'' ifade eden Talat, ''Şu anda geçerli olan irade bu iradedir. Bu iradenin en karşıt noktasında duran parti de UBP'dir. Yani bugün UBP'nin ortak olacağı bir hükümet, halkımızın 24 Nisan iradesine de büyük bir saygısızlık olur. Halkımızın, Kıbrıs sorununun çözümü, Kıbrıs'ın yeniden birleştirilmesi vizyonunun en karşısında duran parti olarak UBP'nin hükümette yeri olduğuna inanmıyoruz'' diye konuştu. 
     UBP Genel Başkanı Derviş Eroğlu'nun Annan planına karşı olduğuna işaret eden Talat, ''Bugün hükümet kurma gayesi ve kaygısıyla bir miktar yumuşatma yaparak bize yaptıkları öneriler, gerçek düşüncelerini, gerçek çizgilerini ifade etmemektedir'' ifadesini kullandı. 
     UBP'nin önerilerinde, ''24 Nisan referandumu ışığında politikalar belirlemekten bahsetmek dışında herhangi başka bir öngörü olmadığını'' kaydeden Mehmet Ali Talat, şöyle konuştu 
     ''Dolayısıyla biz CTP olarak, parti meclisimizin uzunca bir süreyi değerlendirerek aldığı kararı bugün kendilerine ilettik. Parti meclisimiz dün akşam, UBP'nin, tecride karşı mücadelede ve Kıbrıs sorununun çözümü sürecinde bu anlayışlarla yeri olmadığına inanmaktadır. Dolayısıyla da bu partiyle hükümet kurmayı bir seçenek olarak görmediğini kararlaştırmıştır.'' 
     
     ''BU ŞARTLARDA UBP'NİN HÜKÜMETTE BULUNMAMASI GEREKİR'' 

     Talat, şu anki meclis aritmetiğinin 24 Nisan'da ortaya konulan halk iradesiyle uyum sağlamadığını ifade ederek, ''erken seçimin en doğru seçenek olduğunu'' yineledi. Talat, yeni meclis aritmetiğiyle ortaya çıkacak hükümetin, Kıbrıs Türk halkının çözüm arzusunu ve tecride karşı mücadelesini ileriye götüreceğini söyledi. 
     Talat, bir soru üzerine, tavırlarının ''peşin hükümle ilgisi olmadığını'' ifade ederek şöyle konuştu 
     ''UBP'nin çizgisinin Kıbrıs Türk halkının bugün verdiği mücadeleye büyük zarar vereceğini ben bugün tespit etmiş değilim zaten. Bu, uzun bir sürenin, hiç olmazsa referandumdan bu güne olan sürenin analiziyle gayet açık ortaya çıkıyor. Biz tecride karşı mücadele verirken, Avrupa Konseyi'ndeki temsiliyetimiz elde edilmiştir. O temsiliyetin elde edilişi sırasında UBP'nin oradaki temsilcisi, 'Ben bu karardan utanıyorum' diyebilmiştir. Yani, bugünkü çizgiyle uyumlu bir UBP yoktur. Bugün bana getirdiği, bir miktar allayıp pullayarak, makyaj yaparak, beni hükümete ikna etmek ister görünmek için getirdiği teklifi esas alarak değerlendirme yaparak, bu işi uzatmayı ahlaki bulmuyorum. UBP'nin hükümeti, bu ülkeye büyük zarar verir, Kıbrıs Türk halkına büyük zarar verir. UBP, olumlu bir vizyon değişikliğine gitmemiştir. Bu şartlarda UBP'nin hükümette bulunmaması gerekir.'' 
     
</TEXT>
</DOC>
