<DOC>
<DOCNO> 263286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/guncel/agun.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yazılı açıklamadan birçok çelişki çıktı 
</HEADLINE>
<TEXT>


Hakkındaki haberlerin kısmen tahrif edildiğini iddia eden Özkaya'nın, "Çakıcı'yı sorsa kovardım" demesine karşın müteahhit Şen'e mafya lideriyle ilgili bilgi verdiği ortaya çıktı 

GÖKÇER TAHİNCİOĞLU Ankara 

Yargıtay Başkanı Eraslan Özkaya'nın dün yaptığı yazılı açıklama, "Alaattin Çakıcı'yı sorsa kovardım" demesine karşın müteahhit Hakkı Süha Şen'e mafya liderinin dosyasıyla ilgili telefonda açıklama yaptığını ortaya koydu. 
Özkaya, hakkındaki haberlerin, konuşmalarının kısmen tahrif edilmesiyle yapıldığını, Çakıcı'yı sadece basından izleyen bir kişi kadar bildiğini belirtti. Kıyıkışlacık köyündeki kooperatif hissesini Ahmet Şinasi Büyükhatipoğlu adlı kişiden devraldığını belirten Özkaya, "Bölgedeki kamu görevlileri" vasıtasıyla tanıdığını söylediği Şen'in, kooperatifi bulmasına yardım ettiğini belirtti. 
Şen'in, bir gün, MİT Dış Operasyonlar Daire Başkan Yardımcısı Kaşif Kozinoğlu'nun kendisiyle yargıya ilişkin çok önemli bir konuyu görüşmek istediğini söylediğini anlatan Özkaya, şöyle dedi 
"Kendisi Kozinoğlu ile buluştuk. Konuyu ana hatlarıyla bildirdi. Hakkı Süha Şen'in bu konuda kendisine yardımcı olduğunu açıkladı. Makamımda detaylı görüşmek üzere benden randevu istedi. Ekibiyle birlikte ziyaretime geldi. Konuşma sırasında bana müsteşarının izniyle geldiğini söyleyerek, istişari mahiyette 'Çakıcı'nın elindeki bilgileri almak istediğini, bu kişi yurtdışına çıktığı veya hapse girdiği takdirde alamayacağını, bu nedenle hakkındaki davanın bitip bitmeyeceğini, uzatılıp uzatılamayacağını' sordu." 

Müteahhit çelişkisi 
"Devletin yüksek menfaatleri için bile olsa her kurumun kendi kuralları içerisinde çalışacağını söylemesi üzerine Kozinoğlu'nun gittiğini" anlatan Özkaya, üzerinde durmadığı Çakıcı dosyasının sonucunu da basından öğrendiğini kaydetti. 
Daha önce Milliyet'e "Müteahhit, Çakıcı namına bana bir şey söyleyecek. O anda onu kovarım. Ve o anda da bütün ilişkiyi keserim" diyen Özkaya, dünkü açıklamasında bu konuda büyük bir çelişkiye düştü. Şen'in dava sonuçlandıktan sonra telefonla arayarak, "Çakıcı dosyasıyla ilgili sorular yönelttiğini, kendisinin de Kozinoğlu'na yakınlığı sebebiyle üstü kapalı da olsa onun adına sorduğunu düşünerek, genel hukuki izahatlarda bulunduğunu" kaydetti. Özkaya, "Ancak bu konunun fazla içine girdiğini anlayınca kendisine bu konunun devlet birimlerini ilgilendirdiğini, bu işlere fazla girmemesi gerektiğini, konuyu bir daha açmamasını ve sadece kendi işi ile ilgilenmesi icap ettiğini hatırlatarak, rencide etmeyecek şekilde başlamış olduğu işleri bitirmesini bekledim. Sonra ilişkimi kestim" dedi. 

Dinlemeye takıldığı için mi 
Özkaya'nın, Şen'le telefonda Çakıcı dosyasını konuştuğunu açıklamak durumunda kalmasının, soruşturma dosyasında bu konuda telefon dinleme kayıtlarının bulunma olasılığını gündeme getirdiğine işaret edildi. 
Özkaya, MİT yetkililerinin temasları için, "Görevlerinin gereği bilgi edinme çabası içerisinde oldukları anlaşılıyordu. Esasen devlet güvenliği ile ilgili çok ciddi bir kamu kurumu olan MİT hakkında aksi de düşünülemezdi" diye konuştu. 

'Kozinoğlu kendi inisiyatifiyle hareket etmez' 

Yargıtay Başkanı Eraslan Özkaya, Alaattin Çakıcı'nın dosyasının geciktirilmesi konusunda kendisiyle görüşen MİT'çi Kaşif Kozinoğlu'nun üstlerinden habersiz bir vazife görmeyeceğini bildiğini belirterek, "Kendi insiyatifiyle hareket etmez" dedi. 
Özkaya, dün CNN Türk'ün sorularını yanıtlarken şunları söyledi 
GÖREVİ ÖNEMLİ Kozinoğlu'nun şahsi bir amaçla böyle bir girişimde bulunduğu hiç aklınıza gelmedi mi sorusuna yanıt olarak Kozinoğlu'nu ben haricinde duyarım, bilirim. MİT'te önemli bir görevde olduğunu bilirim. Operasyonlarda önemli bir görevde olduğunu biliyorum. Ve vazifesini tam olarak yapan, gözünü daldan budaktan esirgemeyen bir kimse olduğunu biliyorum. Üstlerinden de habersiz olarak bir vazife görmeyeceğini, kendi inisiyatifiyle hareket etmeyeceğini de biliyorum. 
YEMEK ŞEKLİNDE BİR ŞEY Kozinoğlu'yla bir kere ana hatlarıyla şey edildi. Yemekli bir görüşmeydi. Gayri resmi bir yerde devlet şeyleri konuşulmaz, dedim. Orada, kesin hatırlamamakla birlikte, Çakıcı'yla ilgili şeklinde de bir şey söyledi. O zaman benim dikkatimi biraz daha çekti. Yeraltı dünyasının bir adamı. Acaba yargının bir olumsuzluğu var gibi bir şüpheye kapıldım. 
GARİP GELDİ AMA Hukuki bir bilgisi olmadığı için, "Dava ne aşamada, süresi var mı, eğer çabuk neticelenirse ne yapılabilir " diye sordu. Garip geldi. Dedim ki, kamu kuruluşusunuz. Şimdiye kadar bu bilgi vardı, niye almadınız "Efendim, yeni yeni irtibat kurabildik. Bu bilgileri Çakıcı'dan alabileceğimizi yeni öğrendik" şeklinde bir şey söyledi. 

Yanıt arayan sorular 
Dinleme kayıtlarında neler var 

ANKARA Milliyet 
Yargıtay Başkanı Eraslan Özkaya'nın MİT yetkilisi Kaşif Kozinoğlu'yla, Alaattin Çakıcı'nın Yargıtay'daki dosyasının geciktirilmesi konusunda görüşme yaptığının ortaya çıkmasıyla patlak veren skandal, yanıt arayan birçok soruyu da akla getirdi. İşte yanıt verilmeyen sorular 
MİT, Çakıcı'nın kaçma ihtimalinin bulunduğunu bilmesine, bunu Yargıtay Başkanı'na bile iletmesine rağmen, davası 7 Nisan'da onanan Çakıcı, 5 Mayıs'a kadar neden takip edilmedi Çakıcı, nasıl kaçabildi Özkaya, Kozinoğlu'nu kendisine müteahhit Hakkı Süha Şen'in getirdiğini söyledi. Özkaya'nın açıklamasına göre, Kozinoğlu, Yargıtay'a MİT Müsteşarı Şenkal Atasagun'un izniyle geldiğini söyledi. Özkaya, MİT' in kendisiyle Şen aracılığıyla görüşme talebinde bulunmasında bir tuhaflık görmedi mi Özkaya, müteahhit aracılığıyla randevu isteyen MİT görevlisine karşı neden MİT Müsteşarlığı ile temas kurmadı Özkaya, Şen'le yaptığı telefon görüşmelerinde de Çakıcı'nın dosyası ile ilgili genel hukuki izahatlarda bulunduğunu açıkladı. Kozinoğlu, Şen ve Özkaya'nın konuşmalarını içeren dinleme kayıtlarında neler var Yargıtay 1. Ceza Dairesi'nin 7 Nisan'da karara bağladığı Çakıcı dosyası, hangi bürokratik aşamalardan dolayı 28 Nisan'da Yargıtay Başsavcılığı'na gönderildi İstanbul Başsavcılığı'nda verdiği ifadede Çakıcı'yla, bir siyasiye yönelik suikast girişimini engellemek için görüştüğünü söyleyen Kozinoğlu, Özkaya'ya ise Çakıcı kararının geciktirilmesi gerektiğini kaydetti. Kozinoğlu, Çakıcı ile bağlantısını farklı gerekçelere dayandırırken neyi amaçlıyordu Özkaya, Çakıcı konusundaki girişimlerin ardından Şen ile ilişkiyi kestiğini söyledi. Ancak Şen, ifade verdikten sonra Özkaya'yı bilgilendirdiğini açıkladı. Özkaya da, bu ifade konusunda bilgi sahibi olduğunu Milliyet'e açıkladığına göre müteahhitle ilişki ne zaman kesildi 

İlk kez Bilkent'te yemekte buluştular 

Yargıtay Başkanı Özkaya ile MİT'çi Kaşif Kozinoğlu'nun ilk olarak Bilkent'te, müteahhit Hakkı Süha Şen'in de katıldığı yemekte buluştukları ortaya çıktı. İstanbul Başsavcılığı, adamlarının Yargıtay'daki davasını Çakıcı lehine sonuçlandırmak için faaliyet gösterdiğini saptayınca Şen, emekli yüzbaşı Mehmet Özbulut ve emekli polis Nizamettin Özoğul için marttan itibaren dinleme kararı çıkardı. Bu dinlemelerde, Çakıcı'nın asıl amacının Yargıtay'daki dosyasının lehine sonuçlanmasını sağlamak olduğu anlaşıldı. Özkaya ve Yargıtay Genel Sekreter Yardımcısı Ercan Yalçınkaya'nın, davanın safahatı konusunda bilgi verdikleri de kayıtlarda yer aldı. Dava Çakıcı'nın aleyhinde sonuçlanınca, devreye giren Kozinoğlu, Özkaya ile Şen'le Bilkent'te buluştu. Yemeğe giden Şen ve Kozinoğlu, Özkaya'yı evinden aldırdı. Kozinoğlu, Özkaya ile ertesi gün de makamında buluştu. Kayıtlarda, Özkaya'ya dosyanın karar düzeltme aşamasındayken etkide bulunup bulunamayacağının sorulduğu, Özkaya'nın "Bu aşamada müdahale edemem" yanıtını verdiği ortaya çıktı. 

3 ay sonra emekli olacak 

Yargıtay Başkanı Eraslan Özkaya, 3 ay sonra yaş haddinden 65 emekliye ayrılacak. Skandalın ortaya çıktığı günden bu yana "İstifa edecek misiniz " sorusuna, "Hayır, kendimi suçu kabul etmiş olarak niye göstereyim" yanıtını veren Özkaya'nın, iddialarla ilgili olarak hakkındaki yasal süreç sürerken "görevinin başında" bulunmak istediği yorumları yapılıyor. Özkaya, dün CNN Türk'ün "Önlem olarak istifa veya uzaklaşma olacak mı " sorusuna şöyle yanıt verdi "Benim emekliliğime 3 ay kalmış. Eğer bu mesleğin etik kurallarına göre hata yapmışsam bunu hiç kimseye danışmadan yaparım. Bunu göze alamama gibi durum katiyyen olmaz. Anlattığım olaylarda en küçük hata söz konusu değil. Ben Yargıtay Başkanı'yım, çeşitli kişilerle görüşürüm. Yargının hatalarını söyleyelim ama yargıyı ürkek, korkak, dış odakların etkisinde kalıp da vicdanına göre karar veremeyecek duruma sokmayalım. Bundan hepimiz zarar görürüz." 


</TEXT>
</DOC>
