<DOC>
<DOCNO> 283677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun06.html </URL>
<DATE> 2004/10/27/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
ABD, Avrupa'ya da füze kalkanı yerleştirmek istiyor... 
</HEADLINE>
<TEXT>

     ABD'nin, Avrupalı müttefikleriyle Avrupa'da füzesavar füze sistemi kurma konusunda görüşmeler yaptığı bildirildi. 
     ABD Savunma Bakanlığı yetkilisi Henry Oberling, görüşmelerin epey ilerlediğini söyledi. 
     Balistik Savunma Dairesi Müdürü Oberling, ayrıca anti-balistik radar Aegis'lerle donatılmış savaş gemilerini Kuzey Kore açıklarına konuşlandırma işlemini hızlandıracaklarını kaydetti. 
     Başkan George Bush'un, yıl sonuna doğru Amerikan füzesavar savunma sisteminin faal hale geldiğini açıklaması bekleniyor. 
     General Oberling, dün akşam gazetecilerle konuşurken, füze savunma sistemi denemelerinin son aşamaya geldiğini söylemekle yetindi. Oberling, ''Vakti geldiğinde resmi açıklama yapılır, sistem çalışmaya başlar'' dedi. 
     Füze tehdidinin Kuzey Kore'den geldiğini düşünen ve bu nedenle Alaska ve Kaliforniya'da iki füze kalkanı oluşturan Amerikan yönetimi, Ortadoğu'dan gelebileceğini düşündüğü füze tehdidi için de Avrupa'yı kullanmak istiyor. General Oberling, ''Planlarımız hazır. Müttefiklerimizle üçüncü bir kalkan oluşturmak için görüşüyoruz'' dedi. 
     İngiliz basını, Başbakan Tony Blair'in İngiltere'ye füze kalkanı kurulmasını ilke olarak kabul ettiğini daha önce öne sürmüştü. 
     
</TEXT>
</DOC>
