<DOC>
<DOCNO> 270198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonyas04.html </URL>
<DATE> 2004/09/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Organ naklinde 'hısım donör' dönemi 
</HEADLINE>
<TEXT>

     Nesrin COŞKUN DHA 
SAĞLIK Bakanlığı, canlıdan organ naklinde donörün dördüncü dereceye kardeş çocukları- kuzen kadar akraba olma zorunluluğunu kaldırdı. Bu kısıtlamanın kalkmasıyla kadavradan organ bulamayan, uygun olan akrabaları ise sırt çeviren karaciğer hastası 41 yaşındaki iki çocuk babası Mehmet Salih Aladağ'ın yaşam umudu, kan bağı bulunmayan, çok uzaktan akrabası Canan Şimşek oldu. Aladağ, Dokuz Eylül Üniversitesi Hastanesi'nde Etik Kurul kararıyla Canan Şimşek'ten alınacak karaciğer parçasıyla hayat bulacak. 
     Dokuz Eylül Üniversitesi Genel Cerrahi Anabilim Dalı öğretim üyesi, Ulusal Karaciğer Bilim Kurulu Başkanı Prof. Dr. İbrahim Astarcıoğlu, organ nakillerinde canlı verici olma koşullarını kısıtlayan yönetmeliğin hısım bağı' yönetmeliği ile değiştirilerek, yanlıştan dönüldüğünü söyledi. Organ nakillerinde canlı vericinin kim olacağını değil, kimin olamayacağını belirleyen 1979 yılında çıkarılmış kanun bulunduğunu belirten Prof. Dr. Astarcıoğlu şunları söyledi 
     "Bu kanuna göre 18 yaşın altındakiler ve aklı başında olmayanlar verici olamaz. Onun dışında herkes canlı verici olabilir. Bu yıllardır böyle. Ancak hekimler akrabalık bağı olmayan hastalara nakil yapmaktan kaçınıyordu. Akraba olduklarına dair belge istiyordu. Biz konuşarak, alıcı ile verici arasında ticari ilişki olmadığına kanaat getirdiğimiz vakaların nakillerini yaptık. Ancak pek çok merkezde bu tür vakaların nakilleri yapılmadı. Yapılmamasının nedeni de hekimlerin organize suça alet edilme endişeleriydi. Bunun üzerine 7 bilim kurulu başkanının yanısıra Sağlık Bakanlığı Müsteşarı, Tedavi Hizmetleri Genel Müdürü'nün de yer aldığı Ulusal Koordinasyon Kurulu olarak canlı donör olacak kişilerin alıcı ile dördüncü derece kan bağı olma koşulu getirdik. Yani teyze, amca, dayı, hala çocuklarına kadar canlı donör olma izni verildi. Bu önlemlerin alınmasının nedeni organ mafyası dediğimiz organize suç şeklinde yapılan organ nakillerinin önlenmesiydi. Mart ayında bu genelge yayınlandı. Ancak bu donör kısıtlamasıyla insanların yaşam hakkının ellerinden alındığını gördük.'' 
     
     İKİNCİ YÖNETMELİK 
     Prof. Dr. İbrahim Astarcıoğlu, böyle bir sınırın verici havuzunu çok kısıtladığını ve nakil bekleyen hastaların sorunlarını çok daha artırdığını gördüklerini söyledi. Bunun üzerine konuyu bir kez daha tartıştıklarını kaydeden Prof. Dr. Astarcıoğlu şunları söyledi 
     "İnsanların özel hayatlarında, sosyal yaşamlarında özel koşulları var. İmam nikahıyla yaşayanlar, birlikte oturanlar var. Çok yakın arkadaş, dostlar, nişanlılar var. Aynı köyden aynı aşiretten olmakla birlikte uzaktan da akraba olup, bu tür yardımlaşmayı öteden beri sürdüren toplum anlayışımız var. Dördüncü dereceye kısıtlama getirdiğimizde bu özel ilişkileri işin içine koyamayacağız. Koyamadığımız zaman da kişilerin haklarını yemiş olacağız. Oysa burada hiçbir zaman organize suç, ya da çıkar söz konusu değil. Bu karar genelge olarak Haziran ayında Sağlık Bakanlığı tarafından yayınlanıp, bütün hastanelere gönderildi. Bu yeni yönetmelikle hısım bağı' olanlar canlı donör olabilecek. Canlı donör olabilmelerine organ nakil merkezlerinde kurulacak yerel etik kurulları karar verecek. Yıllardır biz etik kurulun rolünü oynuyorduk. Şimdi bu kararları cerrah olmayan hekimlerden oluşan kurul verecek. Alıcı vericiyle görüşecek, aralarında bir ticari ilişki olup olmadığına kanaat getirip, karar verecek. Bu nakil, etik kurul kararı uygulanarak hısımından nakil yapılan ilk vaka olacak.'' 
     
     HISIM KURTARACAK 
     Yeni yönetmelik sayesinde sağlığına kavuşacağı günü bekleyen evli ve 2 çocuk babası Mehmet Salih Aladağ da şunları söyledi 
     "10 Temmuz 2003 günü hastalandım. Halsizlik, bulantı, kan kusma şikayetlerim üç gün arayla tekrarladı, kendimi kaybetmişim. Gözlerimi hastanede açtığımda karaciğerimin sarılığa bağlı siroz nedeniyle iflas ettiği söylendi. Karaciğer nakil olmam gerektiği bildirildi. Teşhis Ege Üniversitesi Hastanesi'nde koyuldu. Ancak kadavradan çıkan bağış organlar içinde bana şans tanınmadı. 3 kardeşimin ve yeğenimin kan grubu uymasına rağmen vermediler. Hastanede yakın akrabalarımdan uygun verici çıkmayınca, bana İstanbul'da özel hastanede nakil şansımı deneyebileceğim söylendi. 80 milyar lira gibi astronomik rakamlar telaffuz edildi. Bunun üzerine Dokuz Eylül Üniversitesi'ne başvurdum. Değişen yönetmelik sayesinde de bana ikinci hayat yolu açıldı. Karaciğerinden parça verecek olan 36 yaşındaki Canan Şimşek'in nikahsız eşi Felek Bulut, anne tarafından uzaktan akrabam. Yani Canan bizim eniştemiz oluyor. Benim çaresizliğimi duyunca yardımcı olacağını söyledi. Kan gruplarımız tuttu. Ben yeşil kartlı bir hastayım. Param olsa İstanbul'a giderdim. Bu tamamen dostluk adına bir bağış. Kardeşlerim bana can vermekten kaçındı. Ama et tırnaktan ayrılmaz. Onların bir derdi olursa ben koşarım. Kardeşimin yapmadığını bana Canan yaptı. Kardeşlerim bundan ders alsın. Ben de Canan'a yaşadığım sürece maddi manevi yardımcı olacağım. Çünkü o benim hayatımı kurtaracak.'' Eşinin uzaktan akrabası olan Mehmet Salih Aladağ'ın ağabeylerinin yanında çalıştığını ve insanlık adına bu bağışı yapacağını belirten Canan Şimşek, "Ben doğru olanı yapıyorum. Bir canım var. Bir hayat kurtarsın yeter'' dedi. 
     
</TEXT>
</DOC>
