<DOC>
<DOCNO> 264322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/yazar/asik.html </URL>
<DATE> 2004/08/18/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Belediye organize 
</HEADLINE>
<TEXT>


CNN Türk kameraları olay yerinden canlı yayın yapıyor.. Saat 10.00 suları... Alibeyköy'ü sel almış... Sellerin yıkmak üzere olduğu bir çürük evin balkonunda iki genç kız göze çarpıyor... Kurtarma için lastik bot gerekiyor. Alibeyköy'ü sel basacağı bir gün önceden belli olduğu halde lastik botlar CNN kamerasından "bir buçuk saat sonra" geliyor bölgeye... İstanbul'da belediyenin ne kadar çevik ve organize olduğunu tüm Türkiye bilvesile ekranda ibretle izliyor. Körfez depreminin yıldönümündeyiz... Ve "Bir büyük depremde halimiz nice olur " sorusunu soranlar haklı olarak hafifçe titriyor... 

İstanbul Belediyesi, vatandaşların şiddetli yağmur uyarısını dikkate almadığını söylemiş. Vatandaş da işi "Takdiri ilahi" ye bırakmak istedi demek... 
Haldun Ertem 

Işıltılı uzaklara Yaz gelir geçer... Hüzünlenir bilinmeyen derinlikleri denizin... Yaz gelir geçer... Bir iç çekişi kaybolur kuytularında akşamın... Yaz gelir geçer... Tuğrul Tanyol'un dizelerinden... Işıltılı uzakları anımsatan... 
Perde indi, toz uçuştu, gözyaşı yağmur oldu 
Ağaç çiçek dökerken geldi yaz 
geçti, ben onu görmedim, yalnızca bir ses 
orada duruyordu, deniz yüzeye vuruyordu 
ve sen uyuyordun. 
Ah öyle güzel uyuyordun ve yaz 
uykunu bozmamak için senin 
ayakuçlarıyla bir kapıdan 
ötekine kadar koşmuş olmalı 
toz henüz yere inmemişti 
çiçek dökülmemişti 
ve ben, büyülenmiş gibi 
yalnızca 
sana bakan, bütün bir yaz 

İyi bir gelişme olunca Tayyip'ten, kötü bir şey olursa Allah'tan... 
Rıfat Karataş 

İstanbul olimpiyatı Türkiye önce 2000, peşinden 2004 olimpiyatlarına aday olmuştu... 2000'i Sidney aldı, 2004 Atina'ya verildi. Eğer 2004 olimpiyatları İstanbul'a verilseydi şu anda İstanbul'da olimpiyatlar bütün hızıyla devam ediyor olacaktı. 
Ve olimpiyatları izlerken dünyanın gözü şu haberlere takılacaktı 
- İstanbul'da yağmura karşı alarm verildi... 
- İstanbul'da bazı semtleri su bastı... Çok sayıda insan sele kapılma tehlikesi atlattı. 
- İstanbul'da yağmur alarmı devam ediyor... 
Olimpiyatları kaptırırken rezil olmaktan kurtulmuşuz... Haberimiz yok... 

Hanımlar görevde Bergama Ovacık'taki altın madeni işletmesinin faaliyeti 1998 yılında Danıştay kararıyla durdurulmuş, 2002 yılında Bakanlar Kurulu kararıyla tekrar işletmeye geçilmişti. Danıştay, bu yılın mart ayı sonunda Bakanlar Kurulu kararını iptal etti... Verilen süre bu hafta doluyor, işletmenin durdurulması bekleniyordu. 
Derken çok ilginç bir şey oldu, İçişleri Bakanı Aksu ile İzmir Valisi Göksu'nun eşleri, basın mensuplarıyla birlikte Ovacık'ı ziyaret etti, madenin ülke ekonomisine ilişkin konuşmalar yaptılar... 
Doğrusu bu ülkede olup bitenler akıllara durgunluk veriyor... 

Geçmişler olsun Olağan bir kentin kaldıramayacağı bir yağmur değildi... Ama dere yatakları gecekondu mahallesine dönüştüğü için Alibeyköy başta olmak üzere kimi semtleri yine sel aldı... 
Bu dere yataklarına konut iznini kimler çıkardı 
Başbakan Tayyip Erdoğan Atina dönüşü "Belediye başkanlarına söylüyorum kaçak yapıları acımasızca yıkacaksınız" talimatı verdiğine göre acaba başkaları mı 
Hayır bizatihi kendileri... 
İstanbul'da kaçak yapı furyası 1994 yılı sonrasında Refah Partili belediyeler döneminde hızlanmıştır... O tarihte Anakent Belediye Başkanı Tayyip Erdoğan'dı... Kaçak yapılanmaya karşı yine böyle etkili demeçler veriyordu. Ama bir yandan da kaçak yapılanma dolu dizgin sürüyordu... Bugün Milliyet'in bulunduğu bölge dahil, İstanbul'un dört bir yanına kaçak "apartkondu" lar RP'li belediyelere rüşvet verilerek konduruluyordu. Rüşvetin adı emanet makbuzu idi... Belediyeye ödemeyi yapıp emanet makbuzu kestiren apartkondu, derhal kaçak olmaktan çıkarılıyordu... Daha sonra da Anakent'in yaptığı planlara dahil ediliyor, meşruluk kazanıyordu... 
RP'li belediyeler elbet diğer belediyeler de şu veya bu ölçüde yağmaya katıldılar İstanbul'u kaçak konduculara pazarlayıp kasaları doldurdular. Ne yazık ki basın bu olaya gereken önemi vermedi... Kimi gazete ise oyuna çanak tuttu. Hürriyet'in arka sayfasında yıkılmış bir tuğla duvar ve eşliğinde 
- Tayyip Erdoğan'ın kardeşinin ruhsata aykırı binası yıkıldı, haberi dün gibi gözümüzün önündedir. Böyle düzmece haberlerle Erdoğan kaçak yapılaşmaya karşıymış gibi gösterildi... Millet enayi yerine konuldu... 
Başbakan'ın kendisi de malumunuz belediye başkanı seçilmeden önce kaçak inşaattan hüküm giymişti... 
Basın gibi İstanbul halkı da kentin bu şekilde yağmalanmasına karşı tepkisiz kaldı. 
Güzel İstanbul o yüzden çirkin bir kent oldu... 
Boğaz'ın iki yakası hariç kentin dört bir yanına kent demeye bin şahit ister bugün... 
Geçmiş olsun... 



</TEXT>
</DOC>
