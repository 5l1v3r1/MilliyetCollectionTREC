<DOC>
<DOCNO> 284049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun49.html </URL>
<DATE> 2004/10/28/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
Yaser Arafat, durumum iyi ayaktayım dedi 
</HEADLINE>
<TEXT>

     Filistin lideri Yaser Arafat, bu akşam kendisini telefonla arayan Türkiye'nin Kudüs Başkonsolosu Hüseyin Avni Bıçaklı'ya ''Sağlığım iyi, küçük bir rahatsızlık geçirdim, önemli değil ayaktayım'' dedi. 
     Türkiye Cumhuriyeti'nin 81. kuruluş yıldönümü nedeniyle bugün Kudüs'te bir resepsiyon veren Başkonsolos Bıçaklı, resepsiyonda Arafat'ı telefonla aradı. 
     Arafat'la konuşan Bıçaklı, Filistin liderinin, kendisine ''sağlığının iyi olduğunu, küçük bir rahatsızlık geçirdiğini ve ayakta olduğunu'' söylediğini iletti. 
     Arafat ayrıca, Dışişleri Bakanı Abdullah Gül'ün de kendini arayarak, hem Başbakan Recep Tayyip Erdoğan adına, hem de kendi adına geçmiş olsun dileklerini ilettiğini söyledi. Arafat, ''Size, Başbakanınıza, Dışişleri Bakanınıza ve Türk milletine çok teşekkür ediyorum'' dedi. 
     Yaser Arafat'ın yanında bulunan eşi Süha Arafat da, ''Ramallah'a yeni geldim, dün ve bugün hep aramışsınız teşekkür ediyoruz'' dedi. Süha Arafat, yarın Fransa Cumhurbaşkanı Jacques Chirac'ın göndereceği uçakla Paris'e gideceklerini söyledi. 
     Filistin Başbakanı Ahmed Kurey de, Bıçaklı'ya, şu anda Türkiye'den bir taleplerinin olmadığını, ancak bir şey gerekirse mutlaka arayacaklarını belirtti. 
     
     VEKALET YOK 
     Yaser Arafat'ın, Filistin dışında tedavi gördüğü sürece, yerine kimsenin vekalet etmeyeceği bildirildi. 
     Arafat'ın sözcüsü, Filistin liderinin, yurtdışında tedavi gördüğü sürece kimseye vekalet vermeyeceğini söyledi. 
     Midesinden şikayetleri olduğu bildirilen Arafat'ın yarın sabah Ürdün üzerinden Fransa'nın başkenti Paris'e geçeceği bildirilmişti. 
     Arafat'ın Filistin dışına çıkacağının belli olmasından sonra Filistin'e ait Batı Şeria ve Gazze Şeridi'nde iktidarı kimin elinde tutacağının tartışma konusu olduğu belirtiliyordu. 
     Bu arada Arafat'ı tedavi eden doktorlar, Filistin liderine yapılan kan testinde trombosit eksikliğine rastlandığını söylediler. 
     Arafat'ın sağlık durumuyla ilgili ilk kez resmi açıklama yapan doktorlar, kanda pıhtılaşmaya yardımcı olan trombositin eksikliğinin birçok nedeni olabileceğini, bunun için daha fazla test yapmaya ihtiyaç olduğunu ifade ettiler. 
     
</TEXT>
</DOC>
