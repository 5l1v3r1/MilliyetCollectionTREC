<DOC>
<DOCNO> 278408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonsiy08.html </URL>
<DATE> 2004/10/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Anadol Sanat eserlerini TMSF'nin borcuna mahsuben Bakanlık alsın 
</HEADLINE>
<TEXT>

     CHP Grup Başkanvekili Kemal Anadol, Tasarruf Mevduatı Sigorta Fonu'nun TMSF , kuruma borcu olan şirketlerden alacaklarına mahsuben bazı sanat eserlerini açık artırma ile satacağını belirterek, ''Türkiye'nin en değerli eserleri, tarihte görülmemiş bir yağma anlayışı ile haraç mezat satılacak'' dedi. 
     Anadol, CHP Genel Sekreter Yardımcısı Oğuz Oyan ve İstanbul Milletvekili Kemal Kılıçdaroğlu ile TBMM'de basın toplantısı düzenledi. 
     TMSF'nin, bazı şirket ve işadamlarından alacaklarına karşılık 10 Ekim'de Maçka Antik Palas'ta, 299 eseri açık artırma usulü ile satacağını ve bu eserlere 2 trilyon lira değer biçildiğini ifade eden Anadol, şunları söyledi 
     ''Açık artırmaya 48 saat kala ilgili bakanlığı ve hükümeti uyarıyoruz. Türkiye'nin çok önemli sanatçılarının çok değerli eserleri, bu açık artırmada haraç mezat satılacak. 
     TMSF, bu satıştan 2 trilyon gelir bekliyor. Biraz önce Kültür Bakanı ile konuştuk. Kendisi bize bakanlığının bu eserleri almak için ödeneğinin olmadığını söyledi. Biz de kendisine yol gösterdik, TMSF'nin hazineye borcu olduğunu ve bu borca mahsuben Kültür Bakanlığı'nın bu eserleri alabileceğini söyledik. 
     37 milyar alacağının buharlaştığını söyleyen TMSF, bu değerli eserlerin yağmalanmasına ses çıkarmıyor. Bunu kabul etmek mümkün değil.'' 
     AK Parti'nin kimlik bunalımının devam ettiğini ve bu yağmaya sessiz kaldığını ileri süren Anadol, ''Hükümeti ve bakanlığı bir kez daha uyarıyoruz, bu yağmayı durdurun. Türkiye'deki tüm aydınları ve sanatçıları da bu yağmayı durdurmak için girişimde bulunmaya çağırıyoruz'' diye konuştu. 
     CHP Genel Sekreter Yardımcısı Oğuz Oyan da ülkelerin dünyada kültür eserleri ile tanındığını ve Türkiye'nin önüne gelen bu fırsatı kaçırmaması gerektiğini söyledi. Açık artırma ile satılacak eserlerin zaten özel ellerde bulunmaması gereken tarihi değerler olduğuna dikkati çeken Oyan, ''TMSF'nin, hazineye 32 katrilyon 600 trilyon lira borcu var. Bu borç 32 katrilyon 575 trilyon olsa ne olur. Kültür Bakanlığı'nın cebinden para çıkmasına gerek yok. Bu fırsatı kaçırmayalım'' dedi. 
     CHP Grup Başkanvekili Anadol, bir soru üzerine, Kültür ve Turizm Bakanı Erkan Mumcu'nun, TMSF'nin borcuna mahsuben eserlerin Kültür Bakanlığı'na devredilmesine ilişkin önerilerini, Maliye Bakanı Kemal Unakıtan ile görüşerek bir sonuç almaya çalışacağını kendilerine ilettiğini kaydetti. 
     
</TEXT>
</DOC>
