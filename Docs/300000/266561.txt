<DOC>
<DOCNO> 266561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko19.html </URL>
<DATE> 2004/08/26/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Mitsubishi, DaimlerChrysler ortaklığını gözden geçiriyor... 
</HEADLINE>
<TEXT>

     Japon otomobil üreticisi Mitsubishi Motors, sermaye artırımına katılmayarak yüzde 37 olan ortaklığını düşüren Alman DaimlerChrysler ile ilişkisini yeniden değerlendirmeye aldı. 
     Bütün global pazarlarda güçlü olmak isteyen DaimlerChrysler, Uzak Doğu stratejisi çerçevesinde Japonya'nın 4'ncü büyük otomotiv üreticisi Mitsubishi hisselerinin yüzde 37'sini satın alarak, ar-ge ve üretim ortaklığına gitmişti. 
     Hatalı üretim nedeniyle son yıllarda bir çok aracını geri çağırmak zorunda kalan Mitsubishi finansal açıdan bir türlü düzlüğe çıkamayınca, geçtiğimiz Nisan'da bu şirkete daha fazla yatırım yapmama kararı alan DaimlerChrysler, Mitsubishi Motors'un en son sermaye artırımına da katılmayarak bu şirketteki ortaklığını yaklaşık yüzde 20'ye düşürmüştü. 
     Japonya'nın önde gelen ekonomi gazetelerinden The Nihon Keizai Shimbun, iki şirketin orta sınıf sedan otomobil üretiminde işbirliğinden vazgeçtiğini duyururken, Mitsubishi'nin üretime kendi tesislerinde devam edeceğini bildirmişti. 
     
     İŞBİRLİĞİ SÜRECEK 
     Mitsubishi Motors tarafından yapılan açıklamada, iki şirkete de fayda sağlayan alanlarda işbirliğinin süreceği kaydedildi. 
     Mercedes'in Smart Forfour modelinin yanında Mitsubishi'nin Colt modelinin de üretildiği Hollanda'daki ortak üretim fabrikası NedCar'ın durumunu da müzakere ettiklerini bildiren Mitsubishi Motors, Nedcar'ın DaimlerChrysler bünyesinde kalmasını istiyor. 
     Hatalı üretim nedeniyle onbinlerce otomobil ve ticari taşıtı geri çağırmak zorunda kalan Mitsubishi Motors'un 2004 yılı satışları, Japonya ve ABD büyük pazarlar başta olmak üzere bir çok ülkede önemli miktarlarda gerilemişti. 
     
</TEXT>
</DOC>
