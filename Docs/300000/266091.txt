<DOC>
<DOCNO> 266091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur31.html </URL>
<DATE> 2004/08/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Başkentliler temiz ve sağlıklı su içiyor... 
</HEADLINE>
<TEXT>

     Başkentin şehir su şebekesinin dünya standardında olduğu ve hiçbir sağlık sorunu içermediği bildirildi. 
     Ankara Büyükşehir Belediyesi'nden yapılan yazılı açıklamada, Sağlık Bakanlığı ve İl Sağlık Müdürlüğü ile sürekli su kontrolleri yapıldığı belirtildi. 
     Açıklamada, Ankara'nın içme suyu şebekesinde asbest içeren boru olmadığı, boruların tamamının hiçbir sağlık sorunu içermeyen ''duktil'' borularla değiştirildiği belirtildi. 
     Teknolojinin gelişmesiyle su şebekesinin bazı bölgelerinde ''t.100'' plastik boruların kullanıldığı ifade edilen açıklamada, Ankara'da şehir suyunun Dünya Sağlık Örgütü standartlarına uygun borularla vatandaşa iletildiği belirtildi. 
     Su kalite kontrolünde şehir şebekesinin 605 bölgesinden su örnekleri alınarak ASKİ'nin gelişmiş laboratuarlarında incelemeden geçirildiği kaydedilen açıklamada, yapılan son kontrollerde de Ankara'nın suyunun hijyenik ve içilebilir nitelikte olduğunun gözlemlendiği bildirildi. 
     
</TEXT>
</DOC>
