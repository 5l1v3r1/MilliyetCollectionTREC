<DOC>
<DOCNO> 273907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun36.html </URL>
<DATE> 2004/09/22/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Metin Kaplan iltica etmek için dava açtı 
</HEADLINE>
<TEXT>

     Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan, iltica talebini reddeden Yabancı Göçmenler Dairesi'ne dava açtı. 
     Köln İdari Mahkemesi tarafından yapılan açıklamada, Kaplan'ın, eylül başında reddedilen iltica talebinin kabul edilmesi amacıyla dava açtığı bildirildi. Kaplan, 26 Mayıs'ta Münster Yüksek İdare Mahkemesi'nin hakkında sınır dışı edilebileceğine karar vermesinden sonra evinde bulunamamış ve Köln Sulh Mahkemesi sınır dışı edilebilmesi için hakkında tutuklama kararı almıştı. 
     Köln İdare Mahkemesi'nin, Kaplan'ın en az 2 ay süreyle sınır dışı edilemeyeceği yönünde karar almasından sonra Kaplan hakkındaki tutuklama kararı kaldırılmış ve yeniden evine dönmüştü. 
     Kaplan hakkında alınan sınır dışı edilmemesi yönündeki karar daha sonra 27 Ekim'e kadar uzatılmıştı. 
     Kaplan, rakibi İbrahim Sofu'yu öldürtmeye azmettirmek suçundan 4 yıllık hapis cezasını tamamladıktan sonra hakkında alınan bir mahkeme kararıyla sınır dışı edilmesi önlenmiş, ancak Köln dışına çıkması yasaklanmıştı. 
     
</TEXT>
</DOC>
