<DOC>
<DOCNO> 257056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun34.html </URL>
<DATE> 2004/07/21/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
AB Dönem Başkanı Türkiye'ye karşı dürüst olacağız 
</HEADLINE>
<TEXT>

     AB Dönem Başkanı Hollanda'nın Başbakanı Jan Peter Balkenende, Türkiye'nin tam üyelik müzakerelerinin başlatılmasına ilişkin alınacak kararda ''dürüst'' olunacağını söyledi. 
     Avrupa Parlamentosu'nda konuşan ve soruları yanıtlayan Balkenende, ''AB Konseyi, aralık ayında Türkiye'nin Kopenhag kriterlerini yerine getirip getirmediğine bakacak ve getiriyorsa tam üyelik müzakerelerini başlatacağız'' dedi. 
     Balkenende, bu konuda tavrın ''dürüst bir şekilde'' belirlenmesi gerektiğini, ''oyunun kurallarının 2002'de belirlendiğini'' ifade ederek, ''Yeni koşullar icat edilmemeli'' diye konuştu. 
     İslam'a karşı bir korkuya geçit verilmemesi, bazı dinlere sınır koyulmaması gerektiğini söyleyen Balkenende, dinlere değil, dinleri suiistimal ederek, şiddet kullanarak fikirlerini zorla kabul ettirmek isteyen kişi ve gruplara karşı tavır alınmasının önem taşıdığını anlattı. 
     ''Sorun İslam ve din değildir'' diyen Balkenende, Türkiye'ye ilişkin kararın herkesi meşgul eden bir konu olduğunu, AB Dönem Başkanlığı'nın herkesin destekleyeceği bir karar alınması için çaba harcayacağını ifade etti. 
     Balkenende, soruları yanıtlarken, Türkiye konusunda geçen senelerde alınan ''iyi kararlara'' ülkesi Hollanda'nın da katıldığını, AB'nin itibarının söz konusu olduğunu, dürüst olunması gerektiğini, AB Komisyonu raporunun beklendiğini kaydetti. 
     Jan Peter Balkenende, daha sonra düzenlediği basın toplantısında Türkiye'ye ilişkin sorularla karşılaştı. 
     Türkiye'ye ilişkin sürecin geçmişte alınan kararlarla ve verilen sözlerle uyumlu olması gerektiği üzerinde ısrarla duran Balkenende, ''Koyduğumuz kurallara saygı göstermek zorundayız. Bir oyun devam ederken kuralları değiştirilemez'' dedi. 
     Balkenende, AB Komisyonu'nun hazırlayacağı raporun önemi üzerinde durarak, erken değerlendirmeler yapmamak gerektiğini anlattı. 
     Jan Peter Balkenende, Kıbrıs konusunda AB'nin kuzeyin gelişmesine destek amacıyla bazı mali önlemler aldığını, bir çözüm umut ettiklerini, ancak durumun çok karmaşık olduğunun bilindiğini söyledi. 
     
</TEXT>
</DOC>
