<DOC>
<DOCNO> 263766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun18.html </URL>
<DATE> 2004/08/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Irak'ta kaybolan İranlı diplomat... İran, Bağdat'ı uyardı... 
</HEADLINE>
<TEXT>

     İran, Irak'ta kaybolan İranlı diplomat konusunda Bağdat'taki geçici hükümeti uyardı. 
     İran hükümet sözcüsü Abdullah Ramazanzade, düzenlediği basın toplantısında, ülkesinin bu olayı çok ciddiye aldığını belirterek, ''İran, bu olayda, geçici hükümeti tek sorumlu olarak görüyor. Çok ciddiye aldığımız bu olayı izliyoruz'' dedi. 
     Ramazanzade, iki ülke arasındaki savaş esirleri dosyasının kapandığını ve geriye savaş sırasında kaybolanlar kaldığını bir kez daha yineledi. 
     Irak'ta bir süre önce kaybolan İranlı diplomatı kaçırdığını bildiren silahlı grup, İran'ın 500 Iraklı savaş esirini bırakmasını istemiş, 48 saat içinde bu istek yerine getirilmezse de diplomatı ''cezalandıracağını'' bildirmişti. 
     İran ise Irak ile savaşta esir alınan tüm Iraklıların iade edildiğini, son grubun da geçen yıl ülkelerine gönderildiğini belirtiyor. 
     
</TEXT>
</DOC>
