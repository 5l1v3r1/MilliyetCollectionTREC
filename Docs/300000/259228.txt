<DOC>
<DOCNO> 259228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun12.html </URL>
<DATE> 2004/07/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Irak, Uday'ın işkence aletlerini müzede sergilemek istiyor... 
</HEADLINE>
<TEXT>

     Irak Olimpiyat Komitesi, Irak'ın devrik lideri Saddam Hüseyin'in ülkenin işgali sırasında öldürülen oğlu Uday'ın, verimini beğenmediği sporcuları cezalandırmak için kullandığı işkence aletlerini sergilemek istediğini açıkladı. 
     Komite yetkilisi Talip Mutan, başkent Bağdat'ın El Şaab stadında bulunan bu ortaçağdan kalma korkunç işkence aletlerini, sürekli olarak sergilemek istediklerini söyledi. 
     Irak Olimpiyat Komitesi danışmanlarından İngiliz Mark Clark da ''Bu aletleri bir müzede sergileme projemiz var, ancak zamanını bilmiyoruz'' diye konuştu. 
     İşkence aletleri arasında en fazla dikkat çeken, sporcuların zorla içine tıkıldığı, içinde çiviler bulunan demirden bir tabut. İşkence aletleri arasında parmakları ezmek için kullanılan bir makine, ucunda iliştirilmiş tenis topu büyüklüğünde çelik çengellerin bulunduğu zincirden bir kamçı, ne amaçla kullanıldığı bilinmeyen pres makineleri ve yüzü kaplayan maskeler bulunuyor. 
     Bu işkence aletlerinin Uday tarafından kurulan ve yönetilen Saddam'ın Fedaileri milislerinin kullandığı belirtildi. 
     Komite yetkilisi Mutan, ''Bu, Irak tarihinde kara bir dönemdir. Atletleri korumak yerine, maç ya da müsabaka kaybettiklerinde onlara işkence ediyorlardı'' dedi. 
     Mutan, Uday'ın 1986-2003'te, Irak Olimpiyat Komitesi ve Irak Futbol Federasyonu'nun başkanlığını yürüttüğünü ve işkence yapılacak atletleri kendisinin seçtiğini söyleyerek, ''İşkence yapılanlar sadece atletler değil, bazen üst düzey yetkililere de işkence yapılmış. Bu tür işkencelere maruz kalan çok sayıda atlet Irak'tan kaçmış'' diye konuştu. 
     Talip Mutan, işkencelerin, Fedailerin kontrolündeki havaalanı yakınındaki El Rezvaniye ve Bağdat'ın 60 kilometre kuzeyindeki Bakuba kenti yakınlarında bulunan Basmayye'deki 2 cezaevinde yapıldığını belirtti. 
     
     ATİNA OLİMPİYATLARI 
     Irak, 13-29 Ağustos'taki Atina Olimpiyatları'na futbol, halter, yüzme, atletizm, tekvando, boks ve judo dallarında katılacak. 
     Irak'ı atletizmde 100-200 metrede temsil edecek Ala Hikmet ülkenin tek kadın atleti olacak. 
     İlk kez 1948 Olimpiyat Oyunları'na katılan Irak, 1960'da Roma'da halterci Aziz Addelvahid ile bronz madalya kazanmıştı. Bu madalya Irak'ın olimpiyat tarihinde şu ana dek kazandığı tek madalya. 
     Irak Olimpiyat Komitesi Başkanı Ahmed El-Haccıya Samarray, geçen hafta yaptığı açıklamada, ülkesinin olimpiyatlarda madalya kazanma şansının çok az olduğunu belirtmişti. Ancak komite danışmanı Clark, sembolik de olsa katılımın önemli olduğunu söylemişti. 
     
</TEXT>
</DOC>
