<DOC>
<DOCNO> 298408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/yasam/yas01.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağış bıktıracak 
</HEADLINE>
<TEXT>


Güney ve Batı Akdeniz'de, hafta sonunda etkili ve sürekli yağış bekleniyor. Bunun yanında, yağışa rağmen sıcaklıklar yurdun iç ve batı bölgelerinde 4-6 derece artacak 


Meteoroloji Genel Müdürlüğü'nce yapılan 'meteorolojik uyarı'ya göre, yurdun batı kesimleri yarın sabah saatlerinden itibaren, Orta Akdeniz üzerinden gelen ılık ve yağışlı havanın etkisine girecek. 

Sabah başlayacak 
Sabah saatlerinde Güney Ege ve Batı Akdeniz kıyılarında başlayacak sağanak yağışlar, hafta sonunda Marmara, Ege, Batı Akdeniz, İç Anadolu'nun batısı ile Batı Karadeniz bölgelerinde devam edecek. 

Kuvvetli lodos 
Rüzg r, yarın ve pazar günleri yurdun batı kesimlerinde kıble ve lodostan, kuvvetli ve kısa süreli fırtına şeklinde esecek. Sağanak yağışlar, hafta sonu kuvvetli lodosla birlikte Güney Ege ve Batı Akdeniz kıyılarında etkili ve sürekli olacak. 
Hava sıcaklığı da, yağışa rağmen bugün batı kesimlerde, hafta sonu da iç ve batı bölgelerde 4 - 6 derece artacak. 

Çıldır Gölü'nde 'Eskimo usulü' balıkçılık 

ÜMİT KILIÇ Ardahan DHA 
Ardahan'da, aşırı soğuklar nedeniyle buz tutan Çıldır Gölü'nde balıkçılar 'Eskimo usulü' uyguladı. Balıkçı köylüler, buzları kazma ve küreklerle kırarak ağlarını göle attı. Ağları bir hafta sonra çekeceklerini söyleyen Cihangir Kılıç 42 , ekmeklerinin buz tabakasının altında olduğunu söyledi. Her kış Çıldır'da bu usülle balık avladıklarını söyleyen Kılıç, "Geceleri hava sıcaklığı sıfırın altında 20 dereceye kadar düşünce, göl buzla kaplandı. Biz de sandalları karaya çekip bu yöntemi uyguladık" dedi. Kılıç ayrıca, buz kalınlığının 1 metrenin üzerine çıktığı zamanlarda otomobille gölün üzerinde gezdiklerini dile getirdi. 


</TEXT>
</DOC>
