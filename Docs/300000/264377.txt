<DOC>
<DOCNO> 264377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun43.html </URL>
<DATE> 2004/08/18/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Sadr, silahları bırakmayı ve Hz. Ali türbesinden çekilmeyi kabul etti 
</HEADLINE>
<TEXT>

     Irak'ta radikal Şii lider Mukteda Sadr'ın silahları bırakmayı ve militanlarını Hz. Ali türbesinden çekmeyi kabul ettiği bildirildi. 
     Irak'ta 4 gündür çalışmalarını sürdüren Ulusal Konferans'ta açıklama yapan bir delege, Sadr'ın, Ulusal Konferans tarafından hazırlanan bir barış planını kabul ettiğini söyledi. Sadr, Konferans'a gönderdiği mektupta, Hz. Ali'nin Necef'teki türbesinde konuşlanan militanlarını çekmenin de bulunduğu şartları kabul ettiğini bildirdi. 
     Ulusal Konferans, Sadr'ın Mehdi Ordusu'na bağlı militanlarının silahları bırakmasını ve grubun Irak'taki siyasi sürece katılmasını istiyordu. 
     Delegenin açıklamasını Sadr'ın sözcüsü de doğruladı. 
     Irak Savunma Bakanı Kazım El Şalan, bugün yaptığı açıklamada, Sadr'a bağlı milislerin birkaç saat içinde teslim olmaları gerektiğini, askerlerin büyük bir harekata başlamak için hazırlıklarını tamamladığını belirtmişti. 
     
</TEXT>
</DOC>
