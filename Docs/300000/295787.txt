<DOC>
<DOCNO> 295787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun04.html </URL>
<DATE> 2004/12/08/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Yuşçenko zehirlenmiş .. 
</HEADLINE>
<TEXT>

     Ukrayna'da yapılan tartışmalı devlet başkanlığı seçiminin iki adayından biri olan, muhalefet lideri Viktor Yuşçenko'nun, seçim kampanyası sırasında zehirlendiği doktorlarca kesinleştirildi. 
     İngiliz The Times fazetesinde yer alan habere göre Yuşçenko'yu muayene eden, Viyana'daki Rudolfinerhaus kliniğinden doktor Nikolay Korpan, ''Yuşçenko'daki rahatsızlıklara hangi maddelerin yol açtığını artık kesin olarak biliyoruz'' dedi. 
     Korpan, muhalif liderin zehirlenerek öldürülmek istendiğini ima ederek, ''Yuşçenko'ya bu maddeleri, belirli bir amaç güden belirli kişiler verdi'' dedi. Korpan, ''bu kişiler Yuşçenko'yu öldürmek mi istedi '' sorusunu, ''elbette'' diye yanıtladı. 
     Yuşçenko, seçim kampanyasının devam ettiği sırada, Eylül ayında rahatsızlanmıştı. Yuşçenko, vücudunda çeşitli rahatsızlıklar başlamasına karşın ölümden döndü ve sonrasında, ''devlet görevlilerinin kendisini zehirleyerek öldürmek istediklerini'' ileri sürdü. 
     Bu olayın ardından Yuşçenko'nun yüzünde kistler ve yaralar belirdi. 
     Doktor Korpan, zehirin Yuşçenko'ya sıvı veya katı gıda yoluyla ya da enjeksiyonla verildiğini söyledi. 
     
</TEXT>
</DOC>
