<DOC>
<DOCNO> 293408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko32.html </URL>
<DATE> 2004/11/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
OECD Yüksek petrol fiyatlarının vereceği zarar telafi edilebilir 
</HEADLINE>
<TEXT>

     Ekonomik İşbirliği ve Kalkınma Teşkilatı OECD yüksek petrol fiyatlarının dünyadaki ekonomik büyümeye darbe vuracağını, ancak şirket karlarının ve yatırım gelirlerinin yüksekliğinin bunu telafi edeceğini bildirdi. 
     OECD'nin bugün açıklanan dünya ekonomisiyle ilgili 6 aylık ''Ekonomik Görünüm'' raporunda, yüksek petrol fiyatlarının dünya ekonomisi üzerindeki olumsuz etkilerinin bir kaç aylık bir gecikmeyle hissedileceği, ancak, yüksek karlar ve yatırımlar sayesinde 2005 yılı içinde yeniden toparlanmaya geçilebileceği belirtildi. 
     OECD, buna rağmen, önde gelen ekonomiler için yaptığı büyüme tahminlerini aşağı çekti. 
     Japonya ekonomisi için bu yıl ve geçen yıl için yapılan sırasıyla yüzde 4.4 ve yüzde 2.8'lik büyüme tahminlerini yüzde 4 ve yüzde 2.1'ye çeken raporda AB ekonomisi hakkında 2004 ve 2005 yılı büyüme tahminleri de sırasıyla 2.0 ve yüzde 2.4'ten yüzde 1.8 ve yüzde 1,9'a indirildi. 
     AB ekonomisi için büyüme tahminlerinin düşürülmesinde euro kuşağının ekonomik lokomotifi Almanya'da hane halkı tüketim harcamalarının düşmesi etkili oldu. 
     ABD ekonomisinin bu yılki yüzde 4.4'lük büyüme tahminini değiştirmeyen OECD raporunda, dünyanın 1 numaralı ekonomisinin gelecek yılki büyümesi için yapılan tahmin yüzde 3.7'den yüzde 3.3'e indirildi. 
     Raporda, bununla birlikte bir ölçüde yüksek enerji fiyatlarından kaynaklanan bu daralmanın 2005 yılı içinde yerini toparlanmaya bırakacağı belirtilerek, 2006 yılının daha iyi geçeceği ifade edildi. 
     
</TEXT>
</DOC>
