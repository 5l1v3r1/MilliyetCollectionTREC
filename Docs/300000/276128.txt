<DOC>
<DOCNO> 276128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/yazar/bila.html </URL>
<DATE> 2004/09/30/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kira... 
</HEADLINE>
<TEXT>


Memur sendikalarıyla hükümet arasındaki görüşmelerin sürdüğü bugünlerde memura ödenen kira yardımına dikkat çekilmesinde fayda var. 
Belki bu vesileyle hükümet, bir ayıbı ortadan kaldırır. 
Devlet, lojmanda oturmayan memuruna kira yardımı yapıyor. Ancak bu yardımın tutarı komik. İnsanı, devlet memura yardım mı ediyor, yoksa alay mı ediyor, diye düşündürüyor, doğrusu... 
Memura ödenen kira yardımının tutarı memuriyet derecelerine göre 200 bin, 400 bin ve 600 bin lira... 
Bu rakamların maaş bordrosunda "kira yardımı" olarak yer alması üzücü ve düşündürücü. 
Bugünkü koşullarda 200 bin veya 600 bin liraya kira yardımı demek mümkün mü Bir simit, bir çay, bir ekmek parası "Al sana kira yardımı" diye verilebilir mi Gecekondu kiralarının yüz milyonla ifade edildiği koşullarda da sadaka bile sayılmayacak tutarlarda kira yardımı yapmak ve bunda ısrar etmek ne anlama gelir 
Memurlar aylardır, yıllardır bu yardımın ya günün koşullarına uygun rakamlara çıkarılmasını, bu yapılmayacaksa da kaldırılmasını talep eder dururlar. 200 bin liranın kira yardımı diye maaşlarına katılmasını bir çeşit alay etme, hakaret olarak görürler. Ancak, bu haklı tepkiye rağmen, hükümetler harekete geçmezler. 
Bugünlerde yürütülen görüşmelerde de memur sendikaları, kira yardımının gerçekçi tutarlara çıkarılmasını talep ediyorlar. Bu haklı taleplerini ceplerinden çıkardıkları madeni paraları Başbakanlığın önüne bırakarak da dile getirmişlerdi. 
Kira, lojmanda oturmayan memur için en büyük gider kalemlerinin başında gelmektedir. Bu nedenle de memura kira yardımı ödemek sosyal devlet anlayışının yüklediği bir sorumluluktur. Satın alma gücünün her yıl gerilediği, maaşların eridiği bir ortamda anlamlı bir kira yardımı, memur için büyük katkı sağlayacaktır. Ancak, bu yardımın 200 bin, 400 bin, 600 bin lira gibi komik düzeylerde tutulması, sosyal devlet anlayışıyla da memurla da alay etmektir. 
Memur sendikalarıyla hükümet arasında hiçbir konuda uzlaşma sağlanamasa bile bu komedinin sona erdirilmesi konusunda uzlaşma sağlanmalıdır. 
Kira yardımı gerçekçi tutarlara yükseltilmelidir. 
Hükümet bunu yapamayacaksa, sadaka bile sayılamayacak bu uygulamanın kaldırılması gerekir. 
Hiç olmazsa memur, bu komik durumdan, devlet de bir utançtan kurtulmuş olur. 



</TEXT>
</DOC>
