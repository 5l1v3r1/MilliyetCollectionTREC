<DOC>
<DOCNO> 263888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur23.html </URL>
<DATE> 2004/08/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bankada yankesicilik .. Kredi borcunu ödeyemedi... 
</HEADLINE>
<TEXT>

     Adana'da, kredi borcunu ödemek isteyen bir kişi, girdiği bankada 4.5 milyar lirasını çaldırdı. 
     Emniyet Müdürlüğü yetkililerinden alınan bilgiye göre, Karşıyaka Mahallesi'ndeki Akbank Şubesi'nden kredi borcu için 4.5 milyar lira çeken zirai ilaç bayisi Eyüp Akarsu, Vakıfbank Yüreğir Şubesi'ne gitti. Akarsu, banka görevlisiyle konuştuğu sırada yanına yaklaşan bir kişi, masanın üzerindeki parayı aldı. 
     Diğer müşterilerin uyarısı üzerine parasının çalındığını fark eden Akarsu, banka yetkililerinden kapıları kapatmalarını istedi. Ancak, henüz kimliği belirlenemeyen kişinin kaçtığı anlaşıldı. 
     Eyüp Akarsu, işlerinin kötü olması nedeniyle bankadan bir süre önce kredi çektiğini belirterek, ''Banka görevlisiyle konuşuyordum. Bu arada yanıma yaklaşan kişiyi fark etmedim. Şimdi nasıl borcumu ödeyeceğim, o parayı biraraya zor getirmiştim'' dedi. 
     Yetkililer, bankada güvenlik kamerası olmadığı için parayı alan kişinin tespit edilemediğini, soruşturmanın sürdürüldüğünü bildirdiler. 
     
</TEXT>
</DOC>
