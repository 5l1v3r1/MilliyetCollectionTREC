<DOC>
<DOCNO> 294552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur22.html </URL>
<DATE> 2004/12/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Açıköğretim'de kayıt yenileme işlemleri 6 Aralık'ta başlayacak 
</HEADLINE>
<TEXT>

     Anadolu Üniversitesi'nin AÜ uzaktan eğitim veren İktisat, İşletme ve Açıköğretim fakültelerinde kayıt yenileme işlemleri 6 Aralık'ta başlayacak. 
     Bu yıl başlatılan uygulama sayesinde öğrenciler, AÖF bürolarına gitmelerine gerek kalmadan kayıt işlemlerini banka aracılığıyla yapabilecekler. Bankaya kayıt bedeli ödendikten sonra 3 iş günü içinde kayıtlar otomatik olarak gerçekleşecek. 
     Kayıt yenilemeyle ilgili belgeler adreslerine gönderilen öğrenciler posta yoluyla kayıt yaptıramayacak. Posta yoluyla gönderilen kayıt yenileme belgeleri eline geçmeyen öğrenciler 6-22 Aralık tarihleri arasında kendilerine en yakın AÖF bürosuna başvurarak yedek kayıt yenileme formu alabilecek. 
     Mazeretleri nedeniyle 6-22 Aralık tarihleri arasında kayıt yeniletmeyen öğrenciler, mazeretlerini resmi belgeyle kanıtlayıp gerekli evrakla bizzat AÖF bürosuna gidip 23-24 Aralık'ta kaydını yeniletebilecek. 
     
     KAYITLAR OTOMATİKLEŞTİ 
     Bankaya kayıt bedeli ödendikten sonraki 1-3 iş günü içinde kayıt otomatik olarak gerçekleşecek. Öğrenciler, bankadan aldıkları dekontu AÖF bürosuna vermek zorunda değil. Kayıt yenileme işleminin sisteme girip girmediğini öğrenmek isteyen öğrenciler ''http aofburo.anadolu.edu.tr'' internet adresinden TC kimlik numarasını yazarak kontrol yapabilecek. 
     Bankaya gerekli bedel ödedikten sonraki 3 iş günü geçtiği halde sistemde halen kaydını yenilenmiş göremeyen öğrenciler, bağlı bulundukları AÖF bürolarına, öğrenci kimlik kartları ve ödeme yaptıkları banka dekontuyla başvurarak bilgi alabilecek. 
     
     DERS KİTAPLARI VE EĞİTİM... 
     2004-2005 öğretim yılı öğrenci kimlik kartı bandroluyla ders kitaplarını almak isteyen öğrenciler, öğrenci kimlik kartları ve banka dekontuyla 6 Aralık 2004 tarihinden itibaren AÖF bürolarına başvurabilecek. 2004-2005 öğretim yılında Açıköğretim Fakültesi ara sınavları 2-3 Nisan, yıl sonu sınavları 4-5 Haziran, bütünleme sınavları ise 3-4 Eylül'de yapılacak. 
     İktisat, İşletme ve Açıköğretim fakültelerinde dersler 3 Ocak Pazartesi günü başlayacak ve 29 Mayıs akşamına kadar kesintisiz devam edecek. Derslerini radyo ve televizyon yayınlarıyla sürdürmek isteyen öğrenciler için ilk ders 20 Aralık'ta başlayacak ve 30 Haziran 2005 tarihinde sona erecek. 
     
</TEXT>
</DOC>
