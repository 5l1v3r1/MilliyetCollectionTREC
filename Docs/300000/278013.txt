<DOC>
<DOCNO> 278013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun23.html </URL>
<DATE> 2004/10/07/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Fransa, Türkiye'nin üyeliğini tartışıyor 
</HEADLINE>
<TEXT>

     Rahmi Gündüz 

Fransız Euro-1 radyo kanalı, AB'nin, Türkiye ile tam üyelik müzakerelerini başlatma kararından önce meclis genel kurul oturumunda tartışma yapılmasını isteyen milletvekillerinin sayısının 50 civarında olduğunu duyurdu. 
     Radyo kanalı, iktidardaki Halk Hareketi Birliği UMP ve Fransa Demokrasi Birliği UDF milletvekillerinin, Türkiye konusunda tartışma açılması isteyen milletvekillerinin başında geldiğini bildirdi. 
     Fransa'da Türkiye'nin üyeliği konusunda referanduma gidilmesi konusundaki tartışmaya da dikkati çeken radyo kanalı, bazı parlamenterlerin 10 yıl sonra gündeme gelebilecek referandumu şimdi tartışmayı anlamsız bulduğunu belirtti. 
     Meclis Başkanı Jean-Louis Debre, AB'nin Türkiye ile tam üyelik müzakerelerini başlatma kararından önce, meclis genel kurul oturumunda yapılacak tartışma sonrası bir oylama yapılması talebine karşı çıkmıştı. 
     İktidar ve muhalefetteki bazı milletvekillerinin, meclis genel kurul oturumunda yapılacak Türkiye tartışması sonrası oylama isteğine karşı genel kurulda görüşlerini açıklayan Debre, ''Türkiye ile ilgili olarak mecliste bir tartışma olabilir, ancak milletvekillerine oylama için çağrı yapılması öngörülmüyor'' diye konuşmuştu. 
     
</TEXT>
</DOC>
