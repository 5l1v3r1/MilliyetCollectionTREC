<DOC>
<DOCNO> 275664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo08.html </URL>
<DATE> 2004/09/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Manchester United-Fenerbahçe maçı için İngiliz basını ne yazdı 
</HEADLINE>
<TEXT>

     İngiliz basını, Fenerbahçe ile Manchester United takımları arasında bu akşam Old Trafford Stadı'nda oynanacak Avrupa Şampiyonlar Ligi maçıyla ilgili yorumlarını, Manchester'ın ünlü oyuncusu Wayne Rooney'nin dönüşünü ön plana çıkararak yaptı. 
     Rooney'nin dönüşünü maçın kaderini değiştirecek bir gelişme olarak sunan İngiliz gazeteleri, uzun bir bekleyişin ardından yeniden sahadaki yerini almaya hazırlanan ünlü futbolcunun, geçen hafta sonu Tottenham karşısında bile oynatılmadığını hatırlattı. 
     The Daily Telegraph gazetesi, Sir Alex Ferguson'ın Rooney'nin ilk 11'de sahaya çıkmayabileceğine, ancak bu maçta mutlaka ayağının topa değeceğine dair sözlerine dikkat çekti. Ferguson'ın Fenerbahçe'nin yeteneklerini takdir ettiğini de belirten Telegraph, ünlü teknik direktörün, konuk takımın Sparta Prag ile oynadığı maçın video bandını izlediğini ve ''Türk futbolunda son yıllarda görülen yükseliş, zor bir maça hazırlandığımızı ortaya koyuyor'' yorumunda bulunduğunu da duyurdu. 
     The Guardian gazetesi de Rooney'nin takımına dönüşüne dikkat çekerken, Fenerbahçe'nin 1996 yılında Manchester United'i evinde yenen ilk takım olduğunu hatırlattı. ''Türk tarafı bu akşam aynı sonuç için maça asılacak'' diye yazan Guardian, ''Ancak Old Trafford'da yakaladıkları bu başarının ardından bir daha da hiçbir yabancı sahada oynadıkları maçı kazanamadılar'' yorumunu yaptı. 
     Independent, Wayne Rooney'nin bu akşam Old Trafford Stadı'ndaki maçta lider bir rol oynayacağını belirtirken, Fenerbahçe'nin Manchester United'a sahasında 40 yıl aradan sonra yenilgiyi tattıran takım olduğunu anımsattı. 
     Times gazetesi de bu akşam Rooney'nin omuzlarına büyük bir sorumluluk yükleneceğini belirtti ve Manchester United'in Fenerbahçe'yi yenmeyi umduğunu bildirdi. 

     
</TEXT>
</DOC>
