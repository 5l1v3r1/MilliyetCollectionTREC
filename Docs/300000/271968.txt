<DOC>
<DOCNO> 271968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun38.html </URL>
<DATE> 2004/09/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Alman ordusunun büyük sorunu Şişmanlık 
</HEADLINE>
<TEXT>

     Alman Silahlı Kuvvetleri'nin en büyük sorunlarından birinin askerlerinin şişmanlığı olduğu bildirildi. 
     Alman askeri doktor Dirk Stölten, bu konuda yaptığı açıklamada, askerlerin çoğunun aşırı kiloların neden olduğu kalp dolaşımı ve eklem rahatsızlıklarıyla kondisyon eksikliği gibi şikayetleri bulunduğunu söyledi. 
     Stölten, askerlerde sağlık bilincini artırmak için her türlü çabayı harcadıklarını ifade ederken, bazı askerler de bu nedenle yemeklerde tatlı yerine meyve, normal ekmek yerine de kepekli ekmek verildiğini, bira gibi içeceklerin de azaltıldığını belirttiler. 
     Askerler, Genelkurmay Başkanı Wolfgang Schneiderhan'ın, temel eğitimde spora da ağırlık verilmesi talimatını verdiğini, az yiyip çok spor yaptıkları takdirde kendilerini gerçekten de daha iyi hissettiklerini söylediler. 
     Her 3 gençten 1'inin fazla kilolu olduğu Almanya'da, bunun 16 ila 18 yaşındaki gençlerin büyük bölümünün spor yapmamasından ve her gün en az 4 saat süreyle televizyon seyretmesinden kaynaklandığı bildirildi. 
     
</TEXT>
</DOC>
