<DOC>
<DOCNO> 298663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/yasam/axyas02.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkaner'e 34 yıl 
</HEADLINE>
<TEXT>


Yurtbank'ın eski sahibi Ali Balkaner, 3 ayrı dolandırıcılık suçundan 34 yıl hapse mahk m edildi. Karardan önce fenalaşıp duruşmadan ayrılan Balkaner'e tutuklama kararı çıktı 

NEZİH GÜROL İstanbul 

TMSF tarafından el konulan Yurtbank'ın, zarara uğratılmasına ilişkin aralarında Ali Avni Balkaner'in de bulunduğu 54 sanıklı dava karara bağlandı. İfade verdikten sonra fenalaşması üzerine salonu terk eden Balkaner, "3 ayrı dolandırıcılık" suçundan toplam 34 yıl 7 ay hapis ve 69 trilyon 307 milyar 925 milyon lira ağır para cezasına çarptırıldı. Mahkeme, toplanan cezaların miktarını gözönüne alarak Balkaner'in tutuklanmasına karar verdi. 

'Hasta ve yaşlı bir adamım' 
İstanbul 8. Ağır Ceza Mahkemesi'nde 54 sanıklı Yurtbank davasına Ali Avni Balkaner, Cantürk Dededoğlu, Yaşar Mescigil, Süleyman Ekiz ve Nejat Kökler ile sanık avukatları katıldı. Duruşmayı, çok sayıda off-shorezede de izledi. Off-shorezedelerin yaklaşık 5 yıldır çok büyük sıkıntılar çektiğini, bazılarının kendisini yaktığını, bazılarının öldüğünü belirten Balkaner, "Ben de babayım, dedeyim. Farzedin ki, ben onların babasıyım" dedi. Gözleri dolan ve sesi titreyen Balkaner, "Hasta ve yaşlı bir adamım, ancak 3 - 5 sene daha yaşarım. Kul hakkıyla gitmek istemem" diye devam etti. Sanık Ekiz dinlenirken, Balkaner fenalaştı. Başkanın izniyle de salondan çıkartıldı. Sendeleyen ve gözleri kapanan Balkaner'in koluna korumaları girerek yürütüldü. Merdivenlerde kucaklanan Balkaner, 34 AB 199 plakalı Mercedesiyle hastaneye götürüldü. 
Kısa aradan sonra devam edilen duruşmada, Balkaner'in avukatları Deniz Ketenci, Fatih Çınar ve Volga Gökçe, bir önceki celse gelen bilirkişi raporuna itiraz ettikleri halde dikkate alınmadığını, mahkemenin yanlı olduğunu öne sürerek mahkeme heyetini reddettiler. Salonu terk ettiler. Heyet, CMUK'un 29-A maddesi gereği mahkemenin reddi talebini, duruşmayı uzatmak amacı taşıdığı gerekçesiyle reddetti. Diğer sanıklar da, beraatlerini istedi. 45 dakikalık aradan sonra h kim, verilen kararı, duruşmadaki 4 sanık ile çok sayıda avukat ve salona sığmayan mudilerin yüzüne karşı okudu. 

'Hastaneden ayrılmış' 
Cürüm işlemek için çete oluşturmak suçundan beraatine karar verilen Balkaner, 3 ayrı dolandırıcılık suçundan toplam 34 yıl 7 ay ağır hapis ve 69 trilyon 307 milyar 925 milyon lira ağır para cezasına çarptırıldı. 
Balkaner için gıyabi tutuklama kararı verildi. Yargıtay'ın onaması halinde 8 ay 5 gün hapis yatan Balkaner'in, yaklaşık 13 yıl daha cezaevinde kalacağı belirtildi. 
Balkaner, davanın duruşmasında fenalaşıp hastaneye götürüldükten sonra bulunamadı. Avukatı Deniz Ketenci, "Nerede olduğunu bilmiyorum. Şu anda Balkaner'in evinde eşinin yanındayım. Biz de haber alamıyoruz. Hastaneden tek başına ayrılmış" dedi. 
Balkaner'in İnternational Hospital'a akşam saatlerinde geldiği öğrenildi. Hastane yetkilileri, saat 18.00 sıralarında tek başına ayrıldığını söyledi. 


</TEXT>
</DOC>
