<DOC>
<DOCNO> 288333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun50.html </URL>
<DATE> 2004/11/12/ </DATE>
<TIME> 21.34 </TIME>
<AUTHOR>  </AUTHOR>
<HEADLINE>
AB oyuncaklarında cilde ve göze zarar verici maddelere rastlandı. 
</HEADLINE>
<TEXT>

     Avrupa Birliği AB üyesi 10 ülkede üretilen 80 değişik oyuncak üzerinde yapılan araştırmada, çocuklara zararlı kimyasal maddelere rastlandı. 
     Danimarka'da yapılan inceleme sonucunda oyuncaklarda, çocukların ileriki yaşlarında üreme sistemini etkileyecek kimyasal maddelerle cilde ve göze zarar veren maddelere rastlandı. İsveç'te yapılan açıklamada, bu maddelerin özellikle 3 yaşın altındaki çocuklarda çok daha tehlikeli olduğu kaydedildi. İsveç'in en büyük ve tanınmış mağazalarından seçilerek Danimarka'daki incelemeye gönderilen oyuncaklar arasında bulunan boya kalemleriyle oyuncak kahve makinesi ve makyaj malzemelerinde de çocuklara zarar verecek ölçüde bakır, baryum ve formaldehit maddelerine rastlandı. 
     Araştırma sonuçlarını değerlendiren İsveç Tüketiciler Dairesi Genel Sekreteri Jan Bertoft, ''çocuklarımız deneme tahtası değil. İsveç'ten seçilen oyuncaklar ülkenin en büyük mağazalarından alındı. Bu oyuncakların üzerinde ''CE'' belgesi de var. Bu araştırmaya göre, CE belgesi oyuncağın her açıdan emniyetli olduğu anlamına gelmiyor'' dedi. 
     Çocuklar için üretilen oyuncaklardaki emniyet kurallarının 1988 yılından bu yana AB kurallarına göre düzenlediği, ancak kimyasal madde kullanımı konusunda bir düzenleme bulunmadığı kaydedildi. 
     
</TEXT>
</DOC>
