<DOC>
<DOCNO> 282056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/spor/axspo04.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un hesabı var 
</HEADLINE>
<TEXT>


Ziya Doğan, kendi döneminde Bordo-Mavili takımı ligde yenen tek takımın Galatasaray olduğunu hatırlattı, "Bu kez kazanmak istiyoruz. Ancak yenilirsek de dünyanın sonu olmaz" diye konuştu 


Psikolojik yorgunluk 
ANKARASPOR beraberliğinin ardından Galatasaray'ı konuk edecek olan Trabzonspor'un Teknik Direktörü Ziya Doğan dün bir basın toplantısı düzenleyerek, takımı hakkında bilgi verdi. Başkent'te kaybedilen iki puanı, psikolojik yorgunluğa bağlayan Doğan, "Galatasaray, benim dönemimde Trabzonspor'u ligde yenen tek takım. Bu kez kazanmak istiyoruz. Ama yenilirsek de dünyanın sonu olmaz" diye konuştu. 

Fenerbahçe'ye gönderme 
TRABZONSPOR Teknik Direktörü, şöyle devam etti "Gerçekçi olmamız gerekir. Öyle bir hava yaratılıyor ki, Trabzonspor sanki berabere kalmayacak, yenilmeyecek. İşte Fenerbahçe'nin Şampiyonlar Ligi'ndeki durumu. O imkanlarla, bizler bu sonuçları alsak, belki de sokağa çıkarılmayız." Ziya Doğan, İbrahim Ege'nin artık takıma katılması gerektiğini de belirtti, "Çünkü orta sahada sorun yaşıyoruz" açıklamasını yaptı. 

Celalettin yok 

ANKARASPOR maçında omuzundan sakatlanan Celalettin dün Karemar'da MR çektirdi. Sağ omuzunda ezilme tespit edilen oyuncunun, durumunun çok ciddi olmadığı, ancak Galatasaray maçında oynamasının imkansız olduğu bildirildi. Celalettin'in kolu bandaja alındı. 

Mehmet'e ceza 

TEKNİK Direktör Ziya Doğan, röportaj yasağına uymayan Mehmet Yılmaz'ı affetmedi. Hocasının, "Ankaragücü maçı sonuna kadar özel röportaj yapmayacaksınız" kuralına uymayıp, yerel bir gazeteye konuşan Mehmet'e bir milyar lira ceza verildi. 


</TEXT>
</DOC>
