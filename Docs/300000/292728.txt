<DOC>
<DOCNO> 292728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/guncel/gun01.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya işkence gördülerse 
</HEADLINE>
<TEXT>


'İşkenceyle imzaladık' dedikleri ifadelerden hapse giren 2 genç kız tahliye oldu, işkence davası bitmedi 

GÖKÇER TAHİNCİOĞLU Ankara 

İskenderun'da 2 genç kıza işkence yaptığı iddia edilen polisler hakkındaki dava, örgüt üyeliğinden hapse mahk m edilen kızların cezalarını tamamlayarak tahliye edilmelerine rağmen çözülemedi. işkence davasını takip etmek için bilgi alan ABD'nin, davaya yıllık insan hakları raporunda yer verebileceği kaydedildi. 
İskenderun'da lastik yakma eylemine katıldıkları gerekçesiyle 1999'da gözaltına alınan ve o tarihte 16 yaşında olan Nazime Ceren Salmanoğlu ile 19 yaşındaki Fatma Deniz Polattaş, 1 hafta Terörle Mücadele Şubesi'nde kaldıktan sonra cezaevine konuldu. 

12'şer yıl hapis 
Adana DGM'de yargılanan kızlara başka sanıkların ifadeleri delil kabul edilerek, "örgüt üyeliği"nden 12'şer yıl hapis cezası verildi. Korktukları için, cezaevine konulduktan sonra polisler hakkında suç duyurusunda bulunan kızlar, cinsel taciz, basınçlı su, copla tecavüz gibi işkencelere maruz kaldıklarını kaydetti. Emniyet, savcılığa, kızların işkence görmediğine ilişkin İskenderun Adli Tıp'tan 5 rapor sundu. Adana Adli Tıp ve İstanbul Çapa Tıp Fakültesi ise "İşkence var" raporu verdi. Polisler Gürkan İlhan, Murat Çıkar, Aysun Yüksel ve Halil Özkan hakkında 2000'de 5 yıla kadar hapis istemiyle dava açıldı. Bu dava sonuçlanmadan yeni TCK gereği tahliye edilen kızlar, mahk miyetlerine neden olan ifadelerin işkenceyle alınıp alınmadığı ortaya çıkamadan hükümlülüklerini tamamladı. 


</TEXT>
</DOC>
