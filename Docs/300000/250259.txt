<DOC>
<DOCNO> 250259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy11.html </URL>
<DATE> 2004/06/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Kulislerdeki yeni soru... Bornova Belediye Başkanı kim olacak .. 
</HEADLINE>
<TEXT>

     Bornova Belediye Başkanı Aziz Kocaoğlu'nun Büyükşehir Belediye Başkanı seçilmesinin ardından, Bornova Belediye Başkanlığı için 28 Haziran'da mecliste yapılacak seçim öncesinde, CHP'de öne çıkan isimlerin ''tek adaya'' düşürülmesi çalışmaları sürdürülüyor. 
     CHP İzmir İl Başkanı Alaattin Yüksel, AA muhabirine yaptığı açıklamada, İzmir Büyükşehir Belediye Başkanı Aziz Kocaoğlu'nun Bornova'da boşalttığı koltuğa seçilecek belediye meclis üyesini belirlemek için ilçede iki gündür adaylarla tek tek görüştüğünü söyledi. 
     Bornova'da CHP'nin ''birlik beraberlik içinde gruptan çıkaracağı bir meclis üyesini başkan seçeceğini'' kaydeden Yüksel, ''İzmir Büyükşehir Belediye Başkanlığı seçiminde de spekülasyonlar oldu. Ancak, tereyağından kıl çeker gibi çıktık'' dedi. 
     Yüksel, şunları söyledi 
     ''Belediye başkanlığı makamı, kişilerin kendi arzularını, duygularını tatmin koltukları değildir. Çok büyük sorumluluklar yüklenilen koltuklardır. Kente, halka hizmet etmeyi başarabilecek, kırmadan, dökmeden, şaibeye bulaşmadan Bornova halkına hizmet üretecek bir adayı tespit edeceğiz. 28 Haziran'a kadar süremiz var. Zorluk ve sıkıntı olacağını sanmıyorum. Bir sıkıntı olursa biz devreye gireriz. Sıkıntılı bir durum görmüyorum.'' AK Parti'nin Seçim İşlerinden Sorumlu İl Başkan Yardımcısı Ömür Kabak, ''Çok anormal gelişmeler olmazsa, büyükşehirde olduğu gibi Bornova'da da aday çıkarmayacaklarını'' belirtti. 
     Siyasette her şeyin olabileceğini dile getiren Kabak, ''CHP'de adaylıklardan dolayı bölünme ve istifalar olursa, bizim dışımızda olan gelişmelere göre hareket edeceğiz. Bugünkü şartlarda aday göstermeyeceğiz. Büyükşehirdeki tavrımız orada da devam edecek'' diye konuştu. 
     Bornova Belediye Meclisi'nde 21 CHP, 15 AK Parti ve 1 Genç Parti üyesi bulunuyor. 
     Bornova Belediye Başkanlığı, Aziz Kocaoğlu'nun, Ahmet Piriştina'nın vefatının ardından İzmir Büyükşehir Belediye Başkanlığı'na seçilmesiyle boşalmıştı. 
     
</TEXT>
</DOC>
