<DOC>
<DOCNO> 278429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonspo07.html </URL>
<DATE> 2004/10/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
A Millilerin Ekim ayı karnesi... 
</HEADLINE>
<TEXT>

     A Milli Futbol Takımı, Kazakistan ve Danimarka milli maçları öncesinde, ekim ayı içinde yaptığı karşılaşmalarda, 23 galibiyet, 25 yenilgi ve 15 beraberlik elde etti. 
     A Milliler, 37'si resmi, 26'sı özel olmak üzere toplam 63 maç oynadı. 6 karşılaşmadan 0-0'lık sonuçla ayrılan milliler, 74 gol kaydederken, kalesindeki 102 gole ise engel olamadı. 
     Milli takım, Avrupa, Asya ve Afrika Kıtaları olmak üzere toplam 37 ayrı rakiple mücadele etti. 
     
     EN'LER 
     Türkiye, bu ay içindeki en farklı yenilgisini şu ana kadar hiç gol atamadığı İngiltere karşısında, 14 Ekim 1987 tarihinde yapılan resmi maçta 8-0 ile aldı. 
     A Milliler, en farklı galibiyetini ise yine resmi karşılaşmalarda, İzlanda ve Liechenstein önünde 5-0'lık skorlarla elde etti. 
     
     9 VE 13 EKİM TARİHLERİ 
     Ay-yıldızlı ekip, 9 Ekim'de 5, 13 Ekim tarihinde ise 1 maç olmak üzere toplam 6 maç yaptı. Türkiye bu maçlarda galibiyetle tanışamazken, 3 beraberlikle yetindi. 
     Milliler, 9 Ekim 1963'teki Romanya ve 9 Ekim 1999'da Almanya ile yapılan özel karşılaşmalarda sahadan 0-0'lık sonuçlarla ayrıldı. Türkiye, 13 Ekim 1976 tarihinde de İrlanda Cumhuriyeti ile özel maçta karşı karşıya geldi ve mücadele 3-3 eşitlikle tamamlandı. 
     A Milli Takım, 9 Ekim 1965'te o zamanki adıyla Çekoslovakya karşısında 6-0'lık yenilgiyle tarihindeki en kötü sonuçlardan birini aldı. Ay-yıldızlılar, 9 Ekim 1968'deki özel karşılaşmada Bulgaristan'a 2-0, 9 Ekim 1999'da da Fransa'ya 4-0'lık skorla yenilmekten kurtulamadı. 
     
</TEXT>
</DOC>
