<DOC>
<DOCNO> 293431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy04.html </URL>
<DATE> 2004/11/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Çiçek Yolsuzluk yapan birini resepsiyonlarınıza çağırmayın 
</HEADLINE>
<TEXT>

     Adalet Bakanı Cemil Çiçek, Türkiye'de düzenleme yapılacak her konuda AB'nin örnek alındığını belirterek, ''AB ülkelerinde imtiyazlar, ayrıcalıklar, dokunulmazlıklar nereye kadarsa Türkiye'de de oraya getirelim'' dedi. 
     Çiçek, Adalet Bakanlığı bütçesinin görüşüldüğü TBMM Plan ve Bütçe Komisyonu'nda milletvekillerinin soru ve eleştirilerine yanıt verdi. Çiçek, bir soruya yanıt verirken, yargıya güveninde hiçbir eksikliğin oluşmadığını söyledi. 
     Türkiye'de davaların çok uzun olduğu iddiasının gerçeği yansıtmadığını, uzun süren davaların büyük bölümünün gayrimenkul veya veraset davaları olduğunu anlatan Çiçek, toplumda eskiden kalan alışkanlıklarla yargıya haksızlık edildiğini kaydetti. Çiçek, ''Türkiye'de verasete de mahkemeler bakıyor, oysa noterler ve nüfus müdürlükleri de bunu yapabilir. Aynı şekilde kira tespitleri hakem benzeri kurullar tarafından çözülebilir'' dedi. 
     Dünyada alternatif ihtilaf çözümleri üzerinde durulduğunu, kendilerinin de bu konuda çalışmalar yaptığını belirten Çiçek, her ihtilafın yargıya gelmemesi gerektiğini, bir kısmının yargı aşamasından önce çözülebileceğini söyledi. Çiçek, 1986 yılında bir davanın ortalama 252, 2003 yılında ise 177 günde sonuçlandığını, AB ortalamasının ise 12 ay olduğunu dile getirerek, ceza davasının ortalama 241 günde sonuçlandığını kaydetti. Çiçek, ''e-devleti gerçekleştirirsek e-adaleti sağlamak daha olay olur'' görüşünü ifade ederek, tüm savcı ve hakimlere diz üstü bilgisayar verildiğini, bilgisayar kullanımının yaygınlaşmasıyla yargının hızlanacağını belirtti. 
     
     YARGININ BAĞIMSIZLIĞI 

     Cemil Çiçek, yargı bağımsızlığından vazgeçilemeyeceğine işaret ederek, ''Bağımsızlığın yolu acaba sadece yasal düzenlemeler mi '' diye sordu. Türkiye'de yargı bağımsızlığı önünde engel olarak Adalet Bakanı ve müsteşarının HSYK'da bulunmasının gösterildiğini hatırlatan Çiçek, şöyle konuştu 
     ''Ben bu konuyu inceledim. Avrupa'da her ülke kendisine göre değişik çözümler bulmuş. Bunlar AB'nin birinci lig ülkeleridir. Bazı ülkeler var ki ilk derece mahkeme hakimlerinin tamamını adalet bakanı atar, ikinci derece mahkeme hakimlerini adalet bakanı, başbakan ve sembolik olarak kraliçe imzalar. Almanya'da nasıl Alman anayasa mahkemesinin üyelerinin önemli bir bölümünü parlamento kendisi atıyor. Geri kalan kısmını eyaletlerde başka bir heyet atıyor. Orada hiç kimse demiyor ki parlamento ne hakla buraya adam atıyor Biz bir düzenleme yapacağımız zaman Fransa'yı örnek almışız. Orada cumhurbaşkanı, kurulun başkanıdır. AB'de yeknesak bir uygulama yoktur. Her yerde farklı bir sistem vardır. Bazı yerlerde hakimleri vatandaş seçiyor.'' 
     
     ''GELİN ANAYASA'YI DEĞİŞTİRELİM'' 

     Çiçek, yargı bağımsızlığı ve hakim teminatının sadece yasal düzenleme meselesi olmadığına işaret ederek, ''Anayasa'nın değişmesi gereken maddeleri var. Bunları değiştirmek durumundayız. Gelin, Uzlaşma Komisyonu'na üye verelim, Anayasa değişikliğini gerçekleştirelim. Topu taca atmak için vallahi söylemiyorum. Ne 83, ne de 100 ile sorunu olmayan bir insan olarak söylüyorum'' dedi. 
     Türkiye'de yargının işini sıkıntıya sokan konunun ''imtiyazlar'' olduğunu savunan Çiçek, şöyle konuştu 
     ''Savcılarımız soruşturmayı derli toplu götüremiyor. Birden fazla statüsü olan insanların bir araya gelerek yaptığı olaylarda her birisi için ayrı ayrı soruşturma yürütülüyor. Birisi bugün, birisi 1 yıl sonra bitiyor, birinde izin veriliyor, ötekinde verilmiyor. Her birinin soruşturma usulleri farklı... O zaman yargıya karar vereceği alan fevkalade dar, sınırlı kalıyor. Dokunulmazlık bunlardan bir tanesi... Pamukova'daki tren kazasında TCDD Genel Müdürü ile ilgili işlem yapabilmesi için ilgili makamın izin vermesi gerekiyor. Biz hiç tereddütsüz verdik ama vermeseydik o kısmı durup kalacaktı.'' Çiçek, Anayasa'da mutlaka değişmesi gereken hususlar olduğunu, bunun sadece milletvekili dokunulmazlığı ile mütalaa edilmemesini isteyerek, ''Eğer sadece milletvekili dokunulmazlığı Türkiye'deki olumsuzlukların tek sebebi olsaydı, bakan olanların dışında geçmişte hakkında iddia ileri sürülenlerin hiçbirisinin bugün dokunulmazlığı yok. Suç işlediyse buyrun... Demek ki bu mesele söylendiği kadar kolay değil'' dedi. 
     
     ''DON GÖMLEK ORTA YERDE KALACAK...'' 

     Demokrasinin kendi içinde dengesi olduğunu belirten Çiçek, şunları kaydetti 
     ''Yasama, yürütme ve yargının imtiyaz, imkanları, sorumluluklarıyla birlikte değerlendirmeyip sadece siyasetçiyi işin bu noktasına getirip koyarsanız, diğerlerinin zırhları devam edecek, yasamanın zırhı kalmayacak, don gömlek kalacak orta yerde... O zaman bu ülkede demokrasi adına en büyük kötülüğü yapmış oluruz. Gelin bunu yapmayalım. Siyasetçiler olarak bütün olumsuzlukların sorumlusu bizmişiz gibi kareye getirip oturtursak, bu görevi yapanlara haksızlık olur. Kim yanlış, hukuksuzluk yapıyorsa yakasına yapışalım. Bunun kriterini de söyledim her şey için AB diyoruz. AB ülkelerinde imtiyazlar, ayrıcalıklar, dokunulmazlıklar nereye kadarsa oraya getirelim, fazlası olanı alalım, eksiği olanı verelim. Olmaması gerekenlerin imtiyazlarını kaldıralım, olması gerekenleri yapalım. Aksi takdirde bu tartışmayı uzun zaman sürdürmenin yararı olmaz. Farkında olmadan kurumlar ve insanlar yıpranır.'' Çiçek, Anayasa değişmeden konunun düzenlenmeyeceğini belirterek, 1995 yılında benzeri bir düzenleme yapılmak istenmesine rağmen TBMM üye sayısının yarısının kabul oyu kullanmadığını hatırlattı. Çiçek, ''Anayasa'nın 83. ve 100. maddeleriyle bir sorunum yok. Ama sadece 83. maddedeki düzenlemeye karşı çıkarım. Çünkü haksızlık olur, yazık olur. Tüm siyaset yapanları, hırsızlığın, yolsuzluğun, her türlü olumsuzluğun baş müsebbibi kabul ederiz. Buna kimsenin hakkı yok. Gelin hangi ülkeyi alacaksak, bunu tüm unsurlarıyla fotoğrafı görelim'' dedi. 
     
     ''YOLSUZLUK, MEVSİMLİK KONU DEĞİL'' 

     Adalet bakanı Çiçek, Türkiye'nin temel sorunlarının başında yolsuzlukların geldiğini belirterek, ''Yolsuzluk mevsimlik ya da konjonktürel bir konu değil. Devamlı gündemde olması gereken bir konu'' görüşünü kaydetti. 
     Yolsuzluk konusunda hassas olduklarını, ancak toplumun bazı kesimlerinden bu konuda talep gelmediğini anlatan Çiçek, genelde herkesin yolsuzluktan şikayet ederken, özelde ''bir yolu yok mu '' yaklaşımında bulunduğunu kaydetti. 
     Şirketlerin yılbaşı nedeniyle önemli bir bütçeyi promosyon için harcayacaklarını belirten Çiçek, konula ilgili sitemini şöyle dile getirdi 
     ''Devlet kurumlarının önüne Tırların yanaştığını görürüz, kamu görevlilerine hediye altında... Geçen gün gelen bir heyete de söyledim Ne olur şu promosyondan, hediye işinden vazgeçin, bu işler için ayıracağınız parayla fakire fukaraya burs verin. Kim sizden ne istiyor Herkes her türlü işi yapıyor, insanlar yanlış yola sevk ediliyor, kamu görevlilerini bu neviden işlere tenezzül eder hale getiriyor, sonra bu işleri bu hale getirenler karşıya geçip bu memlekette yolsuzluktan geçilmiyor, yolsuzlukların önlenmesi lazım diyor. Bu ülkede yolsuzluk önlenecekse herkes taşın altına elini koymalıdır. Meslek kuruluşlarını göreve çağırıyorum. Bakın, bu ülkede önemli iddialar oldu, hayali ihracat tartışmaları yapıldı. Bu suçları işleyenler başka ülkenin vatandaşları değil ya da başka galaksiden de gelmedi. Bunlar şu veya bu mesleğin mensubuydu, şu veya bu meslek örgütünün üyesiydi. Şunu sorarsam ey meslek örgütleri ne yaptınız, kaç üyenizi meslekten ihraç ettiniz, kınama, uyarı veya disiplin cezası verdiniz Bu konuda kimse bir şey yapmıyor. Herkes 2 savcı, 3 hakim, bu işle mücadele etsin istiyor. Ne yapacak benim hakimim, savcım, delil vermezsen '' Çiçek, 2 yıldan beri sürekli söylemesine rağmen kimsenin suçüstüne yanaşmadığını belirterek, ''Eğer yolsuzlukla mücadele edilecekse falanca kurumda rüşvet isteyen varsa, ne olur vatanseverlik bunu gerektiriyor, gel 5 tanesini suçüstü yaptıralım... Kimse buna yanaşmıyor, her türlü teminatı da vermeye hazırız. Gelin böyle bir kampanya başlatalım. Niye suçüstüne yoksunuz '' diye sordu. 
     Yolsuzluk konusunda çırpınıp durduğunu, herkesi göreve çağırdığını ifade eden Çiçek, TBMM'nin bu konuda en büyük desteği veren kurum olduğunu vurguladı. Yolsuzluklar konusundaki anlayış üstüne hukuk devleti inşa edilemeyeceğini kaydeden Çiçek, ''Bu ülkede yolsuzluk yapan biri varsa ne olur en azından şu resepsiyonlarınıza çağırmayın. Hepimizin şikayet ettiği adamlara bakın, sizlerin bizlerin gittiği resepsiyonda onlar da var. En azından sırtınızı dönün, elini sıkmaktan imtina edin. Onu yapma, bunu yapma, suçüstü yapalım, gel şehitlik yap, belge ver, bilgi ver. Bunların hiçbirini yapma, hadi bakalım yargı bu işin üstesinden nasıl gelecek Vallahi o zaman ikinci pili istemek hasıl oluyor Bu kadar duyarsızlık olmaz'' diye konuştu. 
     
     ''ZİNA TARTIŞMALARINI YAZACAĞIM'' 

     Çiçek, boş zamanı olması halinde zina ile ilgili tartışmaları kitap haline getireceğini belirterek, ''O konu, Türkiye'nin gerisinde kaldı, yapıldı, geçti, gitti. Ama ben şuna hep önem verdim, eğer birisiyle konuşuyorsam onun bana söyledikleri, verdiği bilgi benim yapacağımdan daha önemlidir. İnsanların güvenini çok önemsiyorum. O günün tartışmaları içinde bu konunun nerede nasıl gündeme geldiğini biliyorum. İyi niyetli konuşuldu, sonra iş başka mecralara taşındı. Bu tartışmalar bitsin, o gün bunun hikayesini, bu kazayı etraflıca yazacağım'' dedi. 
     Çiçek'in konuşmasının ardından bakanlık bütçesi kabul edildi. 
     
</TEXT>
</DOC>
