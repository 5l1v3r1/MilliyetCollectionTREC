<DOC>
<DOCNO> 256043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/magazin/amag.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu albüm için 4 yıldır Yunanca öğreniyorum' 
</HEADLINE>
<TEXT>


'Muhteşem İkili'nin başarısının sevincini yaşayan Nükhet Duru, Yunanca albümünün çalışmalarına başlamış bile. Duru, 'Hayatımın albümü' dediği projesinin üzerine titriyor 

İlknur Gülmez 

Cenk Eren'le dokuz aylık bir çalışma sonucu piyasaya çıkardığı 'Muhteşem İkili' albümü büyük ilgi gören Nükhet Duru, bu kez Yunanca albüm yapmaya hazırlanıyor. Ağustostan sonra Atina'ya gideceğini belirten Duru ile 'Muhteşem İkili'yi ve yeni çalışmalarını konuştuk 

Birçok grup bölünerek solo albüm yaparken, siz ise tam tersini yaparak Cenk Eren'le ortak albüm çıkardınız.. 
Böyle bir duruma dünyada sık rastlanıyor olmasına rağmen ülkemizde kolektif çalışmalar çok az yapılıyor. Bu yüzden bu albümü Cenk ile birlikte yapmak istedim. Kıdemli bir şarkıcıyla, ondan daha sonra çıkmış bir şarkıcının, şarkı söylemek adına her şeyi göze aldığını göstermek istedim. Cenk Eren'le şarkı söylemek bana çok büyük bir zevk veriyor. Cenk'in sesinin rengini çok beğeniyorum. Bu kadar kısa zamanda bu kadar hızlı ivme kazanan çok az insan gördüm. Herkes farklı kimlik mücadelesine girerken Cenk ise benden ne kapabilirim, ne öğrenebilirim sahne adına, şarkı söyleme adına, ritim duygusu adına neyi doğru sindirebilirim diye uğraştı. Buna çok saygı duydum. Çırak değil, usta yetiştirdim. 

'Muhteşem İkili' albümüne gelen tepkiler nasıl 
Albümdeki hiçbir şarkının içi boş değil. Antalya'da yeni repertuvarımızla her akşam 2 bin kişiye konser veriyoruz. Albümde Ali Kocatepe, Nazan Öncel, Şehrazat, Seda Akay gibi büyük isimlerle çalıştık. Tepkiler inanılmaz güzel, halk emeğimizi görüyor ve karşılığını fazlasıyla veriyor. 

Yeni projeleriniz neler 
Ağustosta solo albüm çalışmam için Atina'ya gideceğim. Yıl sonunda piyasaya çıkacak olan bu albüm, hayatımın projesi olacak. Yunanca şarkı söyleyeceğim. Yunanlı bir sanatçı gibi şarkı söylemek için 4 yıldır Yunanca ders alıyorum. Yunanistan sevdiğim bir ülke. Müzik kültürü açısından bize çok yakınlar. Ancak benim hedefim Avrupa'dan çok, Amerika ve Ortadoğu. Çünkü ben etnik sesi olan, ülkesinin rengini sesinde taşıyan bir yorumcuyum. 


</TEXT>
</DOC>
