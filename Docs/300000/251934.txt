<DOC>
<DOCNO> 251934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonsiy11.html </URL>
<DATE> 2004/06/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İçişleri Bakanı Aksu, NATO Zirvesi'ni değerlendirdi... 
</HEADLINE>
<TEXT>

     İçişleri Bakanı Abdülkadir Aksu, NATO Zirvesi nedeniyle gerçekleştirilen demokratik tepkileri, Türkiye'nin demokratik olgunluğunun bir göstergesi olarak kabul ettiklerini belirterek, İstanbul Mecidiyeköy'de meydana gelen olayları ise demokratik tepki ve düşünceyi açıklama hürriyeti olarak kabul etmediklerini bildirdi. Aksu, bundan böyle de demokratik çerçevede yapılacak eylemlere kolaylık gösterileceğini, şiddet içeren gösterilerde ise yasal çerçevede zor kullanmanın sınırlarına uygun olarak müdahalede bulunulacağını söyledi. 
     Aksu, İçişleri Bakanlığı'nda basın toplantısı düzenleyerek NATO Zirvesi'ni değerlendirdi. İstanbul'un bu yıl içerisinde, TRT'nin öncülüğünde Eurovision şarkı yarışması, Kobi'lerden sorumlu AB Bakanlar toplantısı, 1400 Basın mensubunun katıldığı Dünya Gazeteciler Birliği Toplantısı, İslam Konferansı Örgütü Toplantısı, Sosyalist Enternasyonal Toplantısı ve son olarak da NATO Zirvesi'ne ev sahipliği yaptığını hatırlatan Aksu, ''Medeniyetlerin buluştuğu İstanbul'un, bu ölçekteki büyük organizasyonlara ev sahipliği yapması ve bunların tamamının kamuoyunun geniş ölçüde beğenisini kazanması, bizim açımızdan gurur verici olmuştur'' dedi. 
     Güvenlik güçlerinin etkili tedbirler alarak, toplantıların huzur içinde geçmesini sağladığını vurgulayan Aksu, bu toplantıların Türkiye'nin tanıtımına, ekonomisine ve uluslararası güvenilirliğini doğrudan etkilediğini kaydetti. 
     NATO toplantısı güvenlik planlamalarını yaparken milli ya da uluslararası kimi teşekküllerin, özellikle de İstanbul'da bulunmayı isteyeceklerini önceden değerlendirdiklerini, gelişmelerin de kendilerini teyit ettiğini ifade eden Abdülkadir Aksu, bu çerçevede iki günde içerisinde sadece İstanbul'da, 21 basın açıklaması yapıldığını söyledi. Şiddet kullanılmaması, protestoların barışçıl bir şekilde sürdürülmesi halinde bu eylemleri Türkiye'nin demokratik olgunluğunun bir göstergesi olarak algıladıklarını belirten İçişleri Bakanı, bu nedenle ABD Başkanı George W. Bush'un Ankara'ya resmi ziyareti ve NATO Zirvesi nedeniyle demokratik tepki mahiyetinde düzenlenen toplantıları izlemekle, göstericilerin güvenliğini sağlamakla yetindiklerini bildirdi. 
     
     İLK GÜNKÜ OLAY 
     Mecidiyeköy'de NATO Zirvesi'nin ilk günü meydana gelen olayları demokratik tepki ve düşünceyi açıklama hürriyeti ile izah etmenin mümkün olamayacağını kaydeden Aksu, ''Bu eylem, hakkın kullanımı sınırlarını aşarak, şiddet eylemine dönüşmüştür'' dedi. Aksu, önceden hazırlanan molotofkokteylleri, taş, sopa ve demir çubuklarla barikatlar aşılmak istenmiş, görevlilerin ikazlarına aldırış edilmeden, güvenlik görevlilerine saldırı düzenlendiğini ve bu saldırılarda çok sayıda güvenlik görevlisinin çeşitli yerlerinden yaralandığını söyledi. 
     Bu çeşit kanunsuzluklara hiçbir şekilde müsamaha göstermelerinin söz konusu olamayacağını, güvenlik güçlerinin kanunlardan aldığı ''zor kullanma yetkisini'' sınırını koruyarak kullandığını ve göstericileri dağıttığını vurgulayan Aksu, şöyle devam etti 
     ''Bundan sonra da demokratik tepkilerini yasalara uygun olarak dile getirecek kişi ve guruplara kolaylık gösterilmeye devam edilirken, kanunlarla kendilerine tanınan hakları usulü dairesinde kullanmak yerine, şiddeti tercih edenler için de yasaların verdiği zor kullanma yetkisini, sınırlarına uygun olarak icra etmekten kaçınmayacağız.'' Türkiye'nin, İstanbul'un tanıtımı için önemli ve başarılı bir zirve gerçekleştirildiğini belirten Aksu, bu zirvenin başarıyla tamamlanmasında binlerce kamu görevlisinin emeği olduğunu söyledi. 
     ABD Başkanı Bush'un Ankara ziyareti ve İstanbul'daki toplantı sırasında alınan güvenlik önlemleri nedeniyle sabır gösteren vatandaşlara teşekkür eden Aksu, ''Bu bakımdan, öncelikle günlük işlerinde aksamalara neden olduğumuz vatandaşlarımdan özür dilemek istiyorum'' diye konuştu. Zirvenin organizasyonunun Dışişleri Bakanlığı tarafından koordine edildiğini, bu koordineyi sağlayan Büyükelçi Umur Apaydın ve çalışma arkadaşlarını üstün performans nedeniyle tebrik eden İçişleri Bakanı Aksu, İstanbul Büyükşehir Belediye Başkanı ve çalışanlarını, ''NATO Zirvesi Harekat Merkezi'' çalışanlarını, Ankara Valisi, Ankara Emniyet Müdürü ve İl Jandarma Komutanı'nı, İstanbul Valisi'ni, İstanbul İl Emniyet Müdürü'nü, İl Jandarma Komutanı ve Sahil Güvenlik Bölge Komutanı ve personelini kutladı. 
     Aksu ayrıca, başta Genelkurmay Başkanı Orgeneral Hilmi Özkök olmak üzere güvenlik tedbirlerine katılan kara, deniz ve hava birliklerinin komutanları ve personelini kutladığını ve şükranlarını sunduğunu ifade ederek, toplantının dünyaya aktarılmasını, kamuoyunun aydınlatılmasını sağlayan basın mensuplarına da teşekkür etti. 
     
</TEXT>
</DOC>
