<DOC>
<DOCNO> 274579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonsiy04.html </URL>
<DATE> 2004/09/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çelik "Eğitim meselesini birkaç yılda çözeceğiz" 
</HEADLINE>
<TEXT>

     Milli Eğitim Bakanı Hüseyin Çelik, ''bu şekilde devam edersek, inanıyorum ki, eğitim meselesini birkaç yıl içerisinde çözeceğiz'' dedi. 
     İstanbul Büyükşehir Belediye Başkanı Kadir Topbaş, 'Eğitime Yüzde Yüz Destek Kampanyası'na destek olanlara, Florya'daki Büyükşehir Belediyesi Sosyal Tesisleri'nde yemek verdi. Yemeğe, bazı illerin valileri ile 81 ilin milli eğitim müdürleri katıldı. 
     Yemekte kısa bir konuşma yapan Çelik, kampanyayı yürütenlere ve destek verenlere teşekkür etti. Hükümetin bu yıl bütçeden en büyük payı eğitime ayırdığını anımsatan Çelik, ''bu şekilde devam edersek, inanıyorum ki, eğitim meselesini birkaç yıl içerisinde çözeceğiz'' diye konuştu. 
     
     İl bütçesinden 'en büyük pay' eğitime 
     İstanbul Valisi Muammer Güler de Hükümet'in yaptığı gibi, il bütçesinden de en büyük payın eğitime ayrıldığını söyledi. Yaptıkları çalışmalarla, ilde bilgisayar bağlantısı olmayan okul kalmayacağını ifade eden Güler, hedeflerinin, kente yılda 15 bin yeni derslik kazandırmak olduğunu kaydetti. 
     İstanbul Büyükşehir Belediye Başkanı Kadir Topbaş ise belediye olarak bu yıl 36 bin 250 öğrenciye burs vereceklerini söyledi. Topbaş, bundan önce Belediye'nin açılış ve benzeri etkinlikler için yaptığı harcamaları, bu yıldan itibaren eğitime aktaracaklarını ifade etti. 
     
</TEXT>
</DOC>
