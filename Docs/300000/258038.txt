<DOC>
<DOCNO> 258038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonsiy06.html </URL>
<DATE> 2004/07/25/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
DSP'de Genel Başkanlık için 6 aday yarışıyor... 
</HEADLINE>
<TEXT>

     DSP 6. Olağan Büyük Kurultayı'nda Zeki Sezer, Şükrü Sina Gürel, Atilla Mutman, Aydın Tümen, Veysel Özer ve Teoman İnaner, genel başkanlığa aday oldular. 
     Kurultay Divan Başkanı Masum Türker, kurultay gündeminin 6. maddesi olan seçimlere geçilmeden önce, genel başkan adaylığı için yapılan başvuruları açıkladı. 
     Genel başkanlık için divana başvuruda bulunanlardan Ertan Mutlucan ve Levent Özer'in parti üyeliklerini yenilemedikleri için adaylıklarının kabul edilmediğini ifade eden Türker Zeki Sezer, Şükrü Sina Gürel, Atilla Mutman, Aydın Tümen, Veysel Özer ve Teoman İnaner'in kurultayda genel başkanlık için yarışacaklarını bildirdi. 
     Daha sonra genel başkan adaylarının Parti Meclisi ve Disiplin Kurulu üyelerinin aday listeleri kurultay delegelerinin bilgisine sunuldu. Divan Başkanı Masum Türker, genel başkan adaylarından Aydın Tümen'in PM ve Disiplin Kurulu listesi çıkarmadığını bildirdi. 
     Kurultay, çalışmalarına genel başkan adaylarının konuşmaları ile devam edecek. 
     
</TEXT>
</DOC>
