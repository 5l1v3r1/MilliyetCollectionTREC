<DOC>
<DOCNO> 261184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur05.html </URL>
<DATE> 2004/08/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Tokat'ta kene paniği ... 
</HEADLINE>
<TEXT>

     
     Yüksel MENEKŞE TOKAT, DHA 

     

TOKAT'ta, iki ay içinde 3 kişinin keneden geçen Kırım-Kongo Kanamalı Ateşi hastığılından yaşamını yitirmelerinin ardından, 8 yaşındaki Özge Uçar'ın da bahçede oynarken ısıran kene nedeniyle aynı hastalığa yakalanarak ölmesi, tarım ve hayvancılıkla uğraşanlar arasında tedirginliğe yol açtı. 
     İlk olarak, ismini aldığı Kırım ve Kongo'da görülen Kırım-Kongo Kanamalı Ateşi hastalığı, virüs taşıyan hayvanların kanını emen bir tür kenenin virüsü insanlara bulaştırması sonucu geçiyor. Tokat'ın Almus İlçesi'nde, kene ısıran Sevim Kantekin'le, Hasan Yavuz ve adı belirlenemeyen bir kişinin yaşamını yitirmesinden sonra Özge Uçar'da hastalığın kurbanı oldu. Küçük Özge'de, kene ısırdıktan 3 gün sonra ateş, baş ağrısı, kusma ve vücudunda nokta şeklinde kanamalar görülmesi üzerine babası Şenel Uçar tarafından Tokat Devlet Hastanesine götürüldü. Burada Kırım-Kongo Kanamalı Ateşi hastalığı teşhisi konarak Sivas Cumhuriyet Üniversitesi Tıp Fakültesi'ne sevk edilen Özge, kene ısırdıktan 4 gün sonra, geç kalınması nedeniyle yaşamını yitirdi. 
     Hastalığın kesin tedavisi olmadığı, ancak erken teşhis halinde hastalık nedeniyle kanda eksilen bazı maddelerin takviye edilmesiyle gelişiminin önlenebileceği belirtildi. 
     
     KÖYLÜLER PANİKTE 

     Ölümlere yol açan hastalık nedeniyle hayvancılık ve tarımla uğraşanlar tedirgin oldu. Hastalığın 2002 yılında görülmeye başladığını ve o zamandan beri tarla ve ahırlarında rahat çalışamadıklarını belirten köylüler, ''Biz hayatımız boyunca çok kene tarafından ısırıldık. Fakat bu hastalık nedeni ile artık rahat çalışamıyoruz. Çocuklarımızı dışarı çıkarmaya korkuyoruz'' dedi. 
     Tokat'ın Almus İlçesi'nde kene ısırması sonucu hayatını kaybeden Sevim Kantekin'in 20 babası Niyazi Kantekin de, bir çok kez kene tarafından ısırıldıklarını, ancak, kenelerin öldürücü hastalık bulaştırmasına yeni rastladıklarını söyledi. 
     Tokat merkeze bağlı Şenköy Köyü muhtarı Bayram Yılmaz ise köylerinde bu yıl, 3 kişide Kırım-Kongo Kanamalı Ateşi Hastalığı görüldüğünü belirterek, bunlardan birinin ölümle sonuçlandığını belirtti. Yılmaz, çevre köylerde ise 30'a yakın kişinin hastalık nedeniyle öldüğünü iddia etti. Yılmaz, şunları söyledi 
     ''Bu kenenin ayrı bir cinsi varmış, ancak diğerlerinden nasıl ayırd edeceğimizi bilmiyoruz. Bir arkadaşımızı kene ısırdı, hastalık belirti gösterdiği takdirde doktorlara göstermek için kendisini ısıran keneyi kağıt parçasına sardı ve yanında taşıyor. Hastalığın bulaşması korkusuyla yaşıyoruz. Hayvanseverler, bir köpeğin başına kötü bir olay gelirse bunun peşine düşüyor. Bizim canımız yok mu Bu dertten nasıl kurtulacağız, bunu bilemiyoruz ve çaresiziz.'' dedi. Köy kahvesinde toplanan köylüler, Mehmet Korkmaz'ın öldürerek cebinde taşıdığı kenenin, virüslü olup olmadığını uzun süre tartıştı. 
     
     GRİP BELİRTİLERİ İLE BAŞLIYOR 

     Veteriner Hekimler Tokat İl Temsilcisi Şenel Çavuşoğlu, virüs taşıyan kenelerin ısırdığı kişilerde, hastalığın başlangıçta gribe benzer belirtiler gösterdiğini söyledi. Hastalığın daha sonra, baş ağrısı, gözlerin kanlanması, vücutta nokta şeklinde kanamalar ve kusma ile etkisini gösterdiğini belirten Çavuşoğlu, ''Sebebi belli olmayan ölümler şeklinde görülen hastalık hakkında yapılan araştırmalar sonucunda, bu hastalığın Kırım-Kongo olduğu anlaşıldı. Kenelerin virüs taşıyan hayvanların kanını emmesi ile hastalık keneye bulaşıyor. Kanı emen kene toprağa düşüyor ve 7 bin ile 15 bin yumurta bırakıyor. Bu yumurtalardan çıkan keneler hastalıklı olarak dünyaya geliyor ve hastalığı hayvanlara ve insanlara bulaştırıyor. Hastalığı hayvanlar hafif atlatıyor fakat insanlarda ölümcül bir hastalık olarak büyük tehlike içeriyor'' dedi. 
     DHA muhabirinin, hastalık hakkında bilgi almak istediği Tokat İl Sağlık Müdürlüğü'nden verilen yazılı yanıtta, konuyla ilgili bilgi verilmesinin uygun olmadığı belirtildi. 

     
</TEXT>
</DOC>
