<DOC>
<DOCNO> 291677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun08.html </URL>
<DATE> 2004/11/24/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
2000 yılında 5 milyon kişinin ölüm nedeni açıklandı Sigara 
</HEADLINE>
<TEXT>

     Bülent Keneş AA 

ABD'de yapılan bir araştırma, 2000 yılında 5 milyon insanın sigara yüzünden hayatını kaybettiği ortaya çıkararak, sigaranın küresel bir sağlık felaketi olduğunu gösterdi. 
     Sağlık konusunda haberlere yer veren WebMD isimli Internet sitesinde yer alan habere göre, bu konuda araştırma yapan Harvard Üniversitesi Kamu Sağlığı Fakültesi'nden Dr. Mecid İzzeti ve Avustralya'nın Queensland Üniversitesi'nden Dr. Alan Lopez ilginç sonuçlara ulaştı. 
     Bilinenin aksine sigarayla bağlantılı ölüme yol açan hastalıkların başında akciğer kanserinin değil, kalp hastalıklarının geldiğini ortaya çıkaran araştırmacılar, gelişmiş ülkelerde sigaraya bağlı ölümlerde kalp hastalıklarının hem erkek, hem de kadınlar için yüzde 43'lük bir oranı bulduğunu ifade ettiler. Araştırmacılar aynı ülkelerde sigaraya bağlı akciğer kanserinden ölümlerin ise erkekler arasında yüzde 22 ve kadınlar arasında yüzde 19 oranlarında olduğunu kaydettiler. 
     
     GELİŞMEKTE OLAN ÜLKELERDE DURUM 

     Bulguları Tobacco Control dergisinin Aralık sayısında yayınlanacak olan araştırmaya göre, sigaranın gelişmekte olan ülkelerdeki etkileri ise farklı görünüm sergiliyor. 
     Sigara kullanımına bağlı kalp hastalıklarından ölümler bu ülkelerde de ilk sırada yer alırken, bu oranın yüzde 28 olduğu belirtildi. Ancak sigaraya bağlı ölüme sebep olma bakımından yüzde 27'lik oranıyla akciğerde emboli şişmesi gibi hastalıklar neticesinde ölümlerin ikinci sırada yer aldığını ortaya koyan araştırma, yüzde 14 ile akciğer kanserinin üçüncü sırada yer aldığını gösterdi. 
     Sigaranın zaten var olan sağlık risklerini büyüttüğünü söyleyen Dr. İzzeti, kötü beslenme alışkanlığı ile sigara kullanımın birleşmesinin özellikle Doğu Avrupa ve Hint alt-kıtasında kalp hastalıkları sonucu büyük sayıda ölüme sebep olduğunu ifade etti. 
     Sigaradan kaynaklanan ölümlerin yarıdan fazlasının 30-69 yaş aralığında meydana geldiği ve bu yaş grubunda sigara yüzünden ölenlerin sayısının 2,69 milyon olduğu belirtiliyor. 70 yaşın üzerindekilerde ise bu rakam 2,14 milyonu buluyor. 
     Sigara kullanımı nedeniyle ölenlerin 3,8 milyonunun erkek olduğu, sigaradan ölen kadınların sayısının ise 1 milyon civarında olduğu ifade ediliyor. Sigara kullanımının erkekler arasında daha yaygın olduğu ifade edilmekle birlikte, gelişmekte olan ülkelerde bu kötü alışkanlığın kadınlar arasında da hızla yayıldığına dikkat çekiliyor. 
     
</TEXT>
</DOC>
