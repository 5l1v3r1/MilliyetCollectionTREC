<DOC>
<DOCNO> 289839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko35.html </URL>
<DATE> 2004/11/18/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Uluslararası borsalarda petrol fiyatları yükselişe geçti... 
</HEADLINE>
<TEXT>

     ABD'de Enerji Bakanlığı'nın haftalık rafineri ürün stoklarının gerilediğini açıklaması, uluslararası borsalarda petrol fiyatlarının yükselişe geçmesine neden oldu. 
     New York Borsası'nda 20 sent yükselen ABD hafif petrolünün varili, 47.04 dolara çıktı. Borsada dün de 73 sentlik yükseliş kaydedilmişti. 
     Londra Borsası'nda işlem gören Brent petrolünün varili ise 36 sent artarak 43.12 dolara çıktı. 
     Kış mevsiminin yavaş yavaş kendini hissettirmeye başlamasıyla önem kazanan ısınma amaçlı rafineri ürün stokları, önemli tüketiciler olan gelişmiş ülkelerde son yılların en düşük seviyesinde bulunuyor. 
     ABD Enerji Bakanlığı'nın dün açıkladığı stok verilerine göre geçtiğimiz hafta 1 milyon varil gerileyen rafineri ürün stokları, 114.6 milyon varile indi. 800 bin varil artan ülkenin ham petrol stoku ise 292.3 milyon varile yükseldi. 
     Buna göre ABD'de mazot ve gaz yağını da kapsayan rafineri ürün stokları, geçen yılın aynı döneminin yüzde 16 altında bulunuyor. 
     Almanya başta olmak üzere Avrupa ülkelerinde de rafineri ürün stoklarının kış öncesi geçmiş yıllardaki seviyesinin altında olduğu belirtiliyor. 
     
     OPEC petrolünde fiyatlar düştü 

     Ali H.Yurtsever AA 

Petrol İhraç Eden Ülkeler Teşkilatı OPEC üyesi ülkelerin ürettiği ham petrolün bugün varil 154 litre başına 34.49 dolardan satılarak, son dört ayın en düşük seviyesine indiği bildirildi. 
     OPEC'in Viyana'daki genel merkezinden yapılan açıklamada, OPEC üyesi ülkelerin ürettiği 7 çeşit petrolün dünya piyasalarında dünden itibaren varil başına 35.49 dolardan işlem gördüğü kaydedildi. 
     OPEC üretimi ham petrolün bir gün önceki satış fiyatı ise varil başına 35.94 dolar olarak belirlenmişti. 
     Ekonomik gözlemciler, OPEC üretimi ham petrolün satış fiyatındaki bu düşüşün henüz tüketiciye yansımadığını, benzin istasyonlarındaki satış fiyatlarında bir değişikliğin görülmediğini belirtiyorlar. 
     OPEC genel merkezinin, ham petrol satış fiyatının düştüğü yolundaki açıklaması üzerine harekete geçen Avusturya Otomobil Kurumu ARBÖ , ham petrol satış fiyatındaki düşüşün tüketiciye de yansıması için rekabet kurulunun müdahale etmesi çağrısında bulundu. 
     
</TEXT>
</DOC>
