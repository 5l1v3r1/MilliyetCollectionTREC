<DOC>
<DOCNO> 275800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/spor/axspo01.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sizi bırakmam 
</HEADLINE>
<TEXT>


Teknik Direktör Del Bosque, futbolcularına takımda kalacağını söyledi, "Spekülasyonlara inanmayın. İçiniz rahat olsun. Bu kötü dönemi birlikte aşacağız. Sizlere güveniyorum" ifadelerini kullandı 

ORHAN YILDIRIM 


Toplantı yaptı 
BEŞİKTAŞ Teknik Direktörü Del Bosque, dün futbolcularıyla yaptığı görüşmede ilginç bir konuşma yaptı. Yönetimin aksine takımda kalacağını söyleyen İspanyol çalıştırıcı, "Ortaya birçok spekülasyon atılıyor. Bunlara sakın inanmayın. Sizleri bu halde bırakıp asla bir yere gitmem. İçiniz rahat etsin, tedirginliğe gerek yok. Bu kötü dönemin en az kayıpla atlatılması için hep beraber çalışacağız. Hepinize güveniyorum" diye konuştu. 

Başkandan yasak 
BAŞKAN Yıldırım Demirören de Bodo maçı öncesi teknik heyet, futbolcu ve yöneticilere konuşma yasağı getirdi. Son günlerde yaşanan kaosun takımın havasını olumsuz yönde etkilediğini belirten Demirören, "Aklınızda sadece UEFA Kupası olsun. Camiamız için bu turu geçmek çok önemli. Bunun dışında birşey düşünmeyin. Artık dış dünya ile ilişkinizi kesin. Cuma günü gerekenleri yönetim yapacaktır" ifadelerini kullandı. 

Bodo için yeni taktik 

Tek antrenman 
UEFA Kupası'nda yarın Norveç'in Bodo Glimt ile karşılaşacak olan Beşiktaş, hazırlıklarına tek antrenmanla devam etti. Sakatlıkları süren Ronaldo ile Cordoba'nın katılmadığı idmanda Teknik Direktör Del Bosque, futbolcularını iki gruba ayırdı ve dar alanda pas çalışması yaptırdı. Ardından taktik çalışmaya geçildi. İspanyol hocanın ilk maçın aksine Bodo önünde bu kez farklı sistem deneyeceği öğrenildi. 

Carew'den uyarı 
NORVEÇ ekibinin özellikle süratli oyuncularını durdurmak, yan ve duran toplardaki etkinliğini en aza indirmek için Del Bosque öncelikle alan savunması yaptıracak. Orta saha kalabalık tutulacak, rakibin topla oynama şansı azaltılacak. Bu arada ilk maçta forma giymeyen Carew, "Bodo bizden daha rahat sahaya çıkacak. Onlar tura nasıl olsa gitti gözüyle bakıyorlar. Dikkatli olmalıyız" dedi. 

BEŞİKTAŞ GÜNLÜĞÜ 
Metin'e görev 
YÖNETİM, Beşiktaş'ın eski futbolcularından Metin Tekin'i göreve getirmeye hazırlanıyor. Tekin'in bugüne kadarki uygulamaların aksine futbolcular - yönetim ve basın arasındaki ilişkileri rayına oturtmak için tam yetkili olarak işbaşı yapacağı öğrenildi. 

Fiyatlar aynı 
BODO maçında tribünlerin tamamen dolması için yönetim harekete geçti. UEFA Kupası'nda biletlere özel tarife uygulamama kararı alan Beşiktaş, Ankaraspor maçındaki fiyatların değişmeyeceğini bildirdi. Buna göre biletler 12.5 milyon ile 85 milyon arasında değişen fiyatlarla satışa çıkartıldı. 

Öner'den çağrı 
GENEL Sekreter Kenan Öner, yaşanan çalkantılı dönemde en büyük görevin taraftara düştüğünü söyledi. Öner, "Beşiktaş 100. yılı deviren bir kulüp. Herkes gelip geçici. Perşembe günü sahadaki en büyük gücümüz 12. adam olacak. Takımdan desteklerini çekmesinler" ifadelerini kullandı. 

Suçlu bulundu 
SİYAH - Beyazlı taraftarlar kötü gidişin sorumlusu olarak futbolcular ve Teknik Direktör Vicente Del Bosque'yi gösterdi. "www.bjkhaber.net" adresli sitede yapılan "Sizce Beşiktaş'ta kötü gidişin sorumlusu kim " başlıklı ankete katılanların yüzde 42.30'u futbolcuları, yüzde 38.42'lik bölüm Del Bosque'yi suçlu buldu. 


</TEXT>
</DOC>
