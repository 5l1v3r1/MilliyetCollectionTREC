<DOC>
<DOCNO> 274996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/yasam/axyas02.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiç uğruna öldürüldü 
</HEADLINE>
<TEXT>


Sevgilisinin gözü önünde bıçaklanan Burak öldü. Genç kızın eski erkek arkadaşı ve kardeşi, katil zanlısı olarak her yerde aranıyor 

MUTLU BOZDAĞ İstanbul 

Bakırköy'de önceki gün gencecik bir insan 'bir hiç uğruna' öldürüldü. İstanbul Caddesi üzerindeki Mado adlı dondurmacıda sevgilisi Nurhan Türkbay ve Damla Eser adlı kız arkadaşıyla oturan 19 yaşındaki Burak Şengöçer, kafeye gelen bir grup tarafından dışarı çıkarıldı. 
Şengöçer, sevgilisinin eski erkek arkadaşı olduğu öne sürülen Fatih Aslan ve beraberindekilerle önce sözlü olarak kavgaya tutuştu. Ardından gruptan biri tarafından kasığından ve karnından bıçaklanan Şengöçer, ağır yaralı olarak International Hospital'a kaldırıldı. Ancak yaralı genç tüm müdahalelere rağmen kurtarılamadı. Saldırganlar da olay yerinden BMW marka otomobille kaçtı. 
Olay sırasında Şengöçer'in yanında bulunan sevgilisi Nurhan Türkbay ve kız arkadaşıyla, saldırganların arkadaşı olduğu iddia edilen Fırat Yıldırım, karakola götürüldü. 
Polis, olayın faili olduğu ileri sürülen, avukat Fikret Aslan'ın 2 oğlu Fatih ve Serhat Aslan'ın yakalanması için operasyon başlattı. 
Haberi alır almaz hastaneye gelen Şengöçer'in babası Selim Şengöçer, gözyaşları içinde "Oğlum namazında niyazındaydı. Bunları hak etmiyordu. Bu sene üniversiteyi kazanamadı. Keşke askere gitseydi" dedi. 




</TEXT>
</DOC>
