<DOC>
<DOCNO> 260069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonyas11.html </URL>
<DATE> 2004/08/02/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Tatilde abur cubur çocukları hasta ediyor... 
</HEADLINE>
<TEXT>

     Tatilde fazla abur cubur yiyen çocuklarda ''reflü'' hastalığı görülme riskinin arttığı bildirildi. 
     Marmara Üniversitesi Tıp Fakültesi Vakfı Öğretim Üyesi Prof. Dr. Ender Pehlivanoğlu, AA muhabirine yaptığı açıklamada, çocukların yaz aylarında polenlerden etkilendiğini, bünyesi zayıf çocuklarda solunum şikayetleri, öksürük, aksırık ve hırıltı başladığını belirtti. 
     Çocukların içtiği sıvılardaki kimyasal maddelerin, mide ve yemek borularında hasara neden olduğuna dikkati çeken Pehlivanoğlu, şunları söyledi 
     ''Yaz aylarında bu vakalarda ciddi artış var. Tatilde abur cuburu fazla kaçıran çocuklarda reflü hastalığı görülme riski artıyor. Bu hastalık, mide içeriğinin yemek borusuna kaçması sonucu gelişen sindirim sistemi hastalığıdır. Hastalığın belirtisi kusma, mide yanması, gaz, ağızda kötü koku olabilir. Aşırı yemek yiyenlerde de mide ve yemek borusu arasındaki kapak gevşediği için bu hastalık oluşabiliyor.'' Tatilde, çocuklarda, fazla yemeye bağlı olarak karın ağrısı ortaya çıkabildiğini belirten Pehlivanoğlu, uzun süre dışarıda bekleyen yiyeceklerin tüketilmesinin de mide ve bağırsak enfeksiyonuna yol açtığını ifade etti. 
     Reflü hastalığının zatürree ve astıma neden olabildiğini, bebeklerde ölümle sonuçlanabilecek vakalara yol açtığını ifade eden Pehlivanoğlu, ''Hastalık, kusma ve iştahsızlığa neden olarak, çocukların kilo almasını ve büyümesini engelleyebilir. Yemek borusunda yaralara neden olabilir. Uzun dönemde yemek borusunda kanser gelişimi riskini artırabilir'' dedi. 
     Pehlivanoğlu, yaz aylarında, çocukların çoğunlukla sıvı gıdalar ile taze meyve ve sebze tüketmesi gerektiğini bildirdi. 
     
</TEXT>
</DOC>
