<DOC>
<DOCNO> 261726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun20.html </URL>
<DATE> 2004/08/09/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
KKTC'ye Ankara, İzmir ve Adana'dan da uçuşlar başlıyor... 
</HEADLINE>
<TEXT>

     İstanbul-Ercan ve Antalya-Ercan hatlarında KKTC'ye turist ve yolcu taşıyan Atlasjet Havayolları, KKTC'ye 3 farklı noktadan daha uçuş başlatıyor. 
     İki büyük tur operatörü ETS Tur ile ÖGER Tur'un ortak katılımıyla kurulan ve 2 aydır KKTC'ye sefer düzenleyen Atlasjet Havayolları, kış sezonunda Adana, Ankara ve İzmir'den de tarifeli sefer başlatacak. Sezonluk olan Antalya seferleriyse yeni dönemle birlikte duracak. 
     Atlasjet Yönetim Kurulu Başkan Yardımcısı Murat Ersoy, bugün düzenlediği basın toplantısında, Atlasjet'in KKTC'ye yönelik yeni uçuş programıyla ilgili bilgi verdi. Ersoy, öncelikli amaçlarının Türkiye'den KKTC'ye gelecek turist sayısında ciddi artış sağlamak olduğunu belirterek, ''Bizim hedefimiz, Kıbrıs'ın 2. milli taşıyıcısı olmaktır. Çünkü biz bu ülkeye inanıyoruz ve yatırımlarımızı artırarak sürdüreceğiz'' dedi. 
     Şirketin 4 Temmuz'da başlattığı, İstanbul-Ercan ve Ercan-Antalya seferlerinin tamamını zamanında ve eksiksiz olarak gerçekleştirdiğini, bu seferlerin yaz boyunca devam edeceğini kaydeden Ersoy, Türkiye ve KKTC halkının gösterdiği ilgi sayesinde uçaklarda yüzde 90'lık doluluk oranı yakaladıklarını söyledi. 
     Ersoy, halen haftanın 2 günü devam eden İstanbul seferlerine ek olarak Adana, Ankara ve İzmir'den tarifeli seferlerinin Ekim sonu başlayacağını ve gelecek yılın Haziran ayı itibariyle seferleri her güne çıkarmayı hedeflediklerini kaydetti. 
     Kıbrıs Türk Seyahat Acenteleri Birliği Başkanı İsmail Çetin de Atlasjet'in KKTC'ye yönelik atılımlarını, gerek ülke, gerekse KITSAB üyesi acenteler açısından olumlu bir adım olarak değerlendirdi. Çetin, ''Atlasjet'in yeni alacakları küçük uçaklarla KKTC turizminin şekil değiştirebileceğine inanıyorum'' dedi. 
     KKTC Başbakanı Mehmet Ali Talat da, Atlasjet Yönetim Kurulu Başkan Yardımcısı Murat Ersoy ile beraberindeki yetkilileri kabul etti. 
     
</TEXT>
</DOC>
