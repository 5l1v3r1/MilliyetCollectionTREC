<DOC>
<DOCNO> 256729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/yasam/yas13.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
SAĞLIK HATTI 
</HEADLINE>
<TEXT>



Hava, migreni tetikliyor 
DIŞ HABERLER SERVİSİ 
ABD'li bilim adamları, hava durumunun migreni tetiklediğini belirledi. New England Baş Ağrısı Merkezi'nin araştırmasında, migrenli hastaların yarısının hava durumundan etkilendiği ortaya çıktı. 77 hastada yapılan araştırmada, günlük hava durumlarıyla hastaların baş ağrısı şik yetlerinin tarihleri karşılaştırıldı ve hastaların yüzde 51'inin baş ağrısının havadan etkilendiği görüldü. Bazı hastaların baş ağrısı nem oranı yüksek ve sıcak havalarda, bazılarınınki ise soğuk ve nemsiz havada şiddetlendi. Araştırmacılar, birkaç gün içinde ani hava değişimlerinin de migreni tetikleyebileceğini belirtti. 

Kısır erkekler baba olabilecek 
İzmir DHA 
Ege Üniversitesi Hastanesi Aile Planlaması ve Kısırlık Merkezi'nde 'kısır' erkeklere çare bulundu. Prof. Dr. Erol Tavmergen, menisinde sperm bulunmayan hastaların testislerinden biopsi için alınan dokuda bulunan sperm hücrelerini dondurup embriyo elde edilmesi yöntemiyle ilgili şunları söyledi "Dokuda sperm hücresi bulursak donduruyoruz ve çiftin tedavisinden sonra çözüyoruz. Kadından elde ettiğimiz yumurtanın içine çözülmüş kese spermlerini koyuyoruz. Elde ettiğimiz embriyoyu da anne adayının rahmine transfer ediyoruz. Bu sayede 50 kadar erkek baba oldu." 

Gebelikte aşırı kiloya dikkat 
DIŞ HABERLER SERVİSİ 
İspanya'da yapılan bir araştırmaya göre, hamileyken aşırı kilolu annelerin çocuklarında kalp ve böbrek hastalıkları görülmesi ihtimali, normal kilolu annelerin çocuklarından daha fazla. Sant Pau Hastanesi'nin araştırmasına göre, çocuğun ileride kalp ve böbrek rahatsızlıkları çekmesinde en büyük risk faktörü, annenin hamilelik sırasındaki kilosu. 2006 anne ve çocuğu inceleyen araştırmacılar, kadınlara hamileliklerinde kilolarına dikkat etmelerini, ancak çok hızlı bir şekilde kilo vermeye çalışmamalarını tavsiye etti. 


</TEXT>
</DOC>
