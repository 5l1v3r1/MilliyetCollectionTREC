<DOC>
<DOCNO> 277185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonsiy13.html </URL>
<DATE> 2004/10/04/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Erdoğan 'Sonucu açık müzakere' hiç hoş değil 
</HEADLINE>
<TEXT>

     Başbakan Recep Tayyip Erdoğan, Türkiye'nin AB üyeliği konusunda ''sonucu açık müzakere'' ya da referandum yapılması gibi önerileri beğenmediğini söyledi. 
     Başbakan Erdoğan, Berliner Morgenpost ve Die Welt gazetelerinde ''Biz ev ödevlerimizi yaptık'' başlığıyla yayımlanan demecinde, Türkiye ile başlanması beklenen üyelik müzakerelerini, ''sonucu açık'' olması durumunda da kabul edip etmeyecekleri konusundaki bir soruya karşılık şunları söyledi 
     ''Türkiye'nin AB üyeliği konusunda 'sonucu açık müzakere' ya da referandum yapılması gibi önerileri hiç hoş bulmuyorum. Normal yol şudur Biz Kopenhag kriterlerini yerine getirmeliyiz. Daha sonra müzakereler başlar ve sonuçta, müzakere süreci içinde gerekli şartlar yerine getirilince tam üyelik olur. Bugüne kadar hiçbir üye ülke konusunda referandum yapılmadı. Şimdi sadece Türkiye konusunda bir referandumdan söz edilirse, bu çifte standart anlamına gelir. Bu, AB'ye üye olan bazı ülkelerin Türkiye'den daha kötü durumda oldukları düşünülecek olursa daha da acı bir durum. Şimdi Türkiye konusunda AB ülkelerinde referandum yapılacak olursa, bu AB'nin kendi yasalarına uymadığı anlamına gelir''. 
     Bir politikacı olarak ihtimaller üzerine konuşulmasının yanlış olduğunu ve gerçeklere göre davranılması gerektiğini ifade eden Erdoğan, ''Biz ev ödevlerimizi yaptık. Kopenhag kriterlerini yerine getirdik. Bundan sonrası aslında AB için bir çeşit sınav olacak. Şimdi AB'nin de ev ödevlerini yapıp yapmadığını görmek istiyoruz'' dedi. 
     Türkiye'de her ay, halkın reformlara ve AB üyeliğine nasıl baktığı konusunda araştırma yaptırdığını kaydeden Erdoğan, ''Şu sıralar halkın yüzde 75'i bizi destekliyor. Ancak bu böyle kalmayabilir. Bu nedenle reformların uygulanması sırasında da kamuoyu araştırması yapıyoruz. Saydamlık ve bilgilendirme yoluyla halkın bu 3'te 2'lik büyük desteğini korumayı ümit ediyoruz'' diye konuştu. 
     
</TEXT>
</DOC>
