<DOC>
<DOCNO> 261939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/siyaset/siy09.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrikhane Reuters'ı suçladı 
</HEADLINE>
<TEXT>


İSTANBUL Milliyet 


Fener Rum Patrikhanesi, Patrik Bartholomeos'un Heybeliada Ruhban Okulu konusunda açıklamasıyla ilgili olarak dün basında yer alan haberlerin, gerçekle ilgisi olmadığını bildirdi. Patrikhane'den yapılan yazılı açıklamada, Bartholomeos'un Reuters Ajansı'na verdiği demecin, basında "AB Türkiye'ye baskı yapsın" veya "Heybeliada Ruhban Okulu AB baskısıyla açılacak" şeklinde yer aldığı belirtilerek, "Kamuoyunu rencide edici ifadelerle basına intikal etmiş olan haberin, hakikatle hiçbir ilgisi yoktur" denildi. Bu arada, Hükümet Sözcüsü Cemil Çiçek, ruhban okulu konusunda, "Bu okulun açılıp açılmamasına hükümet karar verir" diye konuştu. 



</TEXT>
</DOC>
