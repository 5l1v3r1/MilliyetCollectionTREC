<DOC>
<DOCNO> 293835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy18.html </URL>
<DATE> 2004/12/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Arınç Türkiye'ye "Kıbrıs'ı çözün" demek gençekleri bilmemek demektir 
</HEADLINE>
<TEXT>

     TBMM Başkanı Bülent Arınç, ''Kendi içinde ihtilaflı bir toprak parçasının Avrupa Birliği'ne alındığını'' belirterek, ''Hala Türkiye'ye 'bu sorunu çözün' demek, gerçeklerden kopmak, gerçekleri bilmemek demektir. Vicdanlar böyle bir şeyi kabul etmez'' dedi. 
     Arınç, sınıf temsilcileri seçimini izlemek üzere geldiği Abidinpaşa İlköğretim Okulu'nda gazetecilerin AB Zirvesi sonuç bildirisi taslağında Kıbrıs ile ilgili yer alan ifadeler konusundaki sorularını yanıtladı. 
     17 Aralık Zirvesi yaklaştıkça Avrupa'nın bazı ülkelerinde siyasetçilerin ve toplumun diğer kesimlerinin görüşlerini dile getirdiğini kaydeden Arınç, şunları söyledi 
     ''Biz Türkiye olarak AB sürecinde üzerimize düşeni eksiksiz yerine getirdiğimize inanıyoruz. Masanın üzerinde hiçbir şey kalmadı. Şimdi sıra AB'dedir. Hükümet veya devlet başkanları zirve toplantısında, Türkiye'nin müzakerelere başlaması konusunda karar vereceklerdir. Hükümetle bu kararı beklemeliyiz. Onun için Türkiye'nin başardığı reformlar ve AB sürecinde alınan mesafe Türkiye'nin haklılığını ortaya koyacak ve Türkiye Kopenhag'da verilen karar uyarınca gecikmeksizin en kısa sürede katılım müzakerelerine başlayacak. 
     Bunun dışında, ortamı bulandırmak için, dikkatleri başka yönlere çekmek için, Türkiye konusunda yapılan spekülasyonları güçlendirmek için bir takım çabalara lütfen basın olarak siz de değer vermeyin. Bunları büyütürseniz, kafalarda, zihinlerde yer etmesini sağlarsınız. Bugüne kadar pek çok devlet ve hükümet başkanı, pek çok ülke Türkiye'yi destekleyeceklerini söylemişlerdir. Hala 'bunun altında, üstünde ne var şöyle olursa nasıl olur' şeklinde, sadece Türkiye ile ilgili kararı olumsuz yönde etkilemeye çalışanlara prim vermeyelim. 
     Biz Türkiye olarak, iktidarıyla, muhalefetiyle, parlamento olarak Türkiye'nin demokratikleşme, insan hakları ve özgürlükler konusunda herşeyi çok büyük bir başarıyla yaptığına inanıyoruz. 17 Aralık'ı sabırla, sükunetle bekliyoruz.'' Belçika Temsilciler Meclisi Başkanı ile yaptıkları görüşmede yabancı bir gazetecinin Kıbrıs ile ilgili soru sorduğunu kaydeden Arınç, şöyle devam etti 
     ''Bu bilinmeyen birşey değil. Kıbrıs ile ilgili konu, Kopenhag Siyasi Kriterleri'nin hiçbirinde yer almamaktadır. Bu, ancak bir tavsiye niteliğindedir. Bu tavsiye de Türkiye tarafından yerine getirilmiştir. Türkiye hükümeti, Kıbrıs'ta yapılan toplumlararası referandumda, Türk kesiminin 'evet' oyu kullanması için, Annan Planı Türk tarafını ve Türkiye'yi tatmin etmemesine rağmen, barıştan, çözümden yana oy kullanılmasını talep etmiştir. Kıbrıs Türk toplumunun yüzde 65'i de buna olumlu olarak karşılık vermiştir. Rum kesiminin 'hayır' dediği, fakat kendi içinde ihtilaflı bir toprak parçasının, bir ülkenin AB'ye alındığı bir günde hala Türkiye'ye 'siz bu sorunu çözün' demek gerçeklerden kopmak demektir, gerçekleri bilmemek demektir. Çözümsüzlük isteyenin ödüllendirildiği, çözümden yana olanların cezalandırıldığı bir dünyada, vicdanlar böyle birşeyi kabul etmez. Dolayısıyla Kıbrıs'la ilgili tartışmalar tamamen spekülatiftir. Türkiye, Kopenhag Siyasi Kriterleri için ne gerekiyorsa fazlasıyla yerine getirmiştir.'' 
     
     GENEL GÖRÜŞME 
     Konuya ilişkin TBMM'de genel görüşme yapılması konusunda CHP'nin önerge vereceğinin anımsatılması üzerine Arınç, şöyle konuştu 
     ''Sayın Baykal'ın grup toplantısında ifade ettiği konuyu biliyorum. Şu ana kadar bir genel görüşme önergesinin verildiğini duymadım. Sayın Baykal iktidar partisiyle görüşerek bu genel görüşmeyi yapabileceklerini ifade etmişlerdir. Doğrudur, makuldür. 
     İktidar partisiyle ve onların grup başkanvekilleriyle bir araya gelirler. 17 Aralık öncesi bir genel görüşme iki parti tarafından da uygun görülürse önümüzdeki çalışma günlerinde bu görüşmeyi yapabiliriz. Ancak tek başına bir genel görüşme isteğinin yakın zaman içinde kabul edilebileceği mümkün değildir.'' 
     
</TEXT>
</DOC>
