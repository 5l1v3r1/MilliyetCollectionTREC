<DOC>
<DOCNO> 253426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/dunya/adun.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak tanklar kimin 
</HEADLINE>
<TEXT>


Rus gizli servisi, Moskova Gümrüğü ve bir depoda Türkiye'ye gönderilmek üzere, tarım makinesi olarak beyan edilmiş, parçalar halinde tank ve zırhlı araçlar ele geçirdi. Moskova, tankların Türkiye'deki alıcısını açıklamadı 

Cenk Başlamış Moskova 


Rus gizli servisi, son yılların en büyük skandallarından birini ortaya çıkararak, Türkiye'ye yasadışı yoldan tank ve zırhlı araç parçaları gönderilmesi girişimini engelledi. 
Rusya Gümrük Komitesi Kaçakçılıkla Mücadele Dairesi'nden edinilen bilgiye göre, Moskova yakınlarındaki Şolkova gümrüğünde geçen ay yapılan olağan denetim, 1 milyon dolarlık silah kaçakçılığının ortaya çıkarılmasını sağladı. Denetim sırasında Tehnoremmaş şirketinin gümrüğe traktör parçaları olarak bildirdiği malın gerçekte bir T - 80 tankı ve bir zırhlı araca ait olduğu belirlendi. Soruşturmanın derinleştirilmesiyle Şolkova kasabasındaki bir depoya düzenlenen baskında, yine Türkiye'ye gönderilmek üzere parçalanmış tank ve zırhlı araçlar ele geçirildi. Gümrük belgelerinin söz konusu silahların "tarım makinesı parçası" olarak bildirilecek şekilde hazırlandığı belirlendi. Operasyonlara Rusya Federal Güvenlik Servisi FSB ajanlarının yanı sıra Savunma ve İçişleri Bakanlığı görevlileri de katıldı. 
Silah kaçakçılığı girişimiyle ilgili olarak, malın göndericisi olarak görünen Tehnoremmaş şirketine bağlı Transdizel'in Genel Müdürü gözaltına alındı. Söz konusu kişinin adını ve milliyetini açıklamayan yetkililer, 28 yaşında olduğunu ve Moskova'da oturduğunu belirtmekle yetindi. Bu kişi suçlu bulunması halinde 7 yıl hapis cezasına çarptırılacak. 
Tehnoremmaş Müdürü Pavel Nosihin, şirketinin sadece tarım makineleri ürettiğini belirterek skandalla ilgileri bulunmadığını savundu. Nosihin, "traktör parçaları"nın gümrüğe bildirimi sırasında Tehnoremmaş'un sahte mührünün kullanılmış olabileceğini, güvenlik kuvvetlerinin gerçeği ortaya çıkaracağına inandıklarını söyledi. 

Karayoluyla gelecekti 
Gümrük Komitesi Kaçakçılıkla Mücadele Dairesi yetkilisi Viktor Karavayev Milliyet'e, ele geçirilen parçalar arasında tank motoru, motor parçaları ve jeneratörler bulunduğunu, bu malların Rusya dışına çıkmasının özel izne tabi olduğunu söyledi. Karayev, mahkeme kararı olmadan malın Türkiye'deki alıcısını açıklayamayacaklarını belirtti. Tank ve zırhlı araç parçalarının büyük olasılıkla karayoluyla Türkiye'ye gönderilmesinin düşünüldüğü sanılıyor. Rus subayların geçmişte yurtdışına savaş uçakları ve silah satma girişimlerinde bulunduğu biliniyordu. Ancak, parçalanan tank ve zırhlı araçların gümrüğe başka bir malmış gibi bildirilerek silah kaçakçılığı yapılması girişimine ilk kez rastlanıyor. 


</TEXT>
</DOC>
