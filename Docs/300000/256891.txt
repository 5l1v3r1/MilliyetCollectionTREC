<DOC>
<DOCNO> 256891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur22.html </URL>
<DATE> 2004/07/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Eski MİT görevlisi Meral, Tekirdağ F Tipi Cezaevi'ne gönderildi 
</HEADLINE>
<TEXT>

     Avusturya'da yakalanan organize suç örgütü elebaşı Alaattin Çakıcı'nın yurtdışına kaçarken kullandığı yeşil pasaportun sahibi eski MİT görevlisi Faik Meral, hakkındaki gıyabi tutuklama kararının vicahiye çevrilmesi sonucu Tekirdağ F Tipi Cezaevi'ne gönderildi. 
     Meral hakkında İstanbul 11. Ağır Ceza Mahkemesi'nin ''Çıkar amaçlı suç örgütüne yardım ve yataklık yapmak'' suçundan verdiği gıyabi tutuklama kararı, İstanbul 12. Ağır Ceza Mahkemesi'nce vicahiye çevrildi. 
     Beşiktaş'taki eski DGM binasında gerekli işlemleri tamamlanan Meral, daha sonra elleri kelepçeli halde 2 polis arasında binadan çıkartılarak sivil plakalı bir ekip otomobiline bindirildi. 
     Siyah gözlük taktığı görülen Meral, basın mensuplarının sorularına cevap vermeden Tekirdağ F Tipi Cezaevi'ne konulmak üzere yola çıkartıldı. 
     

     
</TEXT>
</DOC>
