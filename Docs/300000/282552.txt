<DOC>
<DOCNO> 282552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur29.html </URL>
<DATE> 2004/10/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Merve Kavakçı'ya hapis istemi... 
</HEADLINE>
<TEXT>

     Merve Safa Kavakçı'nın, eski eşi Ali Ahmad Abushanab'dan boşanmasına ilişkin karar ilamında yanlış adres bildirdiği iddiasıyla yargılandığı davada, Cumhuriyet Savcısı tarafından suçun sabit olduğu gerekçesiyle ''sahtecilik'' suçundan cezalandırılması talep edildi. 
     Ankara 1. Ağır Ceza Mahkemesi'nde görülen davanın bugünkü duruşmasında, Cumhuriyet Savcısı Hüseyin Yalçın esas hakkındaki mütalaasını açıkladı. 
     Kavakçı'nın, 1997 yılında Ankara 24. Asliye Hukuk Mahkemesi'ne başvurarak, ABD Teksas Dallas Bölge Mahkemesi'nin 1993 yılında şiddetli geçimsizlik nedeniyle kocası Ali Ahmad Abushanab'dan boşanmasına ilişkin verdiği kararın tanınmasını talep ettiği, davalı adresini ''Tunus Caddesi 88 16 Ankara'' olarak bildirdiği, ancak davalının bu adreste yaşamadığının belirlenmesi üzerine dava açıldığını anımsattı. 
     İddianamede, gösterilen davalı adresinin, Kavakçı'nın yakınlarına ait Güngen İnşaat şirketi'ne ait olduğunun belirtildiğini anlatan Yalçın, tebligatın da burada görevle Sinan Eriklioğlu tarafından alındığını kaydetti. 
     Savcı Yalçın, dosya kapsamına göre Kavakçı'nın, boşanma ilamı çıkması için yanlış adres vererek sahtecilik suçunu işlediğinin sabit olduğunu ifade ederek, Türk Ceza Kanunu'nun TCK 342 2. maddesi uyarınca cezalandırılmasını istedi. 
     Tebligatı alan Eriklioğlu'nun da bilerek ve isteyerek suça iştirak ettiğinin anlaşıldığını belirten Savcı Yalçın, bu sanık hakkında da 342 2. madde ve iştirak halinde cezayı yarı oranında indiren 65. madde uyarınca hüküm kurulmasını istedi. 
     Savcı Yalçın, PTT Adli Tebligat görevlisi Durmuş Perk'in ise beraatini talep etti. 
     Duruşma, sanıkların ve avukatlarının esas hakkındaki savunmalarını hazırlamaları için ertelendi. 
     Türk Ceza Kanunu'nun 342. maddesinin 2. fıkrası, resmi olmayan kişilerin muteber olan resmi evrakta sahtecilik suçunu düzenliyor ve 4 yıldan 10 yıla kadar ağır hapis cezası içeriyor. 
     TBMM tarafından kabul edilen ve Cumhurbaşkanı Ahmet Necdet Sezer tarafından onaylanan yeni Türk Ceza Kanunu'nda ise aynı suça 3 yıldan 8 yıla kadar hapis cezası öngörülüyor. 
     
</TEXT>
</DOC>
