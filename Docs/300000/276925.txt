<DOC>
<DOCNO> 276925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sondun13.html </URL>
<DATE> 2004/10/03/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Şahin Türkiye'den AB ülkelerine yönelik göç endişesi yersizdir... 
</HEADLINE>
<TEXT>

     Türk-Alman Ticaret ve Sanayi Odası TATSO Başkanı Kemal Şahin, Türkiye'den Almanya'ya yönelik göç endişesinin yersiz olduğunu söyledi. 
     Şahin, TATSO'nun Adlon Oteli'nde düzenlediği ve Almanya'nın başkenti Berlin'de bulunan Başbakan Recep Tayyip Erdoğan'ın katıldığı kahvaltılı toplantıda yaptığı konuşmada, ''Türkiye'den, özellikle Anadolu'nun fakir yörelerinden AB ülkelerine göç endişesi vardır. Türkiye'den AB ülkelerine yönelik göç endişesi yersizdir'' dedi. 
     Türkiye'de yapılan reformlarla ülkenin yerli ve yabancı yatırımcı için cazip hale getirilmeye başlandığını belirten Şahin, ''Bu gelişmeler açıkça göstermektedir ki Türkiye'ye yapılan yatırımlar istihdama dönüşecektir. Yaşam koşulları daha iyi hale getirilince Avrupa'ya yerleşik Türklerin de geriye dönüşü cazip kılınacaktır'' diye konuştu. 
     Türkiye'deki gelişmelerin Almanya'dan daha hızlı olduğunu kaydeden Şahin, ''Türkiye çoktan büyük bir değişim sürecine girmiştir. Kısa süre içinde anayasada köklü değişiklikler olmuş, bürokrasi hızlı bir değişim sürecine girmiş ve uygulamadaki çabalar artmıştır. Türkiye, üyelik sürecinin başlamasıyla birlikte Kopenhag kriterlerinin ekonomik ve siyasi bölümünü yerine getirebileceğinin sinyallerini vermiştir'' dedi. 
     Türkiye'nin AB üyeliğine karşı çıkanların bir argümanının da Türkiye'nin coğrafi konumuyla farklı din ve kültürden oluşması olduğunu ifade eden Şahin, ''Biz bu değerleri, büyük Avrupa liderlerinin gördüğü ve düşündüğü gibi hem ekonomik hem de kültürel bir zenginlik olarak görüyoruz'' dedi. 
     TATSO'nun şu an üye sayısının 140'a çıktığını kaydeden Şahin, Almanya'daki Türk girişimcilerin yatırımının 7.5 milyar euroya yaklaştığını, toplam yıllık cirolarının da 30 milyar euroyu aştığını söyledi. 
     Şahin ayrıca, işsiz kalan gençlere meslek eğitimi imkanı sağlamak amacıyla yoğun çaba harcadıklarını söyledi. 
     
</TEXT>
</DOC>
