<DOC>
<DOCNO> 262236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/ekonomi/eko02.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aslan - kaplan yok, Avrupalıyız' 
</HEADLINE>
<TEXT>


Doğan Yayın Holding Başkanı Yalçındağ, "Artık Anadolu kaplanı - aslanı yok. Bunu değiştirdik. Türkiye geneline baktığımızda Avrupalı olduğumuzu görüyoruz" dedi 

ANTALYA DHA 

Doğan Yayın Holding DYH Başkanı Mehmet Ali Yalçındağ, "Eskiden Anadolu aslanları, kaplanları denirdi. Bu işin aslanı, kaplanı yok. Bunu değiştirdik, Anadolu'daki Avrupa diyoruz. Çünkü, yaptığımız işlerde gerçekten Avrupalı olmuşuz" dedi. 
Anadolu'daki Avrupa Toplantıları'nın 5'incisi dün Antalya'da yapıldı. Talya Otel'deki toplantının açılışını DYH Holding Başkanı Mehmet Ali Yalçındağ ile Antalya Ticaret ve Sanayi Odası Başkanı ATSO Kemal Özgen yaptı. 
Yalçındağ, toplantıda yaptığı konuşmada, şunları söyledi 
"Artık Anadolu kaplanı - aslanı yok. Aslanı kaplanı değiştirdik, Anadolu'daki Avrupa diyoruz. Çünkü, Türkiye'nin geneline baktığımız zaman biz yaptığımız işlerde gerçekten Avrupalı olmuşuz diye bir gözlemimiz var. Anadolu'daki işadamının cesarete ihtiyacı var. Bunu vermeye geldik. Denizli'den başlayan seyahatlerimizde şunu gördük insan kaynağımız var, teknolojiyi halletmişiz, çok kaliteli üretim yapıyoruz. İhracatımız rekor üstüne rekor kırıyor." 
Sanayicinin, ihracatçının, turizmcinin çok önemli işler yaptığını belirten Yalçındağ, "Kaliteli ürün, kaliteli servis, marka olmadığından dolayı hakkından çok daha düşük fiyatlara veriliyor. Denizli'de bir marka 8 dolara gömlek üretiyor. Ürettiği firma yabancı ünlü bir marka. O ürünler, gidiyor Avrupa'da 98 dolara satılıyor" dedi. 

DHA sergi açtı 
Reklamcılar Derneği Başkanı Jeffi Medina'nın, 'Marka Güce Nasıl Dönüşür' konusundaki görüşlerini anlattığı toplantı kapsamında Milliyet Gazetesi Genel Yayın Yönetmeni Mehmet Y. Yılmaz'ın moderatörlüğünde 'AB Eşiğinde Şirketleri Neler Bekliyor' konulu bir panel yapıldı. Hürriyet Gazetesi Genel Yayın Yönetmeni Ertuğrul Özkök, davetlilere Antalya ve turizm üzerine görüşlerini açıkladı. Toplantıda 'DHA Objektifinden Antalya' sergisi de izlendi. 

'Kalitesiz turist, ucuz fiyat diyenin ağzına biber sürerim' Turizm ve Kültür Bakanı Erkan Mumcu, "Kalitesiz turist geliyor, ucuz fiyat veriliyor' diye eleştiriler yapılıyor. Bundan sonra kim böyle derse ağzına biber süreceğim" dedi. Anadolu'daki Avrupa toplantısında konuşan Mumcu, turizm gelirinin Fransa-İtalya ile karşılaştırılmaması gerektiğini belirterek, şunları söyledi 
"İtalyanlar, turist için bir şey üretmez, kendileri için üretir. Birileri İtalya'ya, Fransa'ya gider. İtalyan ya da Fransız gibi yaşamak için oralara gider. Biz de böyle yapsak daha çok kazanırız. Markalaşmayı yapmak, istikrarlı şekilde yürütebilmek için yeni destinasyonlar yaratmalıyız." 
"Her şey dahil sisteminden şikayetleri duyunca kan beynime sıçrıyor" diyen Mumcu, "Bu sistemin yerine ne konulacak " diye sordu. 
Toplantının ev sahipliğini yapan ATSO Başkanı Kemal Özgen ise Antalya'nın 'marka şehir' olarak lanse edildiğini belirterek, kente bir günde 500 uçağın iniş kalkış yaptığını ve 50 binden fazla yabancı turistin karşılandığını ifade etti. Özgen, Mallorca ve Cote d'Azur'un yılda 9 - 10 milyon, Antalya'nın ise 6 milyon turist ağırladığına dikkat çekti. Özgen şöyle konuştu "Halen ürün tanımlama ve etiketleme aşamasını tamamlayan firma ve sektörler var. Bir istatistiğe göre, kişi başına etiket tüketimimiz bir metrekare, ABD'nin onda biri. Antalya'da biz halen bazı üyelerimize, bırakınız ürün etiketini, fiyat etiketi kullanma çağrısı yapıyoruz. Bölgenin ismi ürünün bir parçasıdır. Ürünlerimizden önce Antalya markalaşmalı." 

'İranlıyı, Amerikalıyı birlikte yüzdürüyoruz' Toplantıda yaptığı konuşmada, İstanbul'a 25 yıl önce gemiyle gelen 76 kişilik bir turist grubunun törenlerle karşılandığını anlatan Vali Alaaddin Yüksel, şöyle konuştu 
"Türkiye, İstanbul, Galatasaray ve Antalya ile tanınıyor. Birkaç yıl önce Fransa, İspanya ile nasıl yarışırız diye düşünüyorduk. Şimdi bu ülkelerin pazarına girdik. Marka yarışında nefesimizi tuttuk, devam ediyoruz. Antalya'da belden aşağı çalışma değil, adam gibi turizm yapılıyor. Çevreyi gözümüz gibi korumalıyız. Barış kültürünü geliştiriyoruz. Kemer'de İranlılar'la Amerikalılar'ın havuza beraber girdiğini, Belek'te İsrailliler ile Filistinliler'in aynı restoranda yemek yediğini göreceksiniz. İtalyanlar'ın bir sözü var. 'Venedik'i gör, sonra öl.' Biz 'Antalya'yı gör ve yaşadığını anla' diyoruz." 

Vural Öger Marka sığınılacak limandır Öger Holding Yönetim Kurulu Başkanı Vural Öger de toplantıda 'Bir Markanın Öyküsü' konulu bir konuşma yaptı. Öger, şöyle konuştu "Ekonomik şartlar zor olduğunda markalar sığınılacak liman gibidir. Provokasyon mahiyetinde şu soru sorulabilir Bir marka miras bırakılabilir mi Marka yönetimi vasıfları genlerde mi yatmaktadır Geçmiş yıllarda kızımı gözlemlediğimde zaman zaman 'işletmeci geni' diye bir şeyin varolması gerektiğini düşündüm. Marka yönetimi strateji gerektirir, özellikle de aile işletmelerinde. Bizim alanımız, gülümseme branşıdır. İnsanları tatillerinde misafir etme ayrıcalığına sahibiz. Profesyonelliğimize güvenmekteyiz ve bu sebeple her anı, sanki tüm tatilin en önemli anıymış gibi ciddiye alırız. Bu da marka imajının muhafazasının merkezindedir. İzin verin, her müşteriyi ülkemizin 'özel birer elçisi' yapalım." 


</TEXT>
</DOC>
