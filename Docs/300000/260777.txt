<DOC>
<DOCNO> 260777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun36.html </URL>
<DATE> 2004/08/05/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
İsrail, Filistin polisinin silah taşımasına izin verecek 
</HEADLINE>
<TEXT>

     İsrail'in, Filistin polisinin silah taşımasına izin vereceği bildirildi. 
     Adlarının açıklanmasını istemeyen İsrailli güvenlik yetkilileri, Filistin İçişleri Bakanı Cemil Tarifi'nin, İsrailli üst düzey yetkililerle görüştüğünü ve onlara bu talebi ilettiğini aktardı. 
     İsrail Savunma Bakanı Şaul Mofaz'ın bu talebe olumlu yanıt verdiği, ancak silah taşıyacak görevlilerin isim listesini isteyerek, tüm isimlerin tek tek onaylanması gerektiğini söylediği belirtildi. 
     Filistin Başbakanı Ahmed Kurey'in reform programı, mavi üniformalı polislerin Filistin kentlerinde ve kasabalarında görev yapmasını da kapsıyor. Ancak 2001'de Filistinli polislerin görev yapmasını yasaklayan İsrail, kamuya açık alanlarda silah taşınmasına da izin vermiyordu. 
     İsrail'in bu izni vermesi, Kurey'in saygınlığının artması için verilen önemli desteğin göstergesi olarak yorumlanıyor. 
     
</TEXT>
</DOC>
