<DOC>
<DOCNO> 288279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/yazar/sazak.html </URL>
<DATE> 2004/11/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sağda üst kimlik 
</HEADLINE>
<TEXT>


DYP - ANAP bütünleşmesinde anahtar kelime 'üst kimlik.' Merkez sağda AKP karşısında bir iktidar seçeneği oluşturmaya dönük arayışlar, ANAP ve DYP liderleri arasındaki görüşme trafiğiyle somut bir projeye dönüşüyor. Mehmet Ağar ve Nesrin Nas iki partiyi birleştirmek üzere harekete geçtiler. 
Liderler, bayram ertesi buluşarak merkez sağdaki bütünleşmenin 'yol haritası'nı çizecekler. ANAP Genel Başkanı Nesrin Nas'la konuştuk. AKP karşısında güçlü bir seçenek yaratmak için yeni bir 'merkez siyaseti projesi' inşa etmenin gereğine inanan Nas'a göre, DYP ve ANAP arasındaki görüşmelerde klasik model izlenmeyecek, 'İki partinin bir üst kimlik altında bütünleşmesi' hedef alınacak. Nesrin Nas, 'Merkez sağda yeni bir iktidar seçeneği oluşturmak konusunda Mehmet Ağar'la mutabakat sağladıklarını' söylüyor. DYP kongre sürecinde olduğu için, Ağar - Nas inisiyatifi önce Doğru Yol içinde tartışılacak. ANAP'ta kazan kaynıyor. 1980'lerin 'geçiş dönemi' partisi olan ANAP, Özal'dan sonra misyonunu tamamladı. Nesrin Hanım da 'eski siyaset anlayışıyla genel başkanlık yapmayacağını' her fırsatta yineliyor. AKP'nin Anadolu'daki muhafazakar tabanı 'ANAP kökleri'nden geliyor. ANAP'ın muhalefette tutunması çok güç. 
Mehmet Ağar'ın DYP'si ANAP'a göre Anadolu'da daha iyi gözükmesine karşın bu partinin de 'kentli seçmen'le sorunu var. 
Doğru Yol, gelecek seçimde yüzde 10 barajını aşabilir ancak iktidar şansı olmaz 
Ağar ve Nas'ın, 'merkez sağda bütünleşme' arayışları gerçekçidir ve parti örgütlerince de desteklenmelidir. 
17 Aralık'ta Türkiye AB müzakerelerinin 2005 ilkbaharı ya da sonbaharında başlanması yönünde karar çıkarsa, AKP'nin bu rüzgarı arkasına alarak 2007'yi beklemeden erken seçime gitmesi olasıdır. 2007 baharındaki Cumhurbaşkanlığı seçiminden önce AKP, yeni bir seçimle halkın desteğini arkasına almak isteyebilir. Yeni oluşumlar için 2005 yılı en uygun zamanlamayı oluşturuyor. 
Nesrin Nas, 17 Aralık'ta AB'den çıkacak karar ne olursa olsun, Türkiye için gelecek yılın ekonomide krizlere açık gözüktüğünü, 70 milyar dolar dış borcun nasıl çevrileceğinin şimdiden düşünülmesi gerektiğini belirtiyor. 
AKP, 'iktidar yalnız' bir parti, CHP de muhalefette AKP dengesine yaslanarak durumu idare ediyor Amerikan seçimlerinde Demokratların, muhafazak r iktidar karşısında kaybetmesi örneğindeki gibi, AKP'ye bir dönem daha iktidarı teslim etmemenin yolu olarak 'merkez sağ' seçeneği görüyor Nesrin Nas. Keşke, AB adayı Türkiye'yi gelecek dönem sosyal demokratlar yönetebilse. 1980'lerdeki muhafazakar İslamcı savrulma sonucu 'sağın alternatifinin sağ' olduğu iktidarlarca bugünlere geldik. Dengeyi kuracak olan demokratik soldur. 



</TEXT>
</DOC>
