<DOC>
<DOCNO> 261348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sondun10.html </URL>
<DATE> 2004/08/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
"AB ayak sürmemeli"... 
</HEADLINE>
<TEXT>

     İngiltere'deki Avrupa Reform Merkezi AB'nin Türkiye ile katılım müzakerelerine başlamaması için kabul edilebilir bir nedeninin kalmadığını savundu. 
     Avrupa Reform Merkezi Direktör Yardımcısı Heather Grabbe, AB'nin Türkiye ile katılım müzakerelerine başlaması gerektiğini söyledi. 
     Brüksel'den yayın yapan ABHaber sitesine göre, Heather Grabbe, kaleme aldığı bir makalede AB'nin Türkiye konusunda ayak sürümekten vazgeçmesi gerektiğine dikkat çekti. 
     
     AB'NİN ÖNÜNDE 3 SENARYO VAR 
     Grabbe makalesinde, AB'nin Türkiye ile ilgili olarak 3 alternatifi olduğunu belirterek, bu senaryoları tarih vermemek, tek taraflı koşullarla bir tarih vermek ve yol haritasıyla tarih vermek olarak sıraladı. 
     
     TÜRKİYE'YE TAVSİYELER 
     Üyelik koşullarının genel ve muğlak olduğunu bu yüzden Türkiye'nin daha ayrıntılı bir kılavuza gereksinimi bulunduğu savunan Grabbe, Türkiye'ye sadece komisyon ve hükümet başkanlarını değil Avrupa kamuoyunu da ikna etmeyi önerdi. 
     Türkiye'nin Aralık'tan önce yoğun bir şekilde çalışması gerektiğini vurgulayan Grabbe ayrıca, Türk kamuoyunun da olası müzakere takvimi konusunda bilgilendirilmesi gerektiğini ifade etti. 
     
</TEXT>
</DOC>
