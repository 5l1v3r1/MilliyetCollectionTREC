<DOC>
<DOCNO> 294382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun11.html </URL>
<DATE> 2004/12/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Rum basınında, Ercan Havaalanı tanındı' iddiası 
</HEADLINE>
<TEXT>

     Oshan SABIRLI LEFKOŞA, DHA 

Kıbrıslı Rumlar yoğun lobi faaliyetlerine rağmen Ercan Havaalanı'nın tanınmasından endişe ederken, Rum gazetelerinde yine Ercan'ın tanındığı yönünde haberler yer almaya başladı. Diplomatik çevreler bu iddiaların Ercan'ın tanınmaması için baskı niteliğinde tedbir amacı taşıdığını söylüyor. 
     Kıbrıs Rum Kesimi'nde Filelefteros ve Politis gazeteleri bugünkü yayınlarında ABD yönetiminin kuzeydeki havaalanlarını tanıdığını ve bu doğrultuda KKTC havaalanlarına uluslararası uçuşlar için ayırt edici kod verildiğini yazdı. Haberlere göre ABD Federal Havacılık İdaresi FAA mayıs ayında Uluslararası Sivil Havacılık Örgütü ICAO ile Ercan ve Geçitkale Havaalanları'na seferler için temasa geçti. Yunan asıllı senatör Olimpia Snow'un ABD Dışişleri Bakanlığı'na gönderdiği mektupta da KKTC'deki havaalanlarına ayırt edici kod verildiğini açıkladığı belirtiliyor. 
     Ercan'a LC 46 ve Geçitkale'ye ise LC 47 kodlarının tahsis edildiği iddialarına Rumlar yine büyük tepki gösterdi. Rum tarafından yapılan açıklamalarda KKTC'nin Birleşmiş Milletler Güvenlik Konseyi'nin BMGK 541 ve 550 sayılı kararları doğrultusunda tanınmaması ve ambargolara tabii olması gerektiği vurgulanıyor. Ayrıca kuzeydeki havaalanlarına Rum yönetiminin onayı olmadan uçuş gerçekleştirilmesinin uluslararası hukuka uygun olmadığı, ICAO'nun da Amerikalı yetkililere bu yönde görüş vermesine rağmen ABD'nin tavrının bu uygulamalara ters düştüğü ifade ediliyor. 
     
</TEXT>
</DOC>
