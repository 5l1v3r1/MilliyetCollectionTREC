<DOC>
<DOCNO> 279066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun32.html </URL>
<DATE> 2004/10/11/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Leyla Zana Brüksel'de... 
</HEADLINE>
<TEXT>

     Kapatılan DEP'in eski milletvekili Leyla Zana, Avrupa Parlamentosu tarafından 1995 yılında verilen ''Sakharov Düşünce Özgürlüğü Ödülü''nü almak ve bir dizi temasta bulunmak üzere Brüksel'e geldi. 
     Kapatılan DEP'in eski milletvekilleri Selim Sadak ve Orhan Doğan ile Brüksel'e gelen Zana'nın, perşembe gününe kadar devam edecek bir program çerçevesinde, Avrupa Parlamentosu'nda düzenlenecek bir törenle ödülünü alması, Parlamento Başkanı Josep Borrell ile görüşmesi, Parlamento Dış İlişkiler Komitesi, İnsan Hakları Komitesi toplantılarına katılması ve Avrupa Parlamentosu'nun bazı siyasi gruplarıyla bir araya gelmesi öngörülüyor. 
     Sosyalist Grup tarafından yapılan açıklamada, Zana'nın bu gruba çarşamba günü yapması öngörülen ziyareti sırasında Kürtçe konuşacağı ve konuşmanın AB resmi lisanlarına tercüme edileceği duyuruldu. 
     Zana'nın, perşembe günü basın toplantısı düzenledikten sonra Belçika'dan ayrılması bekleniyor. 
     
</TEXT>
</DOC>
