<DOC>
<DOCNO> 266690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonyas12.html </URL>
<DATE> 2004/08/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Anesteziyi, uzmanı yapmalı... 
</HEADLINE>
<TEXT>

     Uludağ Üniversitesi UÜ Tıp Fakültesi Anesteziyoloji ve Reanimasyon Anabilim Dalı Başkanı Prof. Dr. Oya Kutlay, anestezinin, mutlaka tıp eğitimi almış ve anestezi konusunda ihtisaslaşmış uzman kişilerce yapılması gerektiğini söyledi. 
     Kutlay, AA muhabirine yaptığı açıklamada, cerrahi müdahalelerde acı çekmemeleri için hastalara uygulanan anestezinin çok ciddi bir işlem olduğunu belirtti. 
     İnsanların aklına anestezi dendiğinde sadece bir işlemin geldiğini ifade eden Kutlay, ancak bunun her hastaya ve her ameliyata göre değiştiğini kaydetti. 
     Kutlay, hastaların ameliyata alınmadan önce anestezi için çok iyi şekilde sorgulanmaları, herhangi bir rahatsızlıklarının, alerjilerinin olup olmadığının araştırılması gerektiğini belirterek, ayrıca ameliyathanelerde anestezi uygulaması için gerekli tüm altyapının bulunmasının büyük önem taşıdığını bildirdi. 
     Anestezide, hastanın hayati fonksiyonlarını koruma işinin bir hekim tarafından yapılması gerektiğini dile getiren Kutlay, ''Anestezi işlemi, mutlaka tıp eğitimi almış ve anestezi konusunda ihtisaslaşmış uzman kişilerce yapılmalıdır. Ancak, bazı hastanelerde hala bu işlemi anestezi teknisyenleri yapıyor'' dedi. 
     Kutlay, Türkiye'de yaklaşık 3 bin anestezi teknisyenine karşın bin 500 anestezi uzmanı olduğunu belirterek, ''Anestezi uzmanının, hastayı ameliyat boyunca kontrol altında tutması çok önemlidir. Çünkü anestezi, tüm şartlar uygun olsa bile bazı olgularda açıklanamayan bazı komplikasyonlara neden olabiliyor. Bu çok düşük bir risk ama, bu işin uzmanı tarafından yapılması şart. Böylece komplikasyonlar en aza inebilir'' diye konuştu 
     
</TEXT>
</DOC>
