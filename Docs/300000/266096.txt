<DOC>
<DOCNO> 266096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur37.html </URL>
<DATE> 2004/08/24/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Genetiği değiştirilmiş ürünler tartışmaya açılacak... 
</HEADLINE>
<TEXT>

     Sabancı Üniversitesi'nce, 10-11 Eylül tarihlerinde düzenlenecek sempozyumda, tarımsal biyoteknoloji-genetiği değiştirilmiş ürünlerin dünü, bugünü ve geleceği tartışılacak. 
     Yapılan açıklamaya göre, üniversitenin Tuzla'daki yerleşkesinde gerçekleştirilecek toplantıda, 2 gün boyunca tarımsal biyoteknoloji konusunda güncel tartışma konularında yoğunlaşılarak, özellikle Türkiye açısından durum değerlendirmesi yapılacak. Geleneksel hale getirilmesi planlanan sempozyuma, uluslararası açılım kazandırılması hedefleniyor. 
     Ulusal bazda yaklaşık 300 öğrencinin katılımının beklendiği sempozyum, her bir başlık hakkında öğrencilerin yapacağı giriş niteliğindeki sunumlar ve konunun uzmanlarının yapacağı konuşmalardan oluşacak. 
     Toplantıda, ''Bilim ve Teknoloji Felsefesi Işığında Tarımsal Biyoteknoloji, Tarımsal Biyoteknoloji Tarihine Genel Bakış, Dünyada ve Türkiye'de Tarımsal Biyoteknoloji, Tarımsal Biyoteknoloji'nin Siyasi ve Ahlaki Boyutu, İnsan Sağlığı, Çevre-Ekoloji Üzerine Etkileri'' gibi konular ele alınacak. 
     Sempozyum sonrasında eleştiri ve önerilerin dikkate alınarak, araştırmaların derleme şeklinde kitap haline getirilmesi planlanıyor. Ayrıca, bütün bulgu ve değerlendirmelerin yayımlanacağı bir internet sitesi hazırlanacak. 
     Toplantı süresince yemek ve İstanbul dışından gelecek katılımcılar için konaklama ücreti karşılanırken, ihtiyacı olan öğrencilere ulaşım ücreti konusunda destek verilebileceği kaydedildi. 
     Ayrıntılı bilginin ''http fens.sabanciuniv.edu biyotek'' adlı siteden öğrenilebileceği ifade edildi. 
     
</TEXT>
</DOC>
