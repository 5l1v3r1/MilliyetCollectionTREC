<DOC>
<DOCNO> 298643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/siyaset/siy06.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum-Yunan cephesi buruk ayrıldı 
</HEADLINE>
<TEXT>


YORGO KIRBAKİ Brüksel 


Brüksel'deki AB zirvesi Atina ve Kıbrıs Rum Yönetimi için güzel başladı, buruk bitti. Zirvenin açılışında AB'nin belirlediği ortak tutumu, "Bizim için zirve bitti. İstediğimiz herşeyi başardık" diye anlatan Yunan ve Rum yetkililer, zirve sonunda "uzlaşmadan" ve herkesin bir şeyler almasından söz ettiler. 
Kıbrıs Rum Yönetimi lideri Tasos Papadopulos, düzenlediği basın toplantısında kanatları kırılmış gibiydi. "Vicdanınız rahat mı ", "Türkiye'yi niye veto etmediniz " soruları ile karşılaşan Papadopulos, mevcut ortamda sağlanabilecek en büyük başarıyı elde ettiğini söyledi. "Benim ne istediğim başka, bir ülke lideri olarak vermem gereken kararlar başka. Üstelik her şeyi de başaramayız" diyen Papadopulos, yine de "Veto hakkımız elimizde. Türkiye Ankara protokolünü imzalamazsa müzakerelere başlayamaz" diye konuştu. 
Yunanistan Başbakanı Kostas Karamanlis de basın toplantısında, "Türkiye'ye niye hediye verdiniz " tarzı sorularla karşılaştı. Karamanlis, "Türkiye'den olabilecek en yüksek siyasi düzeyde taahhüt alındı" demekle yetindi. 
İlk günkü taslaktan Atina ve Rum Yönetimi çok memnun kaldı. Ancak, dün sabah Hollanda, Fransa, İngiltere ve Almanya Başbakanları, Karamanlis'i adeta kıskaca aldı. Karamanlis, baskı üzerine taslaktaki değişiklikler için yeşil ışık yaktı. Bu durumda Rum lider Papadopulos tek başına kaldı. Hatta bir ara vetoyu bile düşünen Rum lider, ancak tüm AB'yi karşısına almasının iyi olmayacağı sonucuna vardı. Bazı kaynaklar, "AB, Türkiye'ye bir indirim yaptı. Aradaki farkı ise Kıbrıs'a ödetti" benzetmesi yaptılar. 


</TEXT>
</DOC>
