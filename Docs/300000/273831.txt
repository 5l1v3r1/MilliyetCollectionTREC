<DOC>
<DOCNO> 273831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/spor/spo04.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ders oldu 
</HEADLINE>
<TEXT>


Alaattin Çakıcı'nın Siyah - Beyazlı kulüp kanalıyla vize almasından ders çıkaran Trabzonspor, Bilbao için İspanya'ya gideceklerden sorumlu olmadığını belirtti. Bunun üzerine vize kaosu yaşandı 

DHA 


'Sorumlu değiliz' 
TRABZONSPOR'UN 30 Eylül'de yapacağı Athletic Bilbao maçı için vize sorunu ortaya çıktı. Beşiktaş kulübü kanalıyla vize alan ve yurt dışına kaçan Alaattin Çakıcı olayından ders çıkaran Bordo - Mavili kulüp, İspanya Başkonsolosluğu'na bir yazı göndererek, "Turla gelecek kişilerden sorumlu değiliz" dediği, bu nedenle İspanyollar'ın vize vermek istemediği öğrenildi. Çoğunluğunu eski yönetici ve divan kurulu üyelerinin oluşturduğu bir grubun bu sıkıntıyı aşmaya çalıştığı belirtildi. 

Uyanık İspanyollar 
RESMİ bir tur şirketleri olmadıklarını belirten Trabzonspor Genel Müdürü Burak Gürdal, "Bu nedenle yetkiyi Saga ve Usta Tur'a verdik. Gidecek kişilerden de sorumlu olmadığımızı belirttik. Çünkü kötü niyetli kişiler de gitmek isteyebilir. Başka kulüplerimizde bunlar yaşandı. Aynı sorunla karşılaşmayı arzulamıyoruz" dedi. İspanyollar'ın 30 Eylül'deki maç için "Başvuruları 6 Ekim'de kabul edebiliriz" diyerek işi yokuşa sürdükleri ifade edildi. 

Trabzonspor'da fark beklentisi 

Liderlik koltuğunu Fenerbahçe'ye kaptıran Trabzonspor, zirveyi yeniden geri almak için Sakaryaspor maçının hazırlıklarına hırslı başladı. Deplasmanda karşılaşacağı rakibini farklı yenip, Sarı - Lacivertliler'in averaj üstünlüğüne son vermek isteyen Bordo - Mavili futbolcular, "Rakibimizi küçümsemiyoruz ama arada büyük güç farkı var" diye konuştu. 

Aktuğ'dan ince mesaj 

Trabzonspor Başkanı Atay Aktuğ, lig sonunda şampiyonluk yaşamak için hem saha içinde, hem de saha dışında mücadelelerini sürdüreceklerini ifade etti 

BORDO-Mavililer'in Başkanı Atay Aktuğ, kazanmak ve kaybetmenin futbolun içinde olduğunu belirtti, hedefe ulaşabilmek için birlik ve beraberliğin şart olduğunu ifade etti. Futbolda dünün olmadığını vurgulayan Aktuğ, "Lig maratonunu önde bitirmek istiyoruz. Bunun için hem saha içinde hem saha dışında mücadelemizi sürdüreceğiz" diye konuştu. 
BASIN Sözcüsü İbrahim Şahin, liderliği bir haftalığına Fenerbahçe'ye devrettiklerini söyledi. Trabzon'un iyi bir kadroya sahip olduğunu da belirten Şahin, "Kendi sahamızda kaybettiğimiz iki puan bizim için çok önemli bir kayıp, ama bundan sonraki maçlarda bunu telafi edeceğiz. Sakaryaspor maçında herkes tekrar Trabzonspor'un gücünü görecektir" dedi. 


</TEXT>
</DOC>
