<DOC>
<DOCNO> 254931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/ekonomi/eko03.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın yatları 70 bin dolar masraf çıkardı 
</HEADLINE>
<TEXT>


MUSTAFA SARIİPEK - ENDER TÜRKKAN Marmaris 

Uzan ailesine aitken el konularak, Marmaris Netsel Marina'da gözetim altında tutulan Air Waves ve Frequency adlı yatların 8 aylık liman masrafı 70 bin dolara ulaştı. Marinada yer sıkıntısı yaratan teknelerde çalışan 7 personelin, 8 aydır maaş alamadıkları belirlendi. Yer sıkıntısı çekilen marinada, 100 metrenin üzerinde yer işgal eden iki teknenin İstanbul Tuzla'ya gönderilmesi için hukuksal yolların arandığı kaydedildi. 

Piramit tanıtacak 
Bu arada Tasarruf Mevduatı Sigorta Fonu TMSF bünyesinde bulunan Uzan Grubu şirketlerinden Telsim'in reklam ve halkla ilişkiler faaliyetlerini Piramit Tasarım ve Reklamcılık şirketi yürütecek. Fon'un satış için hazırlık yaptığı Telsim'in marka yönetimini Piramit üstlenirken, şirketin ön ödemeli hattı MyCep'in marka yönetimini ise Republica Reklam Ajansı yürütecek. 

5 şirket çalışacak 
Grubun kurumsal pazarda hizmet veren markası Cepro, telekom şebekesi operatörlerine ve servis sağlayıcılarına yeni nesil telekomünikasyon ve mobil internet çözümleri sunan şirketi Oksijen, GSM ve internet servis sağlayıcı RT.Net gibi telekomünikasyon sektöründeki diğer markalarının yönetimi için C4 Reklamcılık ile çalışılacak. 
StarCep markası ise Yedirenk İletişim tarafından yönetilecek. 10. Köy İletişim şirketi ise Telsim ve grup şirketlerinin halkla ilişkiler faaliyetlerinin yanı sıra şirketlerin danışmanlığını yapacak. 


</TEXT>
</DOC>
