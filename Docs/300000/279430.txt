<DOC>
<DOCNO> 279430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko31.html </URL>
<DATE> 2004/10/12/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Meksika Merkez Bankası Başkanı Sıfır atmak bir semboldür 
</HEADLINE>
<TEXT>

     Meksika Merkez Bankası Başkanı Dr. Guillermo Ortiz, paradan sıfır atılmasının enflasyonu düşürecek bir araç olmadığını, bir sembol niteliği taşıdığını belirterek, ''Ama insanları artık ekonomide yeni bir istikrar dönemine geçiyoruz diye ikna etmeniz lazım'' dedi. 
     Meksika'da 1994-1995 yıllarında yaşanan ekonomik krizlerin ardından uygulanan sıkı mali disiplin politikasının mimarları arasında gösterilen Ortiz, Ak Yatırım sponsorluğunda düzenlenen ''Paradan 6 Sıfır Atılması'' konulu konferansa konuk konuşmacı olarak katıldı. 
     Ortiz, konuşmasında, Meksika'nın yaşadığı birkaç kriz nedeniyle adının kötüye çıktığını, paradan sıfır atılmasının çok sıkı bir istikrar programıyla başladığını söyledi. 
     Brezilya'nın 6 kez paradan sıfır attığını, Macaristan'ın ise en çok sayıda sıfır atma rekorunu kırdığını ve 16 ülkenin parasından birden fazla sıfır attığını belirten Ortiz, bir para birimini değiştirmenin, işlemleri kolaylaştırma ve ekonomik istikrarın kalıcı olduğu yönünde mesaj verme yönünde iki nedeni olabileceğini ifade etti. 
     Guillermo Ortiz, para biriminin değiştirilmesinin enflasyonla mücadelede herhangi bir katkısı olmayacağını dile getirerek, ''Ama doğru dürüst yapılırsa çok güzel bir mesaj yansıtır'' dedi. 
     Meksika'da 1982'de yaşanan büyük krizin ardından izlenen ekonomik politikaları anlatan Ortiz, uygulanan ekonomik programın iyi sonuç verdiğini, 1992'nin sonunda koşuların uygun olmasıyla para birimine el atıldığını ve değişimin enflasyonun düştüğü sırada yapıldığını kaydetti. 
     
     ''BU, ŞAPKADAN TAVŞAN ÇIKARMA OYUNU DEĞİL'' 
     Brezilya ve Arjantin'de bu işlemin enflasyonun yükselmesi sırasında yapıldığına dikkati çeken Ortiz, ''Bu yanlış. Bu bir oyun değildir. Bu, şapkadan tavşan çıkarma oyunu değil. Bunun enflasyonu düşürmekle ilgisi yok. Besbelli Brezilya ve Arjantin'de o şekilde görülmüş'' diye konuştu. 
     Ortiz, Meksika'da paradan 3 sıfır atıldığında insanların enflasyonun birdenbire fırlayacağı yönünde korkuları bulunduğuna değinerek, o dönemde ülkede yalnız hükümetin değil, özel sektörün de fiyatları yukarıya doğru yuvarlamayacaklarını taahhüt ettiklerini ifade etti. 
     Meksika'da 1993'te başlayan ve 3 aşama halinde gerçekleştirilen paradan sıfır atılması için çok aktif bir iletişim kampanyası yürüttüklerini anlatan Ortiz, ''Bu, işe başladıktan itibaren 3 yılımızı aldı'' dedi. 
     Guillermo Ortiz, ''Türkiye'de hala enflasyon olayı devam etmekte. Ama insanların para birimi değişti diye zaten yürümekte olan enflasyon suçunu para biriminin değişmesine yüklemelerini önlemek lazım. Dolayısıyla, şimdi enflasyon tek haneliye inmiştir ama yürütülen kampanya öyle bir şekilde viteslenmeli ki o yönde bir eğilim doğurmamalı'' şeklinde konuştu. 
     Türkiye'nin AB'ye üyelik sürecinin Meksika'nın ABD ve Kanada ile ilişkileriyle benzerlik gösterdiğini vurgulayan Ortiz, Türkiye'nin bu alanda özellikle kurumsallaşmada önemli adımlar attığını, Meksika'da ise katedilecek daha çok yol olduğunu söyledi. 
     Meksika'nın Kuzey Amerika, Türkiye'nin de AB ile ilişkilerinde daha yararlı sonuçlar elde edebilmesi için daha esnek ekonomilere sahip olmaları gerektiğine işaret eden Ortiz, mali istikrarın sağlandığı Meksika'da hala bazı sorunların varolduğunu kaydetti. 
     Ortiz, ''Türkiye'de yeni para birimine geçiş, zaman açısından doğru. Fakat mali ve parasal disiplin, bu istikrarın sağlanması için önemli'' dedi. 
     
     ''BİRTAKIM ŞİKAYETLER GELEBİLİR, BU KAÇINILMAZ'' 
     Konuşmasının ardından soruları yanıtlayan Ortiz, Türkiye'de yeni para birimine geçişle birlikte Meksika'da olduğu gibi birtakım şikayetlerin gelebileceğini ve bunun kaçınılmaz olduğunu kaydederek, ''İnsanlar yeni para birimi enflasyon yarattı diyecektir. Biz bunları ikna yoluyla hallettik'' diye konuştu. 
     Guillermo Ortiz, Türkiye'de YTL'ye geçişin enflasyonun düşürülmesinin ardından gerçekleştirilmesinin bir farklılık yaratıp yaratmayacağı sorusunu, şöyle yanıtladı 
     ''Paradan sıfır atılması, enflasyonu düşürecek bir araç değil. Enflasyonla mücadele bu operasyonla olmaz. Birkaç sıfır atmakla enflasyonu nasıl düşüreceksiniz Bu bir semboldür. Bunun inanılır bir taahhüt olduğu mesajını, ikna edici bir şekilde vermek lazım. İnsanları ikna etmeniz lazım. Ama insanları artık ekonomide yeni bir istikrar dönemine geçiyoruz diye ikna etmeniz lazım. Bunun çok derin sonuçları var. Bu nerelere yansıyor Toplu pazarlıklara, ücret görüşmelerine yansıyor. Biz çok zorluk çektik. Enflasyonu yüzde 5'den 4'e indirirken... O eşiklere geldiğiniz zaman en son kısmına yaklaştığınızda yüzde 1'i indirmek o kadar zor oluyor ki... Ama gerçek şu ki, düşük enflasyon ortamında yaşamak insanların davranış biçimini değiştiriyor.'' 
     
     ''MÜZAKERELERE BAŞLAMAK BİLE YABANCI YATIRIM ÇEKECEKTİR'' 
     Ortiz, YTL'nin etkilerine ilişkin soruları üzerine, yeni para biriminin ekonomide genel tasarrufu artıracağının düşünülmemesi gerektiğini, bunun paraya olan güven gibi başka unsurlar içerdiğini söyledi. 
     Paradan 6 sıfır atılmasının tek başına kart kullanımını artırmayacağını belirten Ortiz, kayıtdışılıkla ilgili soruyu ise, ''Meksika'da da kayıtdışı ekonomi var. Ama paradan sıfır atılmasıyla bir değişiklik göstermedi. Dolayısıyla paradan sıfır atılmasının, kayıtdışı ekonomi üzerinde pek etkili olacağını zannetmiyorum'' diye yanıtladı. 
     Guillermo Ortiz, AB'ye üyelik süreciyle ilgili olarak da, ''Size, üye olmadan çok önce bunun yararları akmaya başlayacaktır. AB ile müzakerelere başlamak bile doğrudan yabancı yatırımı çekecektir. Çünkü bu durum, çok sağlam bir taban yaratacaktır. Diğer kusurlar da zaman içinde kendini elimine edecektir'' şeklinde konuştu. 
     
</TEXT>
</DOC>
