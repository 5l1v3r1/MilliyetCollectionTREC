<DOC>
<DOCNO> 259701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/yasam/yas02.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Saraylara layık 'Buldan üzümü' 
</HEADLINE>
<TEXT>


Buldan'da yetişen Sultaniye ve Mevlana üzümlerini tercih edenler arasında İngiliz ve Arabistan kraliyet aileleri de var 


Avrupa ülkeleri başta olmak üzere birçok ülkede satışa sunulan Buldan'a bağlı Yenicekent beldesinde üretilen üzümler, İngiliz Kraliyet Ailesi ve Suudi Arabistan Kralı'nın da sofrasını süslüyor. 
Yenicekent Belediye Başkanı Hamdi Akan, beldede yılda 125 ton sofralık üzüm yetiştirildiğini belirterek, şunları söyledi "Üzümlerimiz Almanya, İngiltere, Avusturya, Suudi Arabistan, Kuveyt, Rusya gibi 38 değişik ülkede satılıyor. Kilosu 500 - 550 bin liradan satılan Sultaniye çekirdeksiz ve Mevlana çeşidi üzümler, kaliteli oldukları için İngiliz Kraliyet Ailesi ve Suudi Arabistan Kralı'nın da sofrasını süslüyor." 

Erken yetişiyor 
Akan, Türkiye'de üzümün en erken Yenicekent beldesinde yetiştiğine de dikkat çekerek, bunun Avrupa ve dünya pazarlarında rekabet açısından büyük avantaj sağladığını sözlerine ekledi. 




</TEXT>
</DOC>
