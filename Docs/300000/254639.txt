<DOC>
<DOCNO> 254639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sontur20.html </URL>
<DATE> 2004/07/11/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
KPSS sona erdi... Sonuçları, Ağustos'un üçüncü haftası açıklanacak 
</HEADLINE>
<TEXT>

     Kamu kurum ve kuruluşlarında çalışmak isteyen adayların girdiği 2004-Kamu Personeli Seçme Sınavı KPSS tamamlandı. 
     Sınavın bugünkü bölümünün saat 14.30'da başlayan öğleden sonraki oturumu, saat 18.00'de sona erdi. Böylece, dün sabah başlayan KPSS, dört oturum sonunda tamamlanmış oldu. 
     Sınavın dün sabah yapılan ve tüm adayların katılması zorunlu olduğu oturumuna, başvuruda bulunan 1 milyon 731 bin 759 kişi girdi. 
     Dün öğleden sonraki oturumda ise sadece öğretmen olmak için başvuran 195 bin 342 aday yarıştı. 
     Bugünkü sınav, kamu kurum ve kuruluşlarındaki A grubu kadrolarda çalışmak isteyen lisans mezunları için gerçekleştirildi. Bugünkü sınavın sabah oturumuna 116 bin 59, öğleden sonra oturumuna da 87 bin 729 kişi girdi. 
     Sınav sonuçlarının, ağustos ayının üçüncü haftası içinde duyurulması planlanıyor. 
     
     A VE B KADROLARI 
     Kamu kurum ve kuruluşlarındaki A ve B grubu kadrolarda görev yapabilmek için, KPSS'ye girme koşulu aranıyor. 
     Buna göre, A Grubu kadrolar uzman yardımcılığı, müfettiş yardımcılığı, maiyet memurluğu kaymakam adaylığı ve meslek memurluğu Dışişleri Bakanlığı gibi özel yarışma sınavına tabi tutulmak suretiyle girilen mesleklerle ilgili kadroları içeriyor. 
     B Grubu kadrolar ise kamu kurum ve kuruluşlarındaki A grubu dışında kalan, ilk defa kamu hizmeti ve görevlerine atama yapılacak kadroları kapsıyor. 
     
     YERLEŞTİRME 
     A Grubu kadrolar için KPSS, genellikle eleme sınavı niteliği taşıyor. Kamu kurum ve kuruluşları, A Grubu kadrolar için yapacakları giriş sınavına adayları KPSS sonuçlarına göre çağırıyor. A Grubu kadrolara, sadece KPSS puanlarını kullanmak suretiyle de atama yapılabiliyor. 
     A Grubu kadrolar için kamu kurum ve kuruluşları, 2004-KPSS sonuçlarını nasıl kullanacaklarını ve yapacaklarsa giriş sınavlarını nasıl gerçekleştireceklerini basın yoluyla verecekleri ilanlarla adaylara duyuracaklar. 
     B Grubu kadrolara ise yerleştirme, adayların tercihleri alınmak suretiyle ÖSYM tarafından yapılıyor ve yerleştirilen adayların atamaları, kamu kurum ve kuruluşlarınca ayrıca bir sınav ve mülakat yapılmaksızın doğrudan gerçekleştiriliyor. 
     Adaylar, tercih formlarını, 1-10 Eylül 2004 tarihleri arasında ÖSYM sınav merkezi yöneticiliklerinden alarak doldurup yine aynı yere teslim edecekler. 
     ÖSYM, 2004-KPSS ile ilgili olarak atama yapılamaması nedeniyle boş kalan kadrolara ek yerleştirme yapacak. Ek yerleştirme başvuruları, 8-12 Kasım 2004 tarihleri arasında alınacak. 
     2004-KPSS sonuçları, sınav tarihinden itibaren 2 yıl süreyle geçerli olacak. 
     
</TEXT>
</DOC>
