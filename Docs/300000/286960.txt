<DOC>
<DOCNO> 286960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/ekonomi/eko04.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç ABD verisi global dalgalanma yaratabilir 
</HEADLINE>
<TEXT>


FED çarşamba günü faiz kararını açıklayacak. FED'in önümüzdeki dönem için vereceği sinyaller gelişmekte olan piyasalar üzerinde etkili olacak. ABD'de aynı gün açıklanacak bütçe ve dış ticaret rakamları da global piyasalarda oynaklığı artıracak. 

Finans atölyesi SONGÜL HATISARU 

Geçen hafta da devam eden yabancı satışlarıyla 1.457.000 seviyesine kadar gerileyen dolar kuru, ABD'de tarım dışı istihdamın ekimde 337 bin kişi arttığının açıklanmasıyla 8 bin lira birden yükseldi. Beklentiler istihdam artışının 169.000 olması yönündeydi. 
ABD Çalışma Bakanlığı, ABD'de tarım dışı sektörlerde istihdamın ekim ayında beklentilerin çok üstünde 337 bin kişi olarak gerçekleştiğini açıklarken bu sayının yedi aydaki en yüksek artış oranı olması ABD'deki faiz artırım beklentilerini kuvvetlendirdiğinden euro dolar paritesi 1.2880 seviyesinden hızlı şekilde değer kaybederek 1.2780'e geriledi. Dolardaki bu güç kazanımı içeride de dolar kurunun yeniden 1.466.000 seviyesine yükselmesine neden oldu. Fakat orta vadede Amerikan ekonomisinin büyük bütçe açığı ve cari açık nedeniyle sıkıntıya düşebileceği beklentisinin sürmesiyle yatırımcıların bu seviyeleri alım fırsatı olarak kullanıp agresif şekilde euro ya almaya devam ettiği görüldü. Ve bu alım dalgası paritenin cuma günü akşam saatlerinde 1.2930 seviyesine kadar yükselmesine neden oldu. Uluslararası alanda yatırımcılar için özellikle çarşamba günü önemli olacak. Çünkü çarşamba günü ABD'de dünya piyasalarını etkileyecek üç önemli gelişme açıklanacak. Çarşamba günü faiz artırımının görüşüleceği FED toplantısı yapılacak. 

Çarşamba kırılma günü 
Aynı gün ABD'de dış ticaret rakamları ve bütçe açıklanacak. Şu etapta tahmin edilmesi mümkün olmamakla birlikte çarşamba günü dünya piyasaları açısından bir kırılma günü olabilir. ABD bütçe ve dış ticaret açığı rakamları euro - dolar paritesi üzerinde en etkili olan iki ana değişken. FED'in kasım toplantısında faiz artırım kararı bekleniyor. Ancak çarşamba günkü toplantıda FED'in faiz politikasıyla ilgili olarak bundan sonraki döneme ilişkin vereceği sinyaller gelişmekte olan piyasalar üzerinde etkili olacak. 
FED toplantısı yanı sıra iki önemli verinin de aynı gün açıklanacak olması global piyasalarda oynaklığı artıracak. Hazine bu hafta yapacağı 8.16 katrilyon liralık itfayı karşılamak için bugün yapacağı referans bono ihalesi yanı sıra yarında iki ihale daha düzenleyecek. Salı günü 322 gün vadeli bono ihalesi ve 560 gün vadeli tahvil ihalesi yapılacak. Hazine'nin güçlü nakit dengesi 3 Kasım itibariyle 8.11 milyar dolar ve aynı zamanda piyasadaki likidite sıkışıklığı nedeniyle itfasından az borçlanması ve itfaların piyasalar üzerinde belirgin bir etki yapmaması bekleniyor. 

Bonoda oyuncular tedirgin Geçen hafta kurdaki gerilemeye karşın faizde yükseliş yaşandı. Bu yükselişte hazine bonosu yatırımlarında stopaj kesintisi yapılacağı yönündeki söylentilerde etkili oldu. Bono piyasasında göstergede faiz yüzde 23 seviyesinin üstüne yükseldi. 
Vergi Konseyi Başkanı Mustafa Uysal ise para piyasalarının vergilendirilmesine ilişkin çalışmada, Hazine bonosuna 2005 yılında stopaj getirilmesi yönünde bir öneride bulunmadıklarını söyledi. Faizdeki yükselişte ekim ayında mevsimsel nedenler ve Ramazan ayı etkilerine bağlı olarak enflasyonda yaşanan yüksek oranlı artışın, kasım ayı içinde yeni bir faiz indirimi beklentilerini zayıflatması da etkili oldu. Bu hafta yapılacak Hazine ihalelerinin başarıyla atlatılması ve bonoya stopaj konusunun netliğe kavuşturulması durumunda faizde gerileme bekliyoruz. 


</TEXT>
</DOC>
