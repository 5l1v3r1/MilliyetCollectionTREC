<DOC>
<DOCNO> 278905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/soneko15.html </URL>
<DATE> 2004/10/10/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
IMF Heyeti ile görüşmelere yarın başlanıyor... 
</HEADLINE>
<TEXT>

     Uluslararası Para Fonu IMF ile yeni Stand-By düzenlemesine dönük Eylül ayında başlayan görüşmelere, yarın Ankara'da kaldığı yerden devam edilecek. 
     Türkiye Masası Şefi Rıza Moghadam başkanlığındaki IMF heyeti, 26 Ekim'e kadar Ankara'da çalışmalarını sürdürecek. 
     Daha önce 16 Eylül'de temaslarına İstanbul'dan başlayan heyet, 20 Eylül'de Ankara'ya geçmişti. Heyet İstanbul'da, sivil toplum kuruluşlarının temsilcileri ve bazı akademisyenler ile görüşmüştü. 
     Ankara'da ise Devlet Bakanı Ali Babacan ve Maliye Bakanı Kemal Unakıtan ile görüşmelerde bulunan heyet, çalışmalarını ağırlıklı olarak Hazine, Maliye Bakanlığı, Özelleştirme İdaresi ve BDDK'da sürdürdü. 
     IMF heyeti, Türkiye ile imzalanması düşünülen 3 yıllık yeni stand-by anlaşmasıyla ilgili müzakereler yürütülürken, son ekonomik gelişmeler ve yapısal reformlarda kaydedilen ilerlemeler değerlendirilmiş, bu kapsamda hazırlıkları sürdürülen 2005-2007 yıllarına ait Ekonomik Program'a dönük hedefler ile uygulanacak politikalar ele alınmıştı. 
     Görüşmelerde, işsizliğin düşürülmesi ve ekonomik büyümenin sürdürülmesi yanında, 3 yıllık dönemde gerçekleştirilmesi planlanan yapısal ve kurumsal reformlar da değerlendirilmişti. Yatırım ortamının iyileştirilmesi ve yeni iş alanlarının yaratılmasını sağlayacak düzenlemeler yanında, mali sektöre yönelik yeni reformlar ve özelleştirme stratejisi de, gündeme gelen konular arasındaydı. 
     IMF heyetinin Türkiye ziyaretine, IMF-Dünya Bankası Güz Dönemi Toplantıları nedeniyle ara verilirken, heyetin Ekim ayı ortalarında Türkiye'ye tekrar gelerek, çalışmalara kaldığı yerden devam etmesi benimsenmişti. 
     
</TEXT>
</DOC>
