<DOC>
<DOCNO> 282169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/soneko23.html </URL>
<DATE> 2004/10/21/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Ak Emeklilik Genel Müdürü Tek çıkış yolu bireysel emeklilik sistemi 
</HEADLINE>
<TEXT>

     Ak Emeklilik Genel Müdürü Meral Ak Egemen, 2005 yılı için 22.5 katrilyon liralık sosyal güvenlik açığından bahsedildiğini belirterek, bu sorunun tek çıkış yolunun bireysel emeklilik sistemi olduğunu söyledi. 
     Egemen, düzenlediği basın toplantısında yaptığı konuşmada, bireysel emeklilik sisteminin sermaye piyasalarında uzun vadeli fon birikimi, özel sektörün borçlanabilmesi, piyasaların derinleşmesi ve sosyal güvenlik sisteminin devlete olan yükünün azaltılması için önemli olduğunu söyledi. 
     Bireysel emeklilik sisteminde 10 yılda kötümser tahminle 8-10 milyar dolar, iyimser tahminle 20 milyar dolar fon büyüklüğüne ulaşmanın mümkün olduğunu belirten Egemen, önceki gün yapılan ihalede devletin 3 yıl uzun vadeli borçlandığına işaret ederek, şöyle dedi 
     ''Biz, 20 yıllık, 30 yıllık fonları buraya aktarabiliriz. 3 yıl bu kadar alkışlanıyorsa, 20-30 yıllık kağıtları almaya talip olunca herhalde meydanlarda daha farklı gösteriler olur diye düşünüyorum.'' Egemen, Türkiye'de 2005 yılında 22.5 katrilyon liralık sosyal güvenlik açığından bahsedildiğine, 1980 yılında 3.6 çalışan bir emekliye bakarken, bugün 1.5 çalışanın bir emekliye bakabildiğine dikkat çekerek, ''Tek çıkış yolu bireysel emeklilik sistemi'' dedi. 
     Egemen, bireysel emeklilik fonlarının 12.5 trilyon dolar birikimiyle dünyada ikinci büyük tasarruf sistemi olduğunu, özel emeklilik fonlarının GSYİH içindeki payının Amerika'da yüzde 75, Hollanda'da yüzde 113 olduğunu kaydetti. 
     
     ''İNSANLARI BİLGİLENDİRMELİYİZ'' 

     Türkiye'de 10 yılda bireysel emeklilikte 2.5-3 milyon katılımcı ve 8-10 milyar dolar fona ulaşmanın hedeflendiğini belirten Egemen, 27 Ekim'de bir yaşını dolduracak olan sistemde 11 Ekim tarihi itibariyle 235 bin katılımcı ve 164.7 trilyon fon olduğunu söyledi. 
     Egemen, Aralık sonu itibariyle katılımcı sayısının 250 bini ve fon büyüklüğünün 220 trilyon lirayı geçeceğini ifade etti. 
     Sözleşmelerin yüzde 26'sını grupların oluşturduğunu ifade eden Egemen, Sabancı Grubu'nun 25 ayrı şirketi ve 5 bin çalışanıyla grup sözleşmelerinde önemli payı bulunduğunu kaydetti. Egemen, bireysel ve grup sözleşmeleri dağılımının yüzde 50-50 olması gerektiğini söyledi. 
     Bir araştırmaya göre, insanların yüzde 25-30'unun bireysel emeklilik sistemini geleceklerini garanti altına almak olarak gördüğünü, insanların yüzde 75-80'inin ise sistemle ilgili detaylı bilgisi olmadığını belirten Egemen, ''Bu kadar bağırıyoruz, anlatıyoruz ama sadece yüzde 25'ine anlatabilmişiz. Bu, hepimizin ev ödevini gösteriyor. İnsanları bilgilendirmeliyiz'' dedi. 
     Şirket seçiminde fiyatın değil güvenin birinci unsur olduğunu vurgulayan Egemen, ''Bu, katolik evliliğinden de beter diyorum. Orada kiliseye gittiğinde böyleydi, şöyleydi, bir kurtulma imkanın var... Burada, emekli olmak istiyorsan 20-30 yıl sistemde kalacaksın'' dedi. 
     
     VERGİ AVANTAJI 

     Ak Emeklilik'in bir yılını değerlendirirken, ''hayallerimiz gerçekleşti'' diyen Egemen, 32 bin katılımcı sayısı ve 26.5 trilyon lira fonla şu anda sistemde ikinci olduklarını bildirdi. 
     Yıl sonu hedeflerinin 50 bin katılımcı sayısı ve 40 trilyon katkı payı olduğunu belirten Egemen, ''Bunu, Aralık sonu itibariyle aşağı yukarı gerçekleştirmiş oluyoruz. Eğer katkı payında 1-2 trilyon, katılımcı sayısında birkaç bin fark olursa bu hedeflediğimiz kurumsal müşterilerin bu yıl değil, gelecek yıl başından itibaren sisteme girmeyi planlamasından kaynaklanıyor. Şu anda konuştuğumuz 150'nin üstünde şirket var'' dedi. 
     Egemen, Ak Emeklilik'in sözleşme yaptığı kişilerin yüzde 16'sını çalışmayan kesim ve bunların çoğunluğunu ev kadınlarının oluşturduğuna dikkati çekerek, ''Eskiden kadınlar dolar, altın günü yapardı. Şimdi onlara, dolar, altın gibi yatırımlar yerine daha medeni, daha şeffaf sisteme girin. Kendinizi güvence altına alın diyoruz'' dedi. 
     Bireysel emeklilik sisteminin kurumsal katılımcılarla gelişeceğini dile getiren Egemen, vergi avantajlarının artırılmasını istedi. Egemen, şunları kaydetti 
     ''Bunu söylerken rahatsız oluyorum ama kendim için istiyorsam naberdim diyorum. Bunu katılımcıların artması için istiyoruz. Türkiye'de vergi avantajı için yıllık üst limit 3 bin 500 dolarken, ABD'de 40 bin dolar ve İrlanda'da 100 bin dolar. Türkiye'de bunu iki katına çıkarmak sistemi çok rahatlatacaktır.'' 
     
     SOSYAL GÜVENLİK KAMBURU 

     Egemen, fon getirilerinin sorulması üzerine, düşük, orta ve yüksek getirli üç planları olduğunu anlatarak, ''Faizler yüzde 21-22 diyorsunuz, bizim ortalamamız şu anda yüzde 27 ila 30 civarında. Bireysel emeklilik fonları bir günlük değil. Uzun vadeli yatırım olarak bakmalısınız'' dedi. 
     Rakipleri ile aralarındaki farkı açmak için yeni ürünleri piyasaya sunacaklarını belirten Egemen, ''Karlılığı artırmak, yeni hedef kitlelerine cazip ürünlerle ulaşmak için pazarlama ekibimiz geceli gündüzlü çalışıyor'' dedi. 
     Bir soru üzerine Egemen, gelecek yıl 22.5 katrilyon liralık sosyal güvenlik açığından bahsedildiğine işaret ederek, şunları kaydetti 
     ''Kapatabilmenin yolu yok. Şu anda IMF de elinde kırbaçla, Hükümetin, ekonominin ve Maliye Bakanı'nın sırtında. Bunu, kapatacaksınız diyor. Geçmişte öyle dönemler oldu ki, SSK emekli maaşlarını ödeyebilmek için IMF'in bir dilimi serbest bırakması beklendi. Çok kritik ve Türkiye'nin en önemli meselesi. Bu çözülemediği müddetçe bu kamburla, bu yükle gitmek zorundayız. Çözümü burada, bireysel olarak herkes kendi çözümünü burada yaratmak durumunda.'' 
     
</TEXT>
</DOC>
