<DOC>
<DOCNO> 297641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo31.html </URL>
<DATE> 2004/12/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Bulak Galatasaray maçında galibiyete yakın olan taraf biziz 
</HEADLINE>
<TEXT>

     Denizlispor Teknik Direktörü Giray Bulak, Galatasaray karşısında galibiyete yakın taraf olduklarını savundu. 
     Tatil yapmadan, cuma günü oynayacakları maçın hazırlıklarına başlayan yeşil-siyahlı futbolcular, Teknik Direktör Bulak gözetiminde çalıştı. Şemikler'deki tesislerde yapılan antrenmanda, futbolcuların bir hayli hırslı olduğu gözlendi. 
     Giray Bulak, ilk yarının son maçıyla ilgili değerlendirmesinde, lig ikincisi ile dördüncüsünü karşı karşıya getirecek maçın zorlu, heyecanlı ve zevkli geçeceğine inandığını belirtti. 
     Hazırlıklarını perşembe günü tamamlayıp, aynı gün Karahayıt'ta kampa gireceklerini bildiren Bulak, ''Türkiye'nin gözü bu maçta. Böyle olunca, futbolcular kendiliğinden motive oluyor. İyi futbol oynuyoruz ve galibiyete yakın olan taraf biziz. Bu maçı kazandığımızda da diğer maçların sonuçlarına bakmadan ilk yarıyı 4. sırada bitirmeyi garantilemiş olacağız'' dedi. 
     Futbolculardan Serhat da Gençlerbirliği maçındaki futbolu tekrarlamaları durumunda Galatasaray'ı yeneceklerini, takım arkadaşlarının bu bilinçle maça hazırlandığını söyledi. 
     
</TEXT>
</DOC>
