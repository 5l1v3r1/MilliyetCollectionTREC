<DOC>
<DOCNO> 298207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko35.html </URL>
<DATE> 2004/12/16/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Schioppa ABD, dünya ekonomisinin geleceğini tehdit ediyor 
</HEADLINE>
<TEXT>

     Avrupa Merkez Bankası'nın AMB İtalyan Yönetim Kurulu Üyesi Tommaso Padoa-Schioppa, ABD'nin 'dünya ekonomisinin geleceğini tehdit ettiğini' söyledi. 
     İtalya'nın önde gelen gazetelerinden La Repubblica'ya konuşan Padoa-Schioppa, ABD'nin cari ve dış ticaret açıklarının uzun dönemde büyük sorunlar doğuracağını savundu. 
     ''Önümüzdeki 5 yıllık dönemde ABD'nin cari açığındaki dengesizlik ve enerji sorunu, iki kritik konuyu oluşturacak. Bunlar uzun vadede global ekonomiyi etkileyecek ölçekte meseleler'' diyen Padoa-Schioppa, petrol fiyatlarını yükseltecek gelişmenin, kartel örgütü OPEC'in kararlarından daha çok, talebin artarken rafine kapasitesinin sınırlı kalması olacağını bildirdi. 
     Doların son 2.5 yılda hızla değer kaybetmesini, ABD'nin açıklarının kapatılması ihtiyacının tetiklediğini anlatan AMB Yönetim Kurulu Üyesi Padoa-Schioppa, ''Bu sorunu sadece döviz hareketlerinin çözebileceğine inanmıyoruz. ABD'nin kamu açıkları kapatılırken, vatandaşlarının tasarruf kapasiteleri artırılmalıdır'' diye konuştu. 
     ABD'nin büyüme hızının düşmesinin de sorunu çözmeyeceğini kaydeden Padoa-Schioppa, ''Mantık, zengin ülkelerin fakirlere sermaye ihracını gerektirir. Şu anda ise dünyanın en zengin ülkesi refahı emiyor, yatırım yapmıyor fakat enerjiyi tüketiyor'' dedi. 
     
     ÜLKESİNİ ELEŞTİRDİ AB'Yİ YÜCELTTİ 
     AB'yi değerlendirirken de, özellikle ülkesi İtalya'yı eleştiren Padoa-Schioppa, birliğin yavaş büyüyen diğer ülkesi Almanya'nın yapısal reformlar yaparak performansını artırırken, İtalya'nın bu alanda bir gelişme kaydedemediğini belirtti. 
     ''Almanya işçilik maliyetlerini düşürdü. Ürün kalitesini ve teknolojisini geliştirdi'' diyen Padoa-Schioppa, İtalya'nın ise tam aksini yaparak işçilik maliyetlerini artırdığını ve kalite ile teknolojisini gerilettiğini söyledi. 
     AB'nin genişleme süreciyle potansiyelini artırdığını ve teorik olarak ''global ekonominin motoru'' rolünü ABD'den alabilecek kapasiteye sahip olduğunu kaydeden Padoa-Schioppa, ''genel bir bakışla, Avrupa'nın mutsuzluk iklimine bürünmesini kabul edilemez bulduğumu söyleyebilirim'' dedi. 
     
</TEXT>
</DOC>
