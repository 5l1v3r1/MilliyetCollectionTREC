<DOC>
<DOCNO> 299326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/ekonomi/eko04.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolara doğrudan müdahale gelebilir 
</HEADLINE>
<TEXT>


MB'nin kısa vadeli faizleri iki puan indirmesine ve döviz alım ihalelerini başlatacağını açıklamasına karşın kurun 1.385.000'e gerilemesi dolara yakın zamanda doğrudan müdahale edilebileceğini düşündürüyor 

SONGÜL HATISARU Finans atölyesi 

Merkez Bankası MB , kısa vadeli faiz oranlarını, iki puan düşürdü. Merkez, faizleri ikişer puan indirince bono piyasasındaki faizler de cuma kapanış seviyesinin bir puan altına geriledi. Faizlerde iki puanlık indirim sonrasında gecelik fonlama maliyeti yüzde 22.13'ten yüzde 19.72'ye gerilemiş oldu. Gösterge 5 Temmuz 2006 vadeli bononun faizi, kotasyon indirimi sonrasında yüzde 21.70 seviyesine geriledi. 

3 yıllık uygulamaya son 
Dün MB'den yapılan açıklamaya göre, indirim kapsamında gecelik borçlanma faiz oranı yüzde 20'den yüzde 18'e düşürülürken, borç verme faiz oranı da yüzde 24'ten yüzde 22'ye çekildi. Aynı şekilde 1 haftalık borçlanma faiz oranı, yüzde 20'den yüzde 18'e indirildi. Geç Likidite Penceresi uygulaması çerçevesinde, Bankalararası Para Piyasası'nda saat 16.00 - 16.30 arası gecelik vadede uygulanan borç verme faiz oranı yüzde 28'den yüzde 26'ya düşürülürken, yüzde 5 olan borçlanma faiz oranı değiştirilmedi. 
Dün bundan sonra uygulanacak para politikasıyla ilgili olarak düzenlediği basın toplantısında 2005 yılından itibaren önemli bir değişikliğin de, piyasadaki Türk Lirası likidite koşullarında gözleneceğini anlatan Merkez Bankası Başkanı Süreyya Serdengeçti, 2004 yılı başında 8.8 katrilyon Türk Lirası düzeyinde olan piyasadaki fazla likiditenin, geçtiğimiz 17 Aralık 2004 günü itibariyle 1.4 katrilyon TL'ye gerilediğini hatırlattı. Serdengeçti, bütün belirsizliklere rağmen Merkez Bankası'nca oluşturulan temel senaryoya göre, likiditeki azalış sürecinin aşamalı olarak devam etmesi ve 2005 yılı ilk çeyreğinde 'eksi likidite' hali ile karşılaşılmasının öngörüldüğünü söyledi. 

Repo ihaleleri başlıyor 
Serdengeçti, piyasadaki likidite fazlasının likidite sıkışıklığına dönüşmesiyle birlikte, para politikasının etkinliğinin daha da artacağını, likidite yönetimi stratejisinin yapısının yeni ortama uygun hale getirilmesi gereğinin ortaya çıkacağını söyledi. MB Başkanı, dün yaptığı toplantıda, likidite sıkışıklığı dönemlerinde bankanın likidite yönetimini kendi bünyesinde gerçekleştireceğini belirterek, 1 haftalık repo ihalelerine başlayacaklarını açıkladı. MB, olağan repo ihalesine ek olarak gün içinde de repo ihalesi açılabileceğini açıkladı. Serdengeçti ayrıca MB'nin İMKB repo - ters repo pazarındaki işlemlerine likidite sıkışıklığının arttığı dönemde önceden duyurarak son vereceğini söyledi. 

MB, FED gibi çalışacak 
Öte yandan, Ocak 2005'ten itibaren Para Politikası Kurulu, enflasyon ve ekonomideki gelişmeleri değerlendirmek üzere, düzenli olarak her ayın 8'inde toplanacak. Artık Para Politikası Kurulu toplantı ajandasını oluşturacak olan MB, ABD Merkez Bankası FED gibi çalışacak. Beklenti yönetimi daha etkin yapılacak. 

Eurobondlara alım geldi Yoğun AB beklentisinin gerçekleşmesinin ardından faiz indiriminin de realize edilmesi borsada k r satışlarına neden oldu. Noel haftasına girilmesi nedeniyle yabancıların azaldığı piyasada endeks en yüksek 24.717 puanla yeni gün içi zirvesini gördükten sonra 19 puanlık gerilemeyle 24.341'den kapandı. Öte yandan 2030 vadeli eurobond 1.5 dolarlık artışla 144.5 dolar seviyesine yükseldi. 

Yabancılar dolar sattı Merkez Bankası Başkanı Süreyya Serdengeçti, 22 Aralık Çarşamba gününden itibaren "döviz alım'' ihalelerine yeniden başlanacağını da açıkladı. İhalelerde günlük olarak alınabilecek miktar, 30 milyon doları opsiyon olmak üzere en fazla 45 milyon dolar olacak. Başkan ihale tutarlarının değişen döviz arzına göre ayarlanacağının altını çizdi. Serdengeçti, gerekli durumlarda piyasalara doğrudan müdahale edilebileceğine de dikkati çekti. Merkez'in döviz alım ihalelerinin başlayacak olmasına karşın dolardaki gerilemenin devam ettiği görülüyor. Kur dün itibariyle bankalararası piyasada 1.385.000 seviyesine kadar geriledi. İhalede alım tutarının opsiyonla birlikte 45 milyon dolarla sınırlı kalmasının da gerilemede etkili olduğu söyleniyor. Her ne kadar paritede euro lehine yaşanan yükselişin etkisi gözlense de dün yabancı yatırımcılardan gelen bir satış dalgası da vardı. 

1.370.000 test edilebilir 
Dolar kurunun teknik olarak 1.370.000 seviyesine kadar gerilemesi mümkün. Kurda bu seviyelerin altına gelinmesi durumunda, Merkez'in doğrudan alım müdahalesi yapması beklenebilir. Çünkü Merkez Bankası, ciddi bir biçimde TL'nin hızlı değer kazancını makroekonomik dengeler açısından engellemek zorunda. Ve aynı zamanda likidite ve rezerv yönetimi açısından da doğrudan bir müdahalenin piyasalara gerekli sinyali vermesi beklenti yönetimi açısından önemli görünüyor. Dün hızla gevşeyen dolar kuru geçen cuma bankalararası piyasada 1.410.000 seviyesinden kapanmıştı. 

2005'te 1.500.000 konuşuluyor 
Serdengeçti, AB'ye tam üyelik amaçlı müzakere sürecinin olumlu gelişmesinin hem ters dolarizasyon sürecini hem de ödemeler dengesini olumlu biçimde etkilemesinin öngörüldüğünü de söyledi. Piyasa tarafında dövizdeki gevşemenin sürmesi bekleniyor. Bazı yabancı kurumların 2005 sonu döviz kuru öngörülerini 1.500.000 olarak açıklaması da bunu gösteriyor. 


</TEXT>
</DOC>
