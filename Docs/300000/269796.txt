<DOC>
<DOCNO> 269796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo15.html </URL>
<DATE> 2004/09/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Trabzonspor öfkeli Amigo yazarların derdi Trabzon'un önünü kesmek 
</HEADLINE>
<TEXT>

     Trabzonspor Basın Sözcüsü İbrahim Şahin, Türkiye-Gürcistan maçından sonra yapılan eleştirilerin haksız olduğunu savunarak, ''Televoleci ve amigo yazarların derdi milli takım değil, Trabzonspor'un önünü kesmektir'' dedi. 
     Şahin, Mehmet Ali Yılmaz Tesisleri'nde düzenlediği basın toplantısında, milli takımın Gürcistan ile yaptığı maç öncesinde milli takıma kulüp olarak her türlü desteği verdiklerini ifade ederek, ''Stadımızı, tesislerimizi milli takıma verdik. Milli takım için kulüp olarak elimizden gelen her şeyi yaptık'' diye konuştu. 
     Maçtan önce taraftarların futbolcuları tribüne çağırarak desteklediğini hatırlatan Şahin, şöyle devam etti 
     ''Bazı taraftarlar, posterler açarak destekleme olayını abartmış olabilir. Bu olay Trabzonspor'un dışındadır. Bu tür tepkilerin yeri ve zamanı milli maç değildi. Yapılan bu hareket pusuda bekleyen amigolara iyi bir malzeme olmuştur. Televoleci ve amigo yazarların derdi milli takım değil, Trabzonspor'un önünü kesmektir. Trabzonspor'a saldırmak için bahane bulmuşlardır.'' Bu tür malzemeleri veren taraftarların daha dikkatli olması gerektiğini kaydeden Şahin, şöyle konuştu 
     ''Böyle taraftar istemiyoruz. Taraftarımız takımlarını desteklemeli, başkalarına malzeme vermemelidir. Eğer bu tür davranışlarına devam edeceklerse bizim maçlarımıza bir daha gelmesinler. Bütün bunlara rağmen Trabzon insanı sahipsiz değildir. Trabzon, kimseden milliyetçilik dersi almaz. Trabzonluların bu ülke için yaptıkları ve verdikleri şehitler ortadadır.'' Trabzonspor'a kimsenin dil uzatmamasını da isteyen Şahin, büyük bir camia olduğunu belirttiği Trabzonspor hakkında konuşanların dikkatli olması gerektiğini söyledi. 

     
</TEXT>
</DOC>
