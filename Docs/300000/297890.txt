<DOC>
<DOCNO> 297890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko27.html </URL>
<DATE> 2004/12/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Migros'un YTL kampanyası yarın başlıyor... 
</HEADLINE>
<TEXT>

     Migros, yarın Yeni Türk Lirası YTL kampanyası başlatacak. 
     Migros'dan yapılan açıklamaya göre, 16-31 Aralık tarihleri arasında Migros ve Şok'tan en az 15 milyon liralık alışveriş yapanlar, alışveriş sonrası Türk liralarını YTL alışveriş çekine çevirebilecek. 
     Alışveriş sonrası müşterilerin getirdikleri her 10 milyon TL ve katları tutarındaki nakit TL'ler, 11 YTL'lik Migros alışveriş çeki ile değiştirilebilecek. YTL alışveriş çek sahipleri, bu çekleri 1 Ocak'tan itibaren kullanabilecek. 
     Çekler, 31 Mart tarihine kadar Migros, Şok ve Sanal Market'te kullanılabilecek. Çekler, toplu hazır kontur ve toplu Tekel alımlarında geçerli olmayacak. 
     Bu arada Migros, yeni yıl harcamaları nedeniyle müşterilerine bu ayın son 3 haftasında 6 taksit imkanı sunuyor. 
     Yeni yıl harcamalarını 13 Aralık 2004-2 Ocak 2005 tarihleri arasında Migros, Sanal Market ve Kangurum'dan Koçbank veya Axess kredi kartıyla yapanlar, 40 milyon üzerindeki alışverişlerini 6 taksitle ödeyecek. 
     Şok'lardan alışveriş yapanlar ise aynı kredi kartları ile 30 milyon ve üzerindeki alışverişlerini vade farkı olmaksızın 6 eşit taksitte ödeme hakkı kazanacak. 
     
     MİGROS, TRABZON VE LAURA'DA MAĞAZA AÇACAK 
     Bu yıl içerisinde 40 yeni mağaza açarak Türkiye'de stratejik bölgelerdeki yatırım atağını sürdüren Migros, yurtiçinde en yaygın mağaza zinciri konumunu genişleme ile sürdürüyor. 
     Migros, Karadeniz kıyısında kurulmuş en eski kentlerden biri olan, fındık diyarı Trabzon'da 24 Aralık'ta MM Migros açacak. 
     Trabzon'da Tanjant yolu üzerinde açılacak MM Migros, 2 bin 100 metrekare kapalı alana sahip olacak. 
     1993 yılında Antalya'da hizmet vermeye başlayan Migros, 25 Aralık'ta da Laura Alışveriş Merkezi içinde MM Migros Laura'yı açacak. 
     Adını olimpiyatlarda dereceye giren sporcuların başına takılan barışın simgesi zeytin dalından alan alışveriş merkezi ve Migros, Antalya'nın Lara semtinde yeni Lara yolu üzerinde Özgürlük Bulvarı'nda yer alıyor. 
     4 katlı alışveriş merkezinin giriş katında yer alan MM Migros, 2 bin 310 metrekare kapalı alanda yeni keyifli alışveriş tarzına uygun olarak hazırlandı. 
     Migros Türk, açılacak mağazalarla toplam mağaza sayısını 506'ya çıkaracak. 
     
</TEXT>
</DOC>
