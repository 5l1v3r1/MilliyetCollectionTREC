<DOC>
<DOCNO> 286164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur34.html </URL>
<DATE> 2004/11/04/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Roth, sınır kapısında kamyon şoförleriyle görüştü 
</HEADLINE>
<TEXT>

     Almanya Federal Meclisi İttifak 90 Yeşiller Eşbaşkanı Claudia Roth, Şırnak'ın Silopi İlçesi'ndeki Habur Sınır Kapısı'nda, kamyon şoförleriyle görüştü. 
     Karayoluyla Diyarbakır'dan Şırnak'ın Silopi İlçesi yakınlarındaki Habur Sınır Kapısı'na geçen Roth, Irak'a gitmek için sıralarını bekleyen şoförlerle bir süre sohbet etti. 
     Roth, gazetecilere yaptığı açıklamada, Irak'ta seyahatin ne kadar tehlikeli olduğunu ve nasıl gidip geldiklerini öğrenmek için şoförlerle görüştüğünü söyledi. 
     Şoförlerin bilinçli olduklarını ve Irak'a gittikleri için korktuklarını ifade eden Roth, şöyle dedi 
     ''Şoförler bize Korkuyoruz ama gitmek zorundayız. Başka seçeneğimiz yok. Irak'ın kuzeyindeki Kürt bölgesinde can güvenliği var. Ama güneye doğru gidildiğinde can güvenliği yok. Tehlikeli olan Bağdat ve Felluce'ye gittiğimizde daha fazla ücret alıyoruz dediler.'' Roth, bu konuyu çeşitli vesilelerle değişik platformlarda dile getireceklerini, burada güvenliğin nasıl yeniden tesis edileceğini araştıracaklarını sözlerine ekledi. 
     Claudia Roth ve beraberindekiler, daha sonra Şırnak'a geçti. 
     
</TEXT>
</DOC>
