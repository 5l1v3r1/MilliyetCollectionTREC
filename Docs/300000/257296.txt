<DOC>
<DOCNO> 257296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun14.html </URL>
<DATE> 2004/07/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ceket ve kravat çıkarıp tuvalet temizleyecekler 
</HEADLINE>
<TEXT>

     Dünyanın en büyük havaalanlarından biri olan Chicago'daki O'Hare havaalanı yetkililerinin, ceketlerini ve kravatlarını çıkararak, bir hafta süreyle havaalanının tuvaletlerini temizleyecekleri bildirildi. 
     Havaalanının yöneticisi John Robertson'un, yolcuların uzun süredir tuvaletlerin temiz olmamasından yakınmaları üzerine, bu duruma bir çare bulmak için havaalanı yetkililerine ''kollarını sıvayıp'' bir hafta süreyle tuvaletleri temizleme talimatı verdiği belirtildi. 
     Robertson, Chicago Sun-Times gazetesine verdiği demeçte, ''İnsanların, tuvaletleri temiz tutmanın gerçekten önemli olduğunu anlamalarını sağlamak için ellerini kirletmelerini zorunlu kılmak gerekir'' dedi. 
     Bu arada Robertson'un sözcüsü Annette Martinez, çalışanlarına örnek olması açısından bir iş gününü tuvalet temizliğine ayırmaya karar veren Robertson'un, bu çerçevede yarın lavaboları temizleyip yerleri yıkayacağını açıkladı. 
     O'Hare uluslararası havaalanı, günde yaklaşık 200 bin yolcuya hizmet veriyor. 
     
</TEXT>
</DOC>
