<DOC>
<DOCNO> 265103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur42.html </URL>
<DATE> 2004/08/20/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Sivil polis ekibini hırsız sanıp ateş açmış .. 
</HEADLINE>
<TEXT>

     Denizli'de bir kişi, otomobilini çalacakları şüphesi ile devriye gezen sivil polis otomobiline av tüfeğiyle ateş açtı. Tüfekten çıkan saçmalar, park halindeki 4 otomobile zarar verirken, ''Ateş ettiğim kişileri hırsız sandım'' diyen kişi, tutuklandı. 
     AA muhabirinin aldığı bilgiye göre, 10 Nisan Polis Karakolu'nda görevli sivil polisler, Yenişehir Mahallesi'ndeki ormanlık alanda devriye gezerken, park halindeki bir otomobilin yanından geçti. 
     Otomobilin sahibi Şuayip Özkaya 49 , ikinci kez aracının önünden geçen ekiplerin otomobiline, ruhsatlı av tüfeğiyle ateş açtı. Tüfekten çıkan saçmalar, yolun karşısında park halinde bulunan 4 otomobile isabet etti. 
     Yardım isteyen polis ekipleri, resmi plaka ve üniformalı ekiplerinin gelmesiyle Özkaya'yı gözaltına aldı. 
     Özkaya'nın, ifadesinde, ateş açtığı kişileri hırsız sandığını ve ikinci kez aracın önünden geçtiklerinde otomobilini çalacaklarını zannettiği için ateş ettiğini söylediği öğrenildi. 
     Sorgusu tamamlanan Özkaya, çıkarıldığı mahkemece tutuklanarak cezaevine gönderildi. 
     
</TEXT>
</DOC>
