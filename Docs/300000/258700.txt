<DOC>
<DOCNO> 258700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun01.html </URL>
<DATE> 2004/07/28/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
ABD... Kerry'nin muhtemel kabinesi tartışılıyor... 
</HEADLINE>
<TEXT>

     Bülent Keneş 

Boston'da devam eden Demokrat Parti Ulusal Kongresi'nin sonuna doğru ABD başkanlık seçimleri için adaylığı resmen açıklanacak olan Senatör John F. Kerry'nin, başkan seçilmesi durumunda kabinesinde kimlerin yer alacağına dair spekülasyonlar şimdiden yapılmaya başladı. 
     Christian Science Monitor gazetesinin haberine göre Kerry, başkan seçilmesi durumunda, eski ABD Başkanı Bill Clinton döneminde ABD'nin BM'deki daimi temsilcisi ve Bosna barışının mimarı olan Richard Holbrooke'u dışişleri bakanı olarak atayacak. Geniş bir diplomatik tecrübeye sahip olan Holbrooke'un özellikle Irak'ın istikrara kavuşturulması konusunda akla gelebilecek en iyi isim olduğu kaydediliyor. 
     Kerry'nin savunma bakanını seçme konusunda karar vermesinin biraz güç olduğunu ifade eden gazete, ilk akla gelen ismin General Wesley Clark olduğunu yazdı. Ancak yüksek askeri tecrübeye sahip olmasına rağmen General Clark'ın, ''sivil-askeri otorite ayrımı yapmakta güçlük çektikleri için generallerin Pentagon'un başına getirilmesinden'' duyulan geleneksel endişe yüzünden, bu göreve gelemeyebileceği de ifade ediliyor. Böyle bir durumda ise bu göreve Silahlı Hizmetler Komitesi'nde büyük tecrübeye sahip Senatör Carl Levin'in getirilebileceği kaydediliyor. 
     Demokrat Parti'de sevilen ve sendikalarla iyi ilişkileri olan Missouri temsilcisi Richard Gephradt'ın çalışma bakanı olacağını yazan gazete, Clinton dönemi Hazine Bakan Yardımcısı Roger Altman'ın ise Hazine'nin başına getirileceğini yazdı. 
     Gazetenin haberine göre, New York Yargıcı Eliot Spitzer Adalet Bakanlığı'nın başına, eski New Hampshire Valisi Jeanne Shaheen'in ise sağlık bakanlığına getirilebileceği kaydediliyor. 
     
</TEXT>
</DOC>
