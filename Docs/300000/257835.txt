<DOC>
<DOCNO> 257835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sondun10.html </URL>
<DATE> 2004/07/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Serdar Denktaş Erken seçim kaçınılmaz... 
</HEADLINE>
<TEXT>

     KKTC Dışişleri Bakanı, Başbakan Yardımcısı ve Demokrat Parti DP Genel Başkanı Serdar Denktaş, 50 üyeli mecliste 23 milletvekiliyle azınlığa düşen Cumhuriyetçi Türk Partisi CTP -DP koalisyon hükümetinin meclis çoğunluğunu 26'ya çıkarma yönündeki çalışmalarının sonuçsuz kaldığını belirterek, ''artık erken seçimin kaçınılmaz olduğunu'' söyledi. 
     Denktaş, bazı parti yetilileriyle DP Genel Merkezi'nde düzenlediği basın toplantısında, son üç gündür, ''aldıkları bir ışık üzerine'' hükümetin meclisteki sayısını 23'den 26'ya çıkarmak için uğraştıklarını, 25'e çıktıklarını, ancak 26'yı bulamadıklarını bildirdi. 
     Yaptıkları araştırmalarda halkın erken seçim istemediğinin ortaya çıktığını, bunun için DP olarak ellerinden geleni yaptıklarını kaydeden Denktaş, ''yeni sürecin hayırlı uğurlu olmasını'' diledi. 
     Serdar Denktaş, erken seçimin tarihi konusunda pazartesi günü mecliste temsil edilen siyasi partilerin genel başkanlarıyla görüşeceklerini bildirdi. 
     Serdar Denktaş, ana muhalefet partisi Ulusal Birlik Partisi'nin UBP , ''seçime gitmeden önce hükümetin istifa etmesi gerektiği'' yönündeki görüşü hatırlatılınca, UBP'nin güvensizlik önergesi verdiğini ve başarılı olmadığını ifade ederek, bu durumda hükümetin de güvenoyu almış olduğunu söyledi. 
     Hükümet sorununun geçimsizlik sorunu olmadığına işaret eden Denktaş, seçime mevcut hükümetle gidileceğini, gündemde hükümetin istifasının bulunmadığını kaydetti. 
     Bir gazetecinin, ''25'e kadar çıktığınızı söylediniz, bu konuda bilgi verir misiniz'' sorusuna karşılık Denktaş, 26'ya ulaşamadıkları için bu konuda ayrıntıya girmeyeceğini söyledi. Serdar Denktaş, ''Seçim artık kaçınılmaz oldu, hayırlı uğurlu olsun'' diye konuştu. 
     
</TEXT>
</DOC>
