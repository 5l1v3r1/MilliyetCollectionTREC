<DOC>
<DOCNO> 272347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy07.html </URL>
<DATE> 2004/09/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
AKP milletvekilleri direniyor, zina ile ilgili belirsiz henüz sürüyor... 
</HEADLINE>
<TEXT>

     Avrupa Birliği ve kamuoyundan gelen tepkiler üzerine geri adım atılan zina'ya ceza bugün meclis gündemine döndü. AK Partili milletvekilleri 'tabandan gelen baskılar var' diyerek sabahtan itibaren yoğun kulis çalışması yapıyor. AKP, zina konusunu cinsel sadakatsizlik olarak suç kapsamına almaya hazırlanıyor. 
     Ancak saat 16 00 sıralarında Meclis'te TCK görüşmelerinde aile hukukuyla ilgili maddeler geçildiği halde, AKP zina konusunda önerge vermedi. 
     AKP, "mutabakat sürüyor, zinayla ilgili önerge vermedik" açıklamasını yaptı. Ancak iç tüzüğe göre, zina konusunun yeniden görüşülme şansı bulunuyor. Bu nedenle önerge verilmemiş olması, zina konusunun gündemden düşmesi anlamına gelmiyor. 
     
     PARTİ İÇİNDE TARTIŞMA SÜRÜYOR 

     Parti içinde Köksal Toptan, Cemil Çiçek ve Burhan Kuzu'nun zinaya yönelik düzenlemeye taraftar olmadığı biliniyor. Bu anlayış, AKP içinde de tartışma yaratıyor. 
     Meclis'te devam eden TCK görüşmeleri sırasında, 233 ve 234'üncü maddeler ele alınırken zinaya ilişkin bir düzenlemenin de gündeme getirilmesi bekleniyor. Ancak görüşmelerde 'zina' kelimesi kesinlikle kullanılmayacak, yerine 'cinsel sadakatsizlik' nitelemesi kullanılacak. Böylelikle, 'cinsel sadakatsizlik' eş ve çocukların mağduriyeti nedeniyle TCK'da suç kapsamına alınmış olacak. 
     
     AK PARTİ'DEN ŞAŞIRTAN AÇIKLAMA 

     Gün içindeki gelişmeler nedeniyle zinaya dönüş beklenen AK Parti Grup Başkanvekili Eyüp Fatsa, akşam saatlerinde TCK Tasarı üzerinde CHP ile vardıkları mutabakatın devam ettiğini bildirdi. 
     Fatsa, TBMM kulisinde gazetecilerin zina konusundaki önergenin verilip verilmeyeceği yönündeki sorusu üzerine, ''Mutabakat üzerine devam ediyoruz. Gördüğünüz gibi önerge vermedik. Verilmesi gereken madde geçti'' diye konuştu. 
     AK Parti Grup Başkanvekillerinden Sadullah Ergin de gazetecilerin sorusuna ''Kara tren gecikir belki de hiç gelmez. 233. madde gördüğünüz gibi geçti'' karşılığını verirken, Genel Başkan Yardımcısı Dengir Mir Mehmet Fırat ''Ben önerge falan imzalamadım, masumum'' dedi. 
     
     CHP'DEN TEŞEKKÜR 

     CHP Grup Başkanvekili Kemal Anadol, AK Parti milletvekillerinin zinanın suç sayılmasına ilişkin bir önerge vermeyerek hem siyaseten hem ahlaken doğru bir tavır koyduğunu bildirerek, ''Sürpriz olabilir siyasette. O bizim kararlılığımızı değiştirmez'' dedi. 
     Anadol, zina ile ilgili önerge verilmesi beklenen maddenin değiştirilmeden kabul edilmesinin ardından TBMM kulisinde gazetecilere bir açıklama yaptı. 
     Önerge verilmemesinin AK Parti ile mutabakatlarının sürdüğünü gösterdiğini bildiren Anadol, ''Bence AKP verdiği sözü tutarak hem siyaseten hem ahlaken doğru bir tavır koymuştur, toplumu rahatlatmıştır. CHP olarak kararlı bir biçimde zina konusundaki ısrarımızın sonuç almasından toplumumuzun, özellikle de kadınlarımızın önünde mutluluk duyuyorum'' dedi. 
     Anadol, bundan sonra bir sürpriz olup olmayacağı yolundaki bir soru üzerine, ''Sürpriz olabilir siyasette. O bizim kararlılığımızı değiştirmez, daha çok karşı çıkarız. Daha sert bir tavır koyarız'' diye konuştu. 
     
     Bugün sabahtan itibaren Başkentte yaşanan sıcak gelişmeler şöyle oldu... 

     Adalet Bakanı Cemil Çiçek, TBMM Adalet Komisyonu Başkanı Köksal Toptan, AK Parti Grup Başkanvekilleri ile AK Parti'li bazı hukukçu milletvekilleri, bu sabah TCK tasarısı üzerinde görüşmelerde bulundu. 
     AK Parti Grup Başkanvekili Haluk İpek, Adalet Komisyonu'ndaki toplantının girişinde gazetecilerin sorusu üzerine ''zina dahil, tüm tartışmalı maddeleri'' ele alacaklarını söyledi. 
     Daha sonra Adalet Bakanı Çiçek, Grup Başkanvekilleri Haluk İpek, Faruk Çelik, Eyüp Fatsa, Kastamonu Milletvekili ve TCK tasarısıyla ilgili kurulan alt komisyonun başkanı Kastamonu Milletvekili Hakkı Köylü, Kastamonu Milletvekili Musa Sıvacıoğlu ve İstanbul Milletvekili Nimet Çubukçu ile Adalet Komisyonu Başkanı Köksal Toptan biraraya geldi. 
     Adalet Bakanı Çiçek'in toplantıdan ayrılmasının ardından AK Parti Genel sekreteri İdris Naim Şahin ve Genel Başkan Yardımcısı Hayati Yazıcı da toplantıya katıldı. 
     Toplantı devam ederken, dışarı çıkarak gazetecilerin sorusunu cevaplayan Haluk İpek, kesin bir karar almadıklarını ve çalışmalarını sürdürdüklerini bildirerek, gazetecileri yaptıkları haberler dolayısıyla eleştirdi. 
     İpek, ''AK Parti, zina konusunda bir önerge vereceğini açıkladı mı Evet... Peki bundan vazgeçtiği konusunda bir açıklama yaptı mı Hayır... Ama siz bizim adımıza yazdınız'' dedi. 
     Gazetecilerin CHP Genel Başkanı Deniz Baykal'ın bu yöndeki açıklamalarını hatırlatması üzerine de İpek ''Sayın Baykal, alt ve üst komisyonlarda uyumlu çalıştık. İki madde üzerinde de anlaştık. Bundan sonraki maddelerde de mutabakat arayalım, ortak önerge verelim. Hatta zina konusunda bile birlikte çalışıp mutabık kalabiliriz dedi'' diye konuştu. 
     
</TEXT>
</DOC>
