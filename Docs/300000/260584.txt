<DOC>
<DOCNO> 260584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sontur07.html </URL>
<DATE> 2004/08/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yerli üretim tramvay sayısı 4'e çıktı... 
</HEADLINE>
<TEXT>

     İstanbul Ulaşım A.Ş. tarafından 2000 yılında ''RTE 2000'' adıyla üretilen ilk yerli tramvayın sayısı 4'e çıktı. 
     İstanbul Ulaşım A.Ş. Genel Müdürü Adnan Çelik, AA muhabirine yaptığı açıklamada, şirketin araç-gereç, yol mühendisliği, işletme, elektrik ve elektronik sistemler, kataner, skada ve sinyalizasyon konusunda ciddi anlamda insan kaynağı, bilgi ve tecrübe birikimine sahip olduğunu, bu birikimi iç piyasada ihtiyaç duyulan vagonların üretimini sağlamak amacıyla kullanmak istediklerini söyledi. 
     Bu amaçla başlatılan çalışma çerçevesinde ilk yerli tramvayın 2000 yılında üretilerek Zeytinburnu-Eminönü hattında çalışmaya başladığını anlatan Çelik, bugüne kadar yaklaşık 150 bin kilometre yol yapan bu tramvayda herhangi bir problem çıkmadığını ve son derece yüksek performansla çalıştığını kaydetti. 
     Çelik, 3 tramvayın daha atölye çalışmasının başladığını ve bunlardan 2'sinin bittiğini, 1'inin de iç döşemesinin tamamlanmak üzere olduğunu söyledi. 
     ''Hiçbir zaman kendi aracımızı kendimiz üreteceğiz iddiasında değiliz'' diyen Çelik, şunları kaydetti 
     ''Önümüzdeki yıllarda hem İstanbul, hem de Türkiye genelinde ciddi raylı sistem yatırımları ve dolayısıyla araç ihtiyaçları olacak. Bu araçları hep yurtdışından yüksek maliyetli kredilerle almak, bu ülke kaynaklarını ciddi anlamda zorlar ve haksızlık olur. İşsizliğin kol gezdiği bir ülkede, sinerji oluşturarak, yeni istihdam alanları yaratmamız gerekiyor. Yaptığımız çalışma, bu amaca yönelik. Hedefimiz, ürettiğimiz prototip araçları projelendirdikten sonra iç piyasada üretimini sağlatmayı hedefliyoruz.'' 
     
     ''ARAÇLAR YENİ HATLARDA KULLANILACAK'' 
     Adnan Çelik, yerli üretimin daha ucuz olduğuna da işaret ederek, ''Yerli araçların maliyeti, aynı özellikleri taşıyan ithal araçlardan yüzde 50 daha ucuz'' dedi. 
     Çelik, yerli üretim 4 aracın yüksek tabanlı olarak inşa edilen Sultançifliği-Vezneciler ve Esenler-Bağcılar gibi yeni yapılan hatlarda kullanılacağını bildirdi. 
     
</TEXT>
</DOC>
