<DOC>
<DOCNO> 266303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonsiy08.html </URL>
<DATE> 2004/08/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Edelman Irak'ta demokrasiyi oturtmaya çalışıyoruz 
</HEADLINE>
<TEXT>

     ABD'nin Ankara Büyükelçisi Eric Edelman, ''Irak'ta iç barışı sağlamaya ve demokrasiyi oturtmaya çalışıyoruz'' dedi. 
     Karadeniz Bölgesi'ne yaptığı ziyaret kapsamında Ordu'ya gelen Edelman, Vali Kemal Yazıcıoğlu'nu makamında ziyaret etti. Bölgeyi tanımak istediğini anlatan Edelman, eşinin de bu yöndeki isteği üzerine böyle bir geziye çıktığını söyledi. 
     Ziyaret sırasında basın mensuplarının sorularını yanıtlayan Edelman, terör örgütü PKK KONGRA-GEL'den ayrılarak PWD adıyla ayrı bir örgüt kuran terörist Osman Öcalan'a ABD'nin destek verdiği yolundaki söylemlerin hatırlatılması üzerine, bunun doğru olmadığını ifade etti. 
     Türkiye'nin terörle mücadelesinde her zaman yanında olduklarını ifade eden Edelman, ''PKK ve şimdi başka isim almış bu örgütü her zaman terör örgütü listemize koyduk'' dedi. 
     Edelman, Irak'ta yaşanan gelişmelerle ilgili bir soru üzerine ise ''Biz, şu anda Necef'te ve ülkenin daha bir çok yerinde huzuru sağlamak için çalışıyoruz. Irak'ta iç barışı ve demokrasiyi oturtmaya çalışıyoruz. Askerlerimizin şu anda bunları yapmaktan başka şansları yok'' diye konuştu. 
     ABD'nin Ortadoğu politikalarının bazı çevrelerce eleştirildiğini de belirten Edelman, şunları kaydetti 
     ''Ama bakın bugün insan hakları ve demokrasi buralarda konuşulmaya başlandı. Bundan 3-4 yıl önce bunların adı geçmiyordu. Şimdi, 'kadınlara daha fazla hak nasıl verilir' diye düşünülüyor. Ortadoğu'da demokrasiyi ve insan haklarını yerleştirmek gerek. Gelecek 5 yıl içinde neler olur onu kestirmek güç, ama Türkiye'nin bölgede önemli bir güç olması bize ışık veriyor.'' Edelman, Türkiye'nin özellikle AB'ye uyum sürecinde gerçekleştirdiği reformlardan memnuniyet duyduklarını da belirterek, ''Bu nedenle Ortadoğu'ya örnek bir ülke'' dedi. 
     Büyükelçi Edelman daha sonra Vali Yardımcısı Ali Yener'le birlikte Çambaşı Yaylası'nı gezdi. 
     
</TEXT>
</DOC>
