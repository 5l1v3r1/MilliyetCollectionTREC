<DOC>
<DOCNO> 291528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur23.html </URL>
<DATE> 2004/11/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Bacağına demir çubuk batan çocuk öldü 
</HEADLINE>
<TEXT>

     İzmir'in Ödemiş İlçesi'nde inşaatta oynarken bacağına demir çubuk batan 12 yaşındaki Murat Turan, aşırı kan kaybı nedeniyle öldü. 
     Alınan bilgiye göre, Ödemiş Efe Konut İlköğretim Okulu 6. sınıf öğrencisi Murat Turan, 1013 sokakta Mehmet Akkoyun'a ait inşaat halindeki binada oynarken yere düştü ve Turan'ın sağ baldırına demir çubuk battı. 
     Çevrede bulunanlardan yardım isteyen Turan, ambulansla Ödemiş Devlet Hastanesi'ne kaldırıldı. 
     Ameliyata alınan ve aşırı kan kaybettiği öğrenilen Turan, kurtarılamadı. 
     Oğullarının ölüm haberini alarak hastaneye gelen Şevki-Havva Turan çifti, sinir krizi geçirdi. 
     Tek çocuklarını kaybetmenin acısını yaşayan inşaat ustası Şevki Turan ile eşi Havva Turan, yakınları tarafından teselli edildi. 
     Ödemiş Cumhuriyet Başsavcılığı'nın olayla ilgili soruşturma başlattığı bildirildi. 
     
</TEXT>
</DOC>
