<DOC>
<DOCNO> 278830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/spor/ydilmen.html </URL>
<DATE> 2004/10/10/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Doğru işler 
</HEADLINE>
<TEXT>



Böylesine zayıf takımlara karşı iyi konsantre olmak, iyi futbol oynamak biraz zor. Ancak iyi futbol 1-0 iken değil, 2-0'ı bulduktan sonra ortaya çıkabilir. İki fark sonrası savunma yapan takımlar oyun disiplininden koparlar ve skor büyür. İkinci gole kadar rakip hep direndi. Grubun değil, dünya futbolunun en zayıf takımlarından biri olan Kazakistan fizik kapasitesinin yetersizliği, yetenekli oyuncularının bulunmaması nedeniyle atak yapma şansı da yakalayamadı. Sadece bekledi. Biz dörtlü savunma, önde iki ön libero Hüseyin - Serkan, onların önünde üçlü, solda Nihat, ortada Necati, sağda Gökdeniz, önlerinde Fatih Tekke. Katı savunma yapan takımlara karşı iki tane şık vardır ya kanatlardan gideceksiniz, ya da ceza sahası dışından şut atacaksınız. Buna müsait oyuncular oynattı Ersun hoca. İlki tutmadı, kanatlardan gidilemedi. Ancak iki ceza sahası şutuyla da maç koptu. İşte o an Gürcistan maçı aklıma gelmedi değil. Kalitesi biraz daha iyi olan Gürcistan'a karşı bu düzenle oynansa ve topa vuran oyuncularla oynansa sonuç farklı olabilirdi. 
Sahanın ıslak olması, arkadaki dörtlünün önlerindeki iki ön liberonun pas yüzdelerinin düşük olması ve sürekli top kaptırmaları, pozisyon üretmemizi engelledi. 
İkinci yarının başında Ersun hoca, Gökdeniz ile Nihat'ın yerini değiştirdi. bu hamle olumlu etki yarattı. Bu doğrusuna ikinci golden sonra havlu atan rakibine karşı bir ofansif oyuncu daha sokarak bu kez Nihat'ı, Fatih'in yanına çekti, arkalarına da Necati, Tuncay, Hasan Şaş gibi ofansif oyuncuları koydu. Bu da başka doğruydu. Çünkü rakip maçı bırakmıştı. 2-0'dan sonra 7-8 net pozisyon oldu. Penaltıyı kaçıran Fatih için eski ağabeyi olarak Allah'ıma dua ettim gol atsın diye. Çünkü bunu hakediyordu. İlk yarıda hücuma çıkmayan Ümit Özat, ikinci yarıda adeta Kazakistan sol tarafını yerle bir etti. Getirdiği tüm toplar tehlikeye dönüştü. Doğrularla gıcık maçı aştık. Artık Danimarka'dan alacağımız bir puan bizim için çok önemli olacak. 



</TEXT>
</DOC>
