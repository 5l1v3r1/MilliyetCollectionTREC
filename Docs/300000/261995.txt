<DOC>
<DOCNO> 261995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun12.html </URL>
<DATE> 2004/08/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kerry'de aynı çıktı Irak Savaşı'na destek verirmiş... 
</HEADLINE>
<TEXT>

     ABD'de 2 Kasım'da yapılacak başkanlık seçiminin Demokrat Partili adayı Senatör John Kerry, koalisyon güçlerinin Irak'ta kitle imha silahlarını bulamayacağını bilse bile kongrede Irak savaşına destek yönünde karar vereceğini söyledi. 
     Arizona'da Grand Canyon'da seçim kampanyasını sürdüren Kerry, bu açıklamayı, Cumhuriyetçi Partili rakibi ABD Başkanı George W. Bush'un, ''pozisyonunu açıkça ortaya koy'' şeklindeki meydan okumasının ardından yaptı. 
     Kerry, ABD Başkanı seçilirse amacının, diplomasi ve dış yardım aracılığıyla ilk 6 ay içinde Irak'taki Amerikan askerlerinin sayısını azaltmak olacağını da söyledi. Massachussetts Senatörü Kerry, Boston'da geçen ay yapılan Demokrat Parti kongresinden bu yana, Senato'da Ekim 2002'de yapılan oylamada neden Irak savaşına destek yönünde oy kullandığı ve daha sonra başka bir oylamada savaşa parasal destek sağlanmasına karşı oy kullandığına açık yanıt vermeye zorlanıyor. 
     Başkan Bush, Kerry'nin savaşa ilişkin tutumu hakkında karışık mesajlar verdiğini söylemiş, Irak'a ilişkin bugünkü bilgiler ışığında pozisyonunu açıkça ortaya koymasını istemişti. 
     Kerry, Bush'un bu meydan okumasına karşılık, ''Evet, oyumu yine Irak savaşına yetki için kullanırdım. Başkanın böyle bir yetkiyi alma hakkı olduğuna inanıyorum'' dedi. 
     Ancak Kerry, Bush ve yardımcılarının savaşı yönetmekte başarısız olduğunu savundu. Kerry, Bush yönetimi yetkililerine eleştirilerini, ''Neden barışı kazanma planımız olmadan savaşa koştuk Neden yanlış istihbarata dayanarak ve Amerika'ya gerçekleri anlatmak için gereken çabayı sarf etmeden savaşa giriştik Neden savaşa nasıl gideceğimiz konusunda Amerika'yı yanılttık Neden Amerikan askerlerine destek için masaya diğer ülkeleri getiremedik '' sorularıyla yöneltti. 
     Kerry, Senato'da Irak işgaline 87 milyar dolarlık ek bütçe tasarısına neden karşı çıktığına ise açık bir cevap vermedi. 
     Bazı yorumcular, geçen sonbaharda yapılan bu oylama sırasında Demokrat Parti içindeki ön yarışta anketlerde, Irak savaşı karşıtlığıyla ön plana çıkan sol kanat adayı Howard Dean'in önde gittiğini hatırlatarak, bu hassas dönemde Kerry'nin, ''Dean'den geri kalmamak için'' tasarıya karşı çıktığını savunuyorlar. 
     
</TEXT>
</DOC>
