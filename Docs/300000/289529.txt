<DOC>
<DOCNO> 289529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko23.html </URL>
<DATE> 2004/11/17/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
The Economist Türkiye dünyanın yaşanmaya değer 50. ülkesi 
</HEADLINE>
<TEXT>

     Dilek Kocabaş AA 

İngiltere'nin saygın haftalık ekonomi ve siyaset dergisi The Economist tarafından yapılan ve İrlanda Cumhuriyeti'nin birinci olduğu ''dünyanın en çok yaşanmaya değer devletleri'' anketinde, Türkiye yaşam kalitesi endeksine göre ellinci sırada yer aldı. 
     Yaşam kalitesi kriterlerine göre 6286 puan alan Türkiye'ye karşılık birinci sıradaki İrlanda Cumhuriyeti'nin puanı ise 8333 oldu. 
     Listede yaşam kalitesi endeksine göre ikinci sırada İsviçre yer alırken, Norveç üçüncü, Lüksemburg dördüncü, İsveç beşinci, Avustralya altıncı, İzlanda yedinci, İtalya sekizinci, Danimarka dokuzuncu ve İspanya da onuncu sıraya yerleşti. 
     Dünyanın en rahat yaşanan ülkelerinden biri olarak bilinen ABD yaşam kalitesi endeksinde ancak 13. sırada yer bulabilirken, Kanada 14., Yeni Zelanda 15., Avusturya 20., Yunanistan 22., Kıbrıs Rum kesimi 23. olabildi. 
     Belçika, Fransa ve Almanya 24, 25 ve 26. sıraları paylaşırken, İngiltere ise ancak 29. olabildi. 
     111 ülkenin yer aldığı listenin en son beş sırasını ise, Tacikistan, Nijerya, Botswana, Haiti ve Zimbabwe paylaştılar. 
     Economist, listeyi bir de ülkelerin satınalma gücü paritesiyle kişi başına düşen milli gelirlerini esas alarak düzenledi. Bu sıralamaya göre listenin birinci sırasına kişi başına 54 bin 690 dolar düşen Lüksemburg otururken, ikinciliği adam başına 41 bin 529 dolar milli gelire sahip ABD aldı. Yaşam kalitesi endeksinin birincisi olan İrlanda bu sıralamada dördüncü ve ikincisi İsviçre yedinci olurken listenin üçüncüsü Norveç GSHM'ye göre de üçüncülük sırasını korumayı başardı. 
     Türkiye GSHM sıralamasına göre yaşam kalitesi endeksinde ilk 50'de olan yerini koruyamadı ve kişi başına düşen 8209 dolarlık geliriyle ancak 61. sırada yer alabildi. 
     Satınalma gücü paritesiyle kişi başına düşen milli gelir sıralamasına göre de listenin son sırasında 672 dolarlık geliriyle Tanzanya yer aldı. Tanzanya'nın üzerinde ise Nijerya, Tacikistan, Uganda ve Haiti sıralandı. 
     
</TEXT>
</DOC>
