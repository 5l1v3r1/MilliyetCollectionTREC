<DOC>
<DOCNO> 283533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur13.html </URL>
<DATE> 2004/10/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Trafik kazası 11'i öğrenci, 15 kişi yaralandı 
</HEADLINE>
<TEXT>

     Kastamonu'da bir yolcu minibüsünün kamyona çarpması sonucu meydana gelen trafik kazasında, 11'i öğrenci, 15 kişi yaralandı. 
     AA muhabirinin aldığı bilgiye göre, Kastamonu-Taşköprü karayolunun Diyanet Kız Yurdu yakınlarında, Şükrü Şenel'in kullandığı 37 PC 916 plakalı yolcu minibüsü, sürücüsünün kimliği açıklanmayan 37 EY 521 plakalı tomruk yüklü kamyona arkadan çarptı. 
     Kazada, minibüs sürücüsü Şenel ile yolculardan Mustafa Akgün, Hüseyin Demir, Sadık Küçük ile lise ve yüksekokul öğrencileri Eyüp Bilgin, Furkan Yükseloğlu, Erkan Başören, Murat Türker Tulum, Ayhan Acar, Fatih Taşkın, Hakan Demir, Hasan Erkeç, Hasan Emre, ilköğretimde okuyan öğrenciler Sedat Akgün, Sinan Akgün yaralandı. 
     Kastamonu SSK Hastanesi'nde ilk müdahaleleri yapılan yaralılar, daha sonra Kastamonu Devlet Hastanesi'nde tedavi altına alındılar. 
     Kazanın ardından hastaneye gelen Milli Eğitim Müdürü Yusuf Sezer ile beraberindeki şube müdürleri, öğrencilerin ailelerini sakinleştirmeye çalıştılar. 
     Polis yetkilileri, olayla ilgili soruşturmanın başlatıldığını bildirdiler. 
     
</TEXT>
</DOC>
