<DOC>
<DOCNO> 275685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo29.html </URL>
<DATE> 2004/09/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Athletic Bilbao, Trabzonspor maçına kilitlendi... 
</HEADLINE>
<TEXT>

     Avrupa kupalarında 6 yıl aradan sonra mücadele eden Athletic Bilbao, UEFA Kupası 1. tur rövanşında perşembe günü yapacağı Trabzonspor maçına kilitlendi. 
     Trabzonspor maçı için şu ana dek 32 bin biletin satıldığı açıklanırken, maç saatine kadar seyirci sayısının 40 bini bulması bekleniyor. 
     Kırmızı-beyazlı takımın taraftarları Trabzonspor'un ilk maçtaki 3-2'lik galibiyeti nedeniyle Athletic Bilbao'yu Karadeniz temsilcisi önünde şanssız görüyor. 2051 taraftarın katıldığı bir ankette, İspanyol taraftarların yüzde 34'ü 'şanslar eşit' derken, yüzde 29'u 'turu geçmek zor', yüzde 13'ü 'tur çok zor', yüzde 21'de 'tur kolay' yönünde oy kullandı. 
     Ligin 5. haftasında Real Madrid'i yenerek ilk galibiyetini alan kırmızı-beyazlı takımda, futbolcular taraftarlardan Real Madrid maçındaki havanın Trabzonspor karşılaşmasında da yaratılmasını istediler. 
     Bu arada Kulüp Başkanı Fernando Lamikiz, futbolcularıyla bugün toplantı yaparak Athletic Bilbao için Trabzonspor maçının ne kadar önemli olduğunu anlattı. 
     
     İSPANYOL EKİBİN AVRUPA KARNESİ 
     Athletic Bilbao'nun Avrupa kupalarındaki en büyük başarısı 1976-77 sezonunda Juventus ile UEFA Kupası'nda final oynaması. Kırmızı-beyazlı takım, kupayı İtalyan temsilcisine kaptırmıştı. 
     İspanyol ekibi, UEFA Kupası'nda sahasında oynadığı son 12 maçta yenilgi yüzü görmedi. 11 maçta sahadan galibiyetle ayrılan Athletic Bilbao, 1997-98 sezonunda İngiliz temsilcisi Aston Villa ile golsüz berabere kaldı. 
     8 lig şampiyonluğu bulunan, 24 kez de İspanya Kupası'nı kazanan Athletic Bilbao, Türk takımlarıyla da Avrupa kupalarında 2 kez karşı karşıya geldi. 
     Kırmızı-beyazlılar, Şampiyonlar Ligi'nde 1998-99 sezonunda karşılaştığı Galatasaray'a İstanbul'da 2-1 yenilirken, İspanya'da 1-0 galip gelmişti. 
     
     ZİYA DOĞAN İÇİN ÖZEL RÖVANŞ 
     Beşiktaş ile de 1985-86 sezonunda UEFA Kupası'nda eşleşen Athletic Bilbao, 1-0 ve 4-1'lik skorlarla siyah-beyazlıları elemişti. 
     Bu arada, Trabzonspor'un teknik direktörü olarak İspanyol ekibini saf dışı bırakma uğraşında olan Ziya Doğan, 1985-86 sezonunda futbolcu olarak Beşiktaş'ın kadrosunda yer alıyordu. Ancak Doğan, sakatlığı nedeniyle İspanyol ekibiyle yapılan iki maçta da forma giyememişti. 
     
</TEXT>
</DOC>
