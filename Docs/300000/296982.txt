<DOC>
<DOCNO> 296982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun04.html </URL>
<DATE> 2004/12/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
'Arafat doğal nedenlerle ölmedi' 
</HEADLINE>
<TEXT>

     Geçen ay Paris'te ölen Filistin lideri Yaser Arafat'ın sağlık dosyası, Filistin Yönetimi'ne teslim edildi. 
     Fransız yetkililerden dosyaları alan Arafat'ın yeğeni Nasır El Kidva, Arafat'ın ölümünde, teşhis konulamamasının etkili olduğunu ve amcasının doğal olmayan nedenlerle öldüğünü söyledi. 
     Arafat'ın yeğeni ve Filistin'in Birleşmiş Milletler Temsilcisi Nasır El Kidva, 558 sayfalık dosya ve Filistin liderine ait röntgen filmlerini, geçici Filistin Devlet Başkanı Ruhi Fettuh'a teslim etti. 
     Ramallah'ta bir basın toplantısı düzenleyen El Kidva, Fransız doktorların zehirlenme olasılığını açıkça reddedemediklerine dikkat çekti. 
     Fransız doktorlar, Arafat'ın vücudunda bilinen bir zehire rastlamadıklarını’ açıklamıştı. 
     Filistinli yetkililerin 11 kasımda ölen Arafat'ın sağlık belgelerini kamuoyuna açıklaması bekleniyor. 

     
</TEXT>
</DOC>
