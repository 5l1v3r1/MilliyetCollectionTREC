<DOC>
<DOCNO> 252073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/spor/spo04.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Atay Aktuğ'dan transfer raporu 
</HEADLINE>
<TEXT>


Trabzon Kulübü Başkanı, temasta oldukları Marco Aurelio, Adem Koçak ve Musa Büyük'ün durumu hakkında bilgi verdi 


'Fener'le görüşüyoruz' 
BORDO - Mavili kulübün başkanı Atay Aktuğ, Fenerbahçe'nin yabancı transferine bağlı olarak yeni sezonda kiralama ihtimali bulunduğu Aurelio için devrede olduklarını söyledi. Aktuğ, "Ben Fenerbahçe ile görüşmedim, ancak konuşan arkadaşlarımız var. Fenerbahçe, 'Bırakırsak verebiliriz' demiş. Adem Koçak için Ankaragücü ile görüştük. Her an yeniden bir araya gelebiliriz" dedi. 

'Tek eksik Batista' 
ESKİ oyuncuları G.Koreli Young ile anlaştıklarını hatırlatan Aktuğ, "Kulübünden son bir haber bekliyoruz. Musa Büyük için de İstanbulspor'daki belirsizliğin sona ermesinden sonra yeniden harekete geçeceğiz" diye konuştu. Trabzonspor Başkanı, "Bir - iki tane daha oyuncu alarak transferi kapatacağız. Hocamızın verdiği listesinden sadece Batista'yı kadromuza katamadık" diye konuştu. 

Trabzonspor Almanya'da 
KARADENİZ ekibi dün sabah ikinci etap kamp çalışmaları için İstanbul üzerinden Almanya'ya gitti. Bordo - Mavililer ayağının tozuyla idmana çıktı. Çalışmaya özel işleri nedeniyle Belçika'da olan Yattara ve milli takım kampında bulunan Emre Aygün dışındaki tüm futbolcular katıldı. Antrenmanı gurbetçiler de izledi. 

Serkan'dan, Doğan'a sitem 

ADANASPOR'DAN transfer edilmesinin ardından Bolu Gerede kampında sakat çıkması nedeniyle geri gönderilen Serkan Bekiroğlu, Teknik Direktör Ziya Doğan'ı eleştirdi. Hayal kırıklığı yaşadığını belirten genç oyuncu, "Gerede kampında aşırı yükleme nedeniyle kasıklarımda ağrılar meydana geldi. Fakat bir hafta içinde iyileşip, normale dönebilirdim. Trabzonspor'a Ziya Doğan için gelmiştim. Ne yazık ki kendisi Malatyaspor'da olduğu gibi beni yine kenara itti" dedi. 

Lens'in gözdesi Mehmet Yılmaz 

FRANSA'NIN Lens kulübünün, Mehmet Yılmaz'a talip olduğu öğrenildi. Bu teklifin menajerler vasıtasıyla Bordo - Mavili yönetime iletileceği bildirildi. Mukavelesindeki şartlar iyileştirilmediği için keyfi kaçan Mehmet Yılmaz, "Trabzonspor'da kalmak isterim. Fakat çok cazip bir öneri gelmesi ve kulübümün de istemesi halinde yurt dışına gidip ülkemi en iyi şekilde temsil etmek isterim" diye konuştu. 



</TEXT>
</DOC>
