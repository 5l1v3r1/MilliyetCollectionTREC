<DOC>
<DOCNO> 287917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/siyaset/siy02.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de 'ilahi' kavgası 
</HEADLINE>
<TEXT>


Meclis Üyeler Lokantası'ndaki iftarda, AKP'lilerin yanındaki Boşnak öğrenciler ilahi söyleyince, CHP'liler müdahale etti. Çıkan arbede güçlükle yatıştırıldı 

ÖNDER YILMAZ Ankara 


TBMM'de Meclis Üyeler Lokantası'nda, AKP'li milletvekillerinin yanındaki Boşnak öğrencilerin ilahi okumasına CHP'liler tepki gösterince kavga çıktı. CHP Balıkesir Milletvekili Orhan Sür ile Malatya Milletvekili Muharrem Kılıç, dün akşam yemeğini Meclis Üyeler Lokantası'nda yemek istedi. AKP İstanbul Milletvekili Hüseyin Kansu ve Manisa Milletvekili Hakan Taşçı, yanlarında Boşnak öğrencilerle birlikte iftar için lokantaya geldi. İftarın ardından AKP'lilerin yanındaki Boşnak öğrenciler ilahi okumaya başladı. Sür, AKP'lileri "Yanlış yapıyorsunuz, burası TBMM ve bir adabı var. İlahi okunmak için doğru bir yer değil" uyarısında bulundu. AKP'li Taşçı, CHP'lilerin üzerine yürüyerek, "Ne var bunda. Siz karışamazsınız. CHP'liler hep böylesiniz. Hepiniz terbiyesizsiniz" dedi. Taşçı'nın sözleri üzerine kısa süren bir arbede yaşandı. Sür'ün ellerinde küçük sıyrıklar oluşmasına neden olan arbede, diğer milletvekillerinin araya girmesiyle yatıştırıldı. AKP Manisa Milletvekili Hakan Taşçı, Sür'ün kendilerine tekme attığını savunarak, "Biz 'Yurtdışından gelen misafirlere terbiyesizlik yapıyorsunuz' dedik. Sür de 'Burası tekke değil' dedi. Arbedede bize tekme atmaya kalkıştı. Dengesini kaybetti ve elini kapıya çarptı" diye konuştu. 





</TEXT>
</DOC>
