<DOC>
<DOCNO> 258771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonsiy03.html </URL>
<DATE> 2004/07/28/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Erdoğan Tahran'da... Sadabat Sarayı'nda resmi karşılama... 
</HEADLINE>
<TEXT>

     İran'a 3 günlük ziyaret gerçekleştiren Başbakan Recep Tayyip Erdoğan'ın ilk gününde, resmi karşılama töreni düzenlendi. 
     Sadabat Sarayı Cumhuri İslami Binası'nda düzenlenen törende Başbakan Erdoğan'ı, Cumhurbaşkanı birinci Yardımcısı Muhammed Rıza Aref karşıladı. İki ülke marşlarının okunmasının ardından Erdoğan, tören kıtasını selamladı. Daha sonra görüşmelerin yapılacağı salona geçildi. 
     Aref, burada yaptığı kısa açıklamada, ''Kardeşim'' diye hitap ettiği Başbakan Erdoğan ve beraberindeki heyetin İran'da bulunmasından duyduğu memnuniyeti dile getirdi. Türkiye'nin, İran'ın dış politikasında önemli bir yere sahip olduğunu ifade eden Aref, son yıllarda 2 ülke arasındaki ilişkilerin yüksek bir seviyede seyrettiğini, ekonomik ilişkilerin de gelişmeye başladığını söyledi. 
     Geçen yıl Türkiye'ye yaptıkları ziyarette, orta vadede 5 milyar dolarlık ticaret hacminin öngörüldüğünü anımsatan Aref, Erdoğan'ın buradaki temaslarında bu oranın yakalanması için ilişkilerin gözden geçirileceğini ve bazı anlaşmaların yapılabileceğini ümit ettiğini belitti. 
     Enerji, telekomünikasyon ve bayındırlık alanlarında iki ülke arasında işbirliği bulunduğunu dile getiren Aref, ayrıca bölgesel ve uluslararası konuların da değerlendirileceğini, Irak, Afganistan ve Filistin konularının da gündeme geleceğini bildirdi. 
     Aref, görüşmelerin iki ülke için hayırlı olması dileğinde bulundu. 
     Daha sonra basın mensuplarının tek soru sormaları istendi. Türk gazetecinin, ''Kuzey Irak'ta Kürt Devleti kurma girişimleri var. Buna karşı Türkiye ile birlikte hareket etmeyi düşünüyor musunuz Ayrıca PKK-Kontragel'i terör listesine alacak mısınız '' sorusuna Aref, kesinlikle bu konuların iki taraf isterse fikir teatisinde bulunulacağını söyledi. 
     Bu arada, İranlı tercümanın, ''PKK-Kontragel'i terör listesine alacak mısınız '' sorusunu, ''PKK-Kontragel'i görüşecek misiniz '' şeklinde çevirdiği öğrenildi. 
     Başbakan Erdoğan'dan ayrı bir araçla Saray'a gelen eşi Emine Erdoğan'ı da Aref'in eşi Mürevic hanım karşıladı. 
     
</TEXT>
</DOC>
