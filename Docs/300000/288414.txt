<DOC>
<DOCNO> 288414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur19.html </URL>
<DATE> 2004/11/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Yola dökülen hamsi kazaya neden oldu... 
</HEADLINE>
<TEXT>

     Giresun'un Görele İlçesi'nde yola hamsi dökülmesi sonucu meydana gelen trafik kazasında 3 kişi yaralandı. 
     Alınan bilgiye göre, ilçenin Çavuşlu Beldesi Sahil Yolu mevkiinde, Dursun Ali Angın 33 yönetimindeki 61 AE 630 plakalı otomobil, önünde seyreden Serkan Seka 42 yönetimindeki 61 K 29 plakalı kamyonunun kasasından düşen hamsinin yolu kayganlaştırması sonucu kontrolden çıkarak şarampole devrildi. 
     Kazada yaralanan Şengül Angın 28 , Filiz 26 ve Nedim Karameşe 30 Görele Devlet Hastanesi'nde tedavi altına alındı. 
     
     KASTAMONU'DA DA BENZER KAZA 

     Kastamonu'da kamyonlardan dökülen hamsilerin üzerinden geçen kamyonetin devrilmesi sonucu 1 kişi yaralandı. 
     Giresun'da meydana gelen kazanın bir benzeri de Kastamonu'nun Cide İlçesi'nde meydana geldi. Balıkçıların ihtiyaç fazlası hamsiyi açık kasalı kamyonlara yükleyip, Trabzon'daki fabrikaya götürmeleri sırasında çok sayıda balık Cide-Kastamonu karayolunun özellikle rampa olan kesimlerine döküldü. 
     Cide-Kastamonu karayolunun Bereketli kavşağında, Ahmet Güloğlu'nun kullandığı 37 EC 641 plakalı kamyonet, dökülen hamsilerin yolu kayganlaştırması sonucu virajı alamayarak devrildi. 
     Kazada, kamyon sürücüsü Güloğlu yaralanarak, Cide Devlet Hastanesi'nde tedavi altına alındı. 
     Söz konusu bölgede kamyonlardan sürekli balık döküldüğünü ve kazalara sebebiyet verdiğini belirten vatandaşlar, trafik ekiplerinin bu yönde tedbir almalarını istediler. 
     
</TEXT>
</DOC>
