<DOC>
<DOCNO> 273497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/guncel/gun02.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zehir' gibi itiraf 
</HEADLINE>
<TEXT>


Çevre ve Orman Bakanlığı'nın, İskenderun Körfezi'nde 2 hafta önce batan "M V Ulla" adlı geminin çevre ve insan sağlığını tehdit eden zehirli atığıyla ilgili önlem almak için bugüne kadar bir eylem planı hazırlamadığı ortaya çıktı 

ANKARA Milliyet 

Greenpeace, İskenderun Körfezi'nde 4.5 yıllık bekleyişinin ardından 2200 ton toksik atık yüküyle beraber 15 gün önce sulara gömülen "M V Ulla" adlı gemi hakkında karar alamayan bürokrasiyi protesto etti. Çevre ve Orman Bakanlığı Müsteşar Yardımcısı Mustafa Öztürk, bürokratik yavaşlığı itiraf ederken "acil eylem planı"nın 20 gün içinde hazırlanacağını söyledi. 
Çevre ve Orman Bakanı Osman Pepe'nin halkı yanıltıcı açıklamalar yaptığını savunan Greenpeace üyesi Banu Dökmencibaşı, "Tüm Akdeniz zehirlenmek üzere. Bir yetkiliden gemideki toksik atığı ne zaman, nasıl çıkaracaklarını açıklamasını bekliyoruz" dedi. Müsteşar yardımcıları Öztürk ve Bünyamin Karaca, görüşmeyi kabul edince eyleme son verildi. Görüşmeden önce Greenpeace üyelerine çay ikram edildi. 

AİHM'ye gideriz 
Bakanlıktaki görüşmede, Dökmencibaşı, "Atık sertleşmiş de olsa kısa sürede çözülebilir ve deniz suyuna hızla karışabilir" dedi. Dökmencibaşı, İspanya ve Türkiye aleyhine Avrupa İnsan Hakları Mahkemesi'ne gidebileceklerini de ifade etti. 
Öztürk de ihmali olanlar hakkında soruşturma açılacağını belirterek, "Gemi geldiği gün gitmeliydi. Birileri alıkoymuştur. Bürokrasinin de suçları vardır, ağırdan alınmıştır" itirafında bulundu. 
Dökmencibaşı'nın, 15 gün geçmesine ve İspanya'dan gelen yardım teklifine rağmen atığı çıkarmak için bir şey yapılmadığını hatırlatması üzerine Öztürk, sinirlenerek herşeyi adım adım yaptıklarını savundu. 

Numune sonuçları merakla bekleniyor 

UFUK AKTUĞ Hatay DHA 
İskenderun Körfezi'nde 6 Eylül'de batan "M V Ulla"nın taşıdığı 2200 ton toksik atığın çevreye zarar verip vermediğinin belirlenmesi için bölgeden her gün su numuneleri alınıyor ve bunlar Adana Hıfzısıhha'ya gönderiliyor. İskenderun Asliye Hukuk Mahkemesi'ne başvuran İskenderun Çevre Koruma Derneği de geminin verdiği zararın tespitini istedi. Bilirkişi heyeti adına enkaza dalan Greenpeace üyesi üç dalgıcın aldığı iki numune, TÜBİTAK'la ODTÜ Erdemli Su Ürünleri Fakültesi'ne gönderildi. Greenpeace Toksik Maddeler Kampanyası Sorumlusu Banu Dökmecibaşı, şu anda gözle görülür bir tehlike olmadığını, sonuçların hafta sonuna doğru açıklanmasını beklediklerini söyledi. 


</TEXT>
</DOC>
