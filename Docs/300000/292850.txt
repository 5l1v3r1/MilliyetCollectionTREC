<DOC>
<DOCNO> 292850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sonspo09.html </URL>
<DATE> 2004/11/28/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Fenerbahçe taraftarları takımına küstü... 
</HEADLINE>
<TEXT>

     Kadıköy'de sezonun ilk haftalarında seyirci rekorları kıran Fenerbahçe'de, taraftarın maçlara olan ilgisi son haftalarda ilginç bir şekilde azaldı. 
     Fenerbahçe Şükrü Saracoğlu Stadı'nda son üç maçtaki seyirci sayılarında büyük oranlarda düşüş yaşandı. 
     Diyarbakırspor maçında yaklaşık 15 bin civarında taraftarın geldiği tribünler, Kadıköy'de Şampiyonlar Ligi'ndeki 2 maç da dahil olmak üzere yapılan ilk 5 maçlık periyotta ortalama 40 bin taraftarı ağırlamıştı. 
     Sezonun ilk maçında Samsunspor karşılaşmasında 41 bin 899 taraftarın doldurduğu tribünler, Şampiyonlar Ligi'ndeki AC Sparta Prag maçında 40 bin 528 kişiyi ağırladı. 
     Malatyaspor ve Denizlispor maçlarında 38 bin 542 taraftar Fenerbahçe Şükrü Saracoğlu Stadı'na gelirken, Şampiyonlar Ligi'nde Olympique Lyon ile yapılan maçta ise 41 bin 764 seyirci karşılaşmayı izledi. 
     
     SON 3 MAÇ SAYI DÜŞTÜ 

     Fenerbahçe'nin Kadıköy'de yaptığı son 3 maçta seyirci sayısı her geçen maç daha da azaldı. 
     Birinci Süper Lig'de sarı-lacivertlilerin sırasıyla yaptığı Sakaryaspor maçına 26 bin 578, Büyükşehir Belediyesi Ankaraspor maçına 21 bin 847 ve son olarak dün akşamki Diyarbakırspor maçına 15 bin civarında seyirci geldi. 
     
</TEXT>
</DOC>
