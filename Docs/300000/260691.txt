<DOC>
<DOCNO> 260691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/siyaset/axsiy02.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan emriyle gelen istifa 
</HEADLINE>
<TEXT>


Tren faciası sonrası 'yanlış can kaybı' açıklamasından sorumlu tutulan İl Sağlık Müdürü Aziz Öğütlü, Sağlık Bakanı emriyle istifa etti 

HABER MERKEZİ 


Hızlandırılmış tren faciasında 38 kişinin yaşamını yitirmesi kamuoyu baskısına karşın siyasal ve bürokratik kademelerde hiçbir istifaya neden olmazken, yanlış can kaybı açıklamasından sorumlu tutulan Sakarya İl Sağlık Müdürü Aziz Öğütlü istifaya zorlandı. 
Facianın ardından ölü ve yaralı sayısı hakkında bir merkezden açıklama yapılmazken, art arda çelişkili rakamlar geldi. Bilecik Valisi Ayhan Çevik, ölü sayısını sıcağı sıcağına 70 olarak duyurdu. Sağlık Bakanlığı Müsteşarı Necdet Ünivar da önce 128 kişinin öldüğünü açıkladı, ardından da 136 ve 112 rakamlarını dile getirdi. Sağlık Bakanlığı tarafından da rakamlar 138 ölü ve 74 yaralı olarak verildi. Anadolu Ajansı da ölü sayısını 139 olarak duyurdu. Rakamlar, Ulaştırma Bakanlığı'ndan yapılan açıklamayla bir anda düştü. 
Erdoğan'ın ertesi gün yaptığı değerlendirmede Ünüvar'a sinirlendiği kaydedildi. Ünüvar da ertesi gün yüksek rakamların yerel yetkililerin mükerrer sayımı sonucunda kamuoyuna yansıdığını, sorumlular hakkında yasal işlem başlatıldığını kaydetti. Bu gelişmelerin hemen ardından Öğütlü de istifa kararı aldığını bildirdi. 

Makamında imzaladı 
Kazanın ardından 13 gün geçmesine rağmen bugüne kadar sorumlulardan istifa yönünde herhangi bir adım atılmazken Öğütlü, Akdağ'ın emriyle görevinden ayrıldı. Akdağ'ın istifa dilekçesini Öğütlü'yü makamına çağırıp imzalattığı öne sürüldü. İstifasının izinde olduğu sırada kabul edildiğini belirten Öğütlü, "Bakan benden istifamı istedi. Direnecek halim yoktu. Ben de istifamı gönderdim" dedi. 
Öğütlü, şu açıklamayı yaptı "Bakanlık bugün dün bana istifamın kabul edildiğini bildirdi. Ben kamu vicdanını rahatlatmak için görevimden istifa ettim. Olayda sağlık elemanlarımız büyük özveriyle çalıştı. Ancak, rakam hatası yaptılar. Hatayı ben yapmış gibi kabul ederek istifa ettim." 


</TEXT>
</DOC>
