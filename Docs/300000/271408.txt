<DOC>
<DOCNO> 271408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonsiy15.html </URL>
<DATE> 2004/09/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Diyanet İşleri Başkanı, zina tartışmalarına girmek istemedi... 
</HEADLINE>
<TEXT>

     Diyanet İşleri Başkanı Prof. Dr. Ali Bardakoğlu, zinanın bütün dinlerde haram ve günah olduğunun tartışılmayacak kadar açık olduğunu, ancak zinanın hukuk düzeninde yasalarla cezai müeyyideye bağlanıp bağlanamayacağı veya nasıl cezalandırılacağının bundan ayrı bir konu olduğunu belirtti. 
     Prof. Dr. Bardakoğlu, ''yasama organına ve siyasete ait bir konudaki tartışmaların içine Diyanet İşleri Başkanlığı'nı çekerek konuyu karmaşık hale getirmeyi doğru bulmuyorum'' dedi. 
     Prof. Dr. Bardakoğlu, yaptığı yazılı açıklamada, bugün bazı basın-yayın organlarında Başkanlığa atfen bazı haber ve yorumlar yer alması üzerine bir açıklama yapılmasına lüzum görüldüğünü bildirdi. 
     Diyanet İşleri Başkanlığı'nın Anayasa'nın ve yasaların kendisine verdiği görev ve sorumluluğun bir parçası olarak toplumu din konusunda aydınlatırken ''hem din konusunda sağlıklı ve doğru bilgiyi, hem de Cumhuriyet'in temel ilkelerini, laik ve demokratik devlet yapısının gereklerini'' gözönüne aldığını belirten Bardakoğlu, bunu yaparken de daima kendi yasal alanında kalmaya ayrı bir özen gösterdiğini vurguladı. Bardakoğlu, bu nedenle son günlerde kamuoyunda yoğun biçimde tartışılan ''zinanın Ceza Kanunu'nda suç olarak yer alması'' tartışmalarına konunun yasamayı ve siyaseti ilgilendirmesi nedeniyle katılmadıklarını, konunun bu yönüne ilişkin bir açıklama ve yorum yapmayı da doğru bulmadıklarını bildirdi. Bardakoğlu, şöyle devam etti 
     ''Doğru bulmamaktadır, çünkü Cumhuriyetimizin temel ilkelerinden biri olan laiklik, dini konularda Diyanet İşleri Başkanlığı'nın açıklama yapmakla yetkili olduğunu, doğrudan yasama ve siyasetin alanına giren konularda ise dini kurumların ve din bilginlerinin açıklama ve yorum yapmasının doğru olmadığını ifade etmektedir. 
     Başkanlığımızın yasalarla belirlenmiş hizmet alanı, İslam dininin inanç, ibadet ve ahlak esaslarıdır. Başkanlığımız hizmetlerinde ve kamuoyuna yaptığı bütün açıklamalarında, laiklik ilkesine ve bu yasal çerçeveye uymaya ayrı bir özen göstermekte, aynı özeni diğer kurum ve şahıslardan, özellikle de basın ve yayın organlarımızdan da beklemektedir.'' 
     
     İLMİHAL'DEN YAPILAN ALINTI... 

     Bugün ulusal bir gazete ile bazı medya organlarında 1999 yılında yayımlanan ''İlmihal''den alıntı yapılarak Diyanet İşleri Başkanı'nın ya da Diyanet'in kamuoyunda yapılan tartışmalara katılması ve alanı dışındaki bir konuya alternatif bir öneri getirmesi şeklinde sunulmasının fevkalade yanıltıcı olduğunu vurgulayan Bardakoğlu, şunları kaydetti 
     ''Anılan kitapta yer verilen bilgiler, kişisel tercihlerden öte zina konusunda 14 asırlık İslam geleneğinde yer alan bilgi ve uygulamaların tanıtımı olup, başta dinin ana kaynakları olmak üzere hemen her dini metinde bulunan ortak bilgilerdir. Bütün bunlar din alanında kalan, dini bilginin sağlıklı üretimi ve yorumuyla doğrudan ilgili konular olup bu alanın uzmanlarınca tartışılması gereken hususlardır. Zinanın bütün dinlerde haram ve günah olduğu, tartışılmayacak kadar açıktır. Ancak zinanın hukuk düzeninde yasalarla cezai müeyyideye bağlanıp bağlanamayacağı veya nasıl cezalandırılacağı ise bundan ayrı bir konudur. Bu alanda hukukun ve siyasetin neyi nasıl yapacağı elbette ayrı bir süreçte ve zeminde olacaktır. 
     Bu itibarla yasama organına ve siyasete ait bir konudaki tartışmaların içine Diyanet İşleri Başkanlığı'nı çekerek konuyu karmaşık hale getirmeyi, özenle korumaya çalıştığımız ilkeler ve prensipler açısından doğru bulmuyorum.'' 
     
</TEXT>
</DOC>
