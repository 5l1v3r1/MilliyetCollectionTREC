<DOC>
<DOCNO> 267616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo29.html </URL>
<DATE> 2004/08/30/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Zehiroğlu Bu sezon üst sıraları zorlayan bir ekip olacağız... 
</HEADLINE>
<TEXT>

     Çaykur Rizespor Genel Kaptanı Yılmaz Zehiroğlu, bu sezon düşme korkusundan uzak, üst sıraları zorlayan bir ekip olacaklarını söyledi. 
     Zehiroğlu, AA muhabirine yaptığı açıklamada, oynadıkları dört maçta çok iyi mücadele ettiklerini, bu sezon ligde başarılı olacaklarını belirtti. 
     Samsunspor karşısında oynanan oyundan ve futbolcuların gösterdiği performanstan son derece memnun olduğunu ifade eden Zehiroğlu, ''Oynadığımız dört maç içerisinde, en iyi kaliteli ve gol pozisyonu en fazla olan karşılaşmayı oynadık. Bundan sonraki maçlarda futbolcularımızdan daha fazla başarı bekliyoruz'' dedi. 
     Zehiroğlu, takımda eksikler olduğunu, bunlar tamamlandığında takımın daha güçlü bir konuma geleceğini vurgulayarak, şöyle devam etti 
     ''Birlik ve beraberlik içerisinde bu takımı başarıya götüreceğiz. Bu sezon düşme korkusundan uzak, üst sıraları zorlayan bir ekip olacağız. Futbolcularımıza güveniyoruz, Çaykur Rizespor'u büyük başarılara taşıyacaklardır. Ümit milli takımın maçı nedeniyle futbolcularımıza 3 gün izin verdik. Haftaya deplasmanda oynayacağımız İstanbulspor maçı hazırlıklarına çarşamba gününden itibaren başlayacağız.'' Zehiroğlu, ayrıca transfer döneminin sona ereceği çarşamba gününe kadar bir veya iki kaliteli futbolcuyu kadrolarına katmayı planladıklarını söyledi. 
     
</TEXT>
</DOC>
