<DOC>
<DOCNO> 255182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur26.html </URL>
<DATE> 2004/07/13/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Eğitim-Sen, Sıhhiye Meydanı'nda miting yaptı... 
</HEADLINE>
<TEXT>

     Tüzüğünde ''anadilde eğitim'' ifadesine yer verdiği gerekçesiyle kapatma davası açılan Eğitim-Sen'in Genel Başkanı Alaaddin Dinçer, mahkemenin erteleme kararını eleştirerek, bunun ''hukuksal bir komedi'' olduğunu savundu. 
     Kapatma davasının görüleceği Adliye Sarayı önünde sabah saatlerinde toplanan Eğitim-Sen üyeleri, bazı sivil toplum örgütleri ve siyasi partilerden temsilciler, dava sonucunu Sıhhiye Meydanı'nda miting yaparak beklediler. 
     Dinçer ve yönetim kurulu üyelerinin duruşma sonrası miting alanına gelmesini bekleyen gruptakiler, halaylar çektiler, ''Eğitim-Sen kapatılamaz'', ''Anadilde eğitim engellenemez'' şeklinde sloganlar attılar. 
     Dinçer, duruşmanın ardından alana gelerek yaptığı konuşmada, davada, Cumhuriyet savcısının hazır bulunmadığını belirterek, taraflar oluşmadığı için itiraz ettiklerini, ancak mahkemenin itirazlarını reddettiğini belirtti. 
     4688 sayılı Kamu Görevlileri Sendika Yasası uyarınca davanın sendika yöneticilerine değil, tüzel kişiliğine açılması gerektiğine işaret eden Dinçer, davanın reddedilmesi gerekirken ertelendiğini savundu. Dinçer, ''Yargı bu davada hukuk uzmanlarına, hukuk kurallarına uygun olmayan bir tavır içinde davranmıştır'' iddiasında bulundu. 
     Sendikaya da tüzüğündeki ''anadilde eğitim'' ifadesini değiştirmesi için 60 gün süre verildiğini anımsatan Dinçer, ''Bir hukuk komedisi yaşanıyor. Yargıcın işletmesi gereken süreç, davanın usule aykırı olarak açıldığı için reddedilmesi yönünde olmalıydı'' dedi. 
     Birileri ısrar ediyor diye Eğitim-Sen'in kapatılamayacağını savunan Dinçer, ''Bu hukuksal komediye karşı Eğitim-Sen de bu davayı açanlara karşı dava açacak'' diye konuştu. 
     Dinçer'in, erteleme kararını açıkladığı sırada alandakiler ıslık ve alkışlarla kararı protesto ettiler. 
     KESK Genel Başkanı Sami Evren de Eğitim-Sen'in tabela örgütü olmadığını ve kapatılamayacağını bildirdi, hükümeti ve CHP'yi eleştirdi. 
     
     NOTLAR 

     Mitingde, Eğitim-Sen üyelerine, ÖDP, DEHAP gibi siyasi partiler ile bazı öğrenci kuruluşları, dernekler destek verdiler. 
     Miting alanında gruplar halinde kendi pankartları altında yerlerine alan gruplardan bazıları terör örgütünün elebaşı Abdullah Öcalan lehine sloganlar attı. Mitingde, Türkçe ve Kürtçe şarkılar eşliğinde halay çekildi. 
     Sıhhiye köprüsüne, çeşitli afişler asılırken, Ankara'nın sembolü Hitit Heykeli'ne de ''Ezilenlerin Sosyalist Platformu'' adlı grup tarafından döviz ve afişler asıldığı görüldü. 
     Miting nedeniyle çevik kuvvet ekipleri yoğun güvenlik önlemleri aldılar. 
     
</TEXT>
</DOC>
