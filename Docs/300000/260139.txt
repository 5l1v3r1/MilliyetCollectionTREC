<DOC>
<DOCNO> 260139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/spor/ydemirkol.html </URL>
<DATE> 2004/08/03/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Batıya kapanan pencere 
</HEADLINE>
<TEXT>


Galatasaray'ı yıllarca Türkiye'nin batıya, akılcılığa en yakın camiası olarak gördük. 2000'de zirveye vurmaları da bundandı. Olup biteni, bu yola bağlılıklarına yorduk. Kazanılan zaferlerin, bir peri masalı olmadığını anlatmaya çalıştık. Sistemi iyi uygulamanın bir sonucu olduğunu düşündük ve öyle olduğunu anlattık. Galatasaray, Türkiye'nin önünde bir örnekti. Her alan için önemli bir örnek. Zaman bize gösterdi ki, o camiayı var edenler buna hiç inanmamışlar. Hepsi bir masalmış. O günden bugüne geçen zaman her yönüyle, iyi giden işlerin bile bozulmasıyla bize hep bunu anlattı. Kulüple bağlarını koparmış, mitleşmiş, putlaşmış şahsiyetlerin yeniden kurtarıcı olarak getirilmesinden, maddi çöküşe kadar bin bir olay bize bunu gösterdi. Ay sonuna kadar gelecek krediler yılları devirdi. Ne gam. Ancak dibe vurulmamış meğer. Acı gerçek 100. yılda yüzümüze çarpacakmış. 
Şu bir gerçek ki, bu maceradaki hiçbir şey Ali Sami Yen Komedyası kadar iç yaralayıcı değil. Türk futbolunun en batısındaki kurumun nasıl olup da batılılık adına ne varsa yerle bir ettiğinin son noktası. Ne korkunç bir perde. 

UEFA'nın kapattığı stat 
Türkiye'nin batıya açılan penceresi geçen yıl maçlarını Olimpiyat Stadı'nda oynama kararı aldı. Sebep UEFA'nın artık Ali Sami Yen'de maç oynanmasına isyanıydı. O günlerde kulüp yetkilileri son iki senedir UEFA'yı nasıl zorla Ali Sami Yen'de oynamaya ikna ettiklerini anlatıyordu. Ama artık futbolun Avrupa'daki patronu "Yeter" demişti. "Bu stadda Şampiyonlar Ligi oynanmaz". Yoksa Galatasaray gider miydi Sami Yen'i bırakır mıydı Kupasını kaldırdığımız için belki bir 100 yıl daha övüneceğimiz birlik "Artık burada maç oynanmaz" diyordu. Galatasaray bundan sonra Olimpiyat Stadı'na gitti. O birliğin bu sene Şampiyonlar Ligi finalini verdiği stada. 
Sami Yen'in 2003 yazında yıkılmasıyla ilgili planların uygulanamayışı çok önemli değil. Plan buydu, ama olmadı, kredi bulunacaktı, ama bulunamadı. Bu da mesele değil. Olmadı işte. Sezon sonunda Galatasaray'ın 100. yılda Avrupa'ya gitme hakkını yıllar sonra kazanamayışı da çok önemli değil. Söylemeye gerek var mı Bu futbol, her şey olur. Şu 100. yıl meselesini de bırakın. Kutlanan 100. yıl değil. 100 yıllık muhteşem tarihtir. Türkiye'nin "futbolda" yüz yılını aynı renkle aynı isimle geçiren ilk kulübü olarak kutlanan, bu yıl değil, yüz yıllık yıkılmaz geçmişinizdir. Değil Avrupa'ya gitmemek Türkiye Ligi'nde men cezası almış olsanız ne fark eder Doyasıya kutlamanız gereken batıya açılan pencere olarak yaşadığınız yüz yılınızdır, 100. yılınız değil. Peki ya bu olup biten 
Bu yıl UEFA'yla işiniz olmadığı, Avrupa'da maç oynamayacağınız için UEFA'nın maç oynatmayacağını açıkladığı stada bir boya yapıp dönmek. İşte bu batıya açılan pencereye hiç ama hiç yakışmıyor. 
Bilmiyorum. Kimseye hiçbir birime, üniversiteye vs. güvenim kalmadı. Yüreğimin üzerinden tonlarca ağırlıkta hızlandırılmış bir tren geçti. Belki Sami Yen, bir depremde İstanbul'da ayakta kalacak son yapıdır, kim bilir Evet, belki de boşuna endişe ediyoruz. Sami Yen, belki bir depremde kaçmamız değil, gitmemiz gereken yerdir. Ama bu bir şeyi değiştirir mi Türkiye'nin en modern stadında, Şampiyonlar Ligi finalinin oynanacağı Türkiye'nin en büyük sportif yatırımında geçen bir yılın ardından bırakıp, boyanmış geçmişe dönmek, yolu parlak bir gelecek olanların seçimi olamaz. 

Yıkıldı bile 
Bu, hezimetlerden ya da zaferlerden dersler çıkaranların işi değil. Gazete sayfalarında yazarların kapıştırıldığı rapor palyaçoluklarına kadar giden durumun vahameti sizi de yaralamıyor mu Ben o iki muhteşem kupanın ışıltısı yolumuzu açar sanmıştım. Ne acı ki, o parlak ışık gözümüzü kör etmiş. Bu körlük, 2000'in UEFA ve Süper kupa şampiyonuna UEFA'nın bu yılki en büyük organizasyonunu verdiği stadı bıraktırıyor. Hiç düşünmüyorlar ki, UEFA bu kararı alırken, Galatasaray'ın yüz yılını da kutlamayı düşündü. Galatasaray o kupada olmasa da. Peki Galatasaray 100 yılda bunları düşünmeyerek mi batıya açılan pencere oldu. Bu geçmişteki başarılara dönmeye çalışırken, geçmişe gömülmektir. Unutmayın, Galatasaray UEFA kupasını Sami Yen'de değil Kopenhag'da, Süper Kupayı da Monaca'da kaldırdı. O yolu Mallorca'da, Dortmund'da, Leeds'te açtı. Ali Sami Yen'de değil. Galatasaray'ın başarıları ve geleceğini o boyanmış stada bağlamak bu kulübün hem geçmişine hem de geleceğine ihanettir. Ve bu olup biten aslında batıya açılan o pencerenin kapanmaya başladığının göstergesinden başka bir şey değildir. Vahim olan bu yıl Avrupa'da olmamak değil, Şampiyonlar Ligi finalinin oynanacağı stada arkanı dönmektir. 

Daum'un özrü 

Daum'un Volkan'dan özür dilediğini duydunuz mu Hadi özür biraz abartılı. Maçın doğal heyecanıyla hemen sonrasında yapılan abartılı bir açıklama olduğuna yönelik herhangi bir şey duydunuz mu Geçen pazardan bu yana Daum Volkan'ın adını ağzına aldı mı hiç Onunla ilgili görüşlerinin değiştiğine yönelik herhangi bir bilgi var mı elimizde Yoksa Daum, lige ve Şampiyonlar Ligi'ne kendisini dehşete düşüren bir kaleciyle mi girecek Komutan siperlerin yeterli derinlikte ve uzunlukta olmadığını düşünerek, bundan korkarak bir savaşa girerse, kazanma ihtimali nedir 

Özür değildi 
Bu sorun geride kalmış gibi görünse de Juventus maçından sonra anlaşıldı ki kapanmış bir defter değil. Seyircinin Volkan'a verdiği destekten maç yorumlarına kadar her yerde bu sorunun yaşadığı görülüyor. Volkan'la Daum birer rakipmiş gibi. Sanki Volkan, Del Piero'nun değil de Daum'un penaltısını kurtarmış gibi. Bu sanki kendisini dehşete düşüren Volkan'ın, Daum'dan aldığı intikamdı. Yorumlar böyle. Çünkü aslında Daum'un, Aziz Yıldırım'la yaptığı basın toplantısında dilediği özür, özür değildi. Hiçbir şeyi de çözmedi. 
Özrü söyledikleri için değildi. Nasıl, kimin aracılığıyla söylediği içindi. Bu krizin taraflarının beyinlerinde bitmeyen sorunun aksiydi aslında. Çünkü o özür aslında özür değildi. Tıpkı Volkan'la Daum'un arasında olan sorun gibi, yönetimle Alman çalıştırıcı arasındaki sorun da bitmiş değil. Her ne kadar kabak bu işin üstüne giden basının başında patladıysa da, yazılanların doğru olduğunu zaman gösterecek. Hep olduğu gibi. 

Galatasaray mucizesi 

Sonsuz maddi sıkıntılarla savaşan, stadı bile belli olmayan, patlamaya hazır muhalefetin tetikte beklediği bir kulüp. Tarihinin en zor dönemlerinden birini yaşıyor. Son 3 yılda 50'ye yakın oyuncuyu transfer edip hiçbir şey yapamadıkları çok zor bir dönem yaşadılar. Maddi sıkıntıların Avrupa'dan oyuncu almayı neredeyse imkansız hale getirdiği bir yapı oluştu. Ve şu vahim stat hikayesi. 
Ama ne gariptir, bu yumuşak karnın yanında taş gibi bir takım var. Tomas'ın takıma girişiyle Song, Conceçao ve Saidou'yla oluşacak savunma orta saha göbeği, belki Türkiye'nin hiç görmediği bir katı defansif yapıyı işaret ediyor. Eğer sağ kanada kalıcı bir çözüm bulunabilirse, Mondragon'un iyi savunmalarla verdiği yüksek performansı da hesaba katarak bu yılın en az gol yiyecek takımını şimdiden ilan edebiliriz. Ki, zaten Türkiye'de şampiyonluğun anahtarı da budur. Porto maçında gördüğümüz Hasan Şaş, Necati, Hakan üçlüsünün bu aktiviteyi devam ettirmesi ise tarihin en iyi hücum hattının dönüşü demek. 100. yılında, sadece ligde oynayacak bir takımın doğal rakiplerine karşı nasıl üstünlük sağladığını da son yıllarda hep görüyoruz. Hiçbir komplo teorisine yer vermeden şu söylenebilir ki Galatasaray bu yılın favorisidir. Ah bir de ehliyetli bir hocaları olsaydı. 



</TEXT>
</DOC>
