<DOC>
<DOCNO> 288595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sonspo11.html </URL>
<DATE> 2004/11/13/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Şahin Milli Takım Ukrayna'yı yenerek bayramı 4 güne çıkaracak 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Dünya şampiyonaları ve olimpiyat oyunlarında bizim gençlerimiz her alanda başarılı olacaktır. Ancak bunu sağlamak için çocuklarımıza mutlaka ilköğretim sıralarında spor yapma imkanı sağlamalıyız'' dedi. 
     Şahin, Zeytinburnu'daki Saniye Sezgin Elmas İlköğretim Okulu'nda çok amaçlı mini futbol sahasının açılışında yaptığı konuşmada, böyle bir saha açılışına Başbakan, Devlet Bakanı, Vali gibi devlet erkini kullanan en üst noktadaki kişilerin katılmasıyla çok güçlü bir mesaj vermek istediklerini belirterek, ''Türkiye'de spor gelişecektir. Bizim gençlerimiz her spor dalında dünya şampiyonaları ve olimpiyat oyunlarında başarılı olacaklardır. Ancak bunu sağlamak için mutlaka çocuklarımıza ilköğretim sıralarında spor yapma imkanı sağlamalıyız. Ağaç yaşken eğilir. Bugün burada tüm dünyaya ve Türkiye'ye bu mesajı vermek istiyoruz'' diye konuştu. 
     Başbakan Yardımcısı Şahin, açılış sırasında İstanbul Valisi Muammer Güler ve Büyükşehir Belediye Başkanı Kadir Topbaş'ın da kendisine spor sahaları yapacaklarını söylediklerini kaydederek, şöyle devam etti 
     ''Valimiz, Ben de bir özel idare imkanını kullanarak buna benzer tesisleri İstanbul'a kazandırmak istiyorum dedi. Ardından Kadir Topbaş da İstanbul'da 50 tane kapalı spor salonu yapmayı planladığını ve ilkini önümüzdeki günlerde açacaklarını söyledi. Ayrıca, Gençlik ve Spor Genel Müdürlüğü olarak okulların bahçelerine portatif spor salonları yapmak için faaliyete geçtik. Ankara'da Yenimahalle'de ilk olarak bir ilköğretim okuluna bunu yapacağız. Gençlerimize spor imkanı sağlamak ve tesis açığımızı kapatmak istiyoruz.'' 
     
     ''MİLLİ TAKIM BAYRAMI 4 GÜNE ÇIKARACAK'' 
     Sporun bilimsel yapılması gerektiğini vurgulayan Mehmet Ali Şahin, ''Bizim çocuklarımız ortaöğretimde her spor dalında başarılı oluyor, ama üniversitede önemli bir bölümü aktif spordan kopuyor. Yapılması gereken bu gençleri üniversitelerde aktif spor hayatlarına devam ettirecek tedbirler almak. Üniversitelerimizle, YÖK ve Milli Eğitim Bakanlığı ile çok ciddi bir işbirliğine ihtiyacımız var. Bu işbirliği çalışmalarını canlı biçimde yürütüyoruz'' dedi. 
     Şahin, A 2 ve Ümit Milli takımlarının 16 Kasım Salı günü maçlarını kazanıp yeni bir bayram yaşatacaklarını belirterek, '' A Milli Takımımızın Dünya Kupası finallerine katılması açısından Ukrayna maçı çok önemli. Ramazan Bayramı 3 gün, milli takımımız 17 Kasım Çarşamba günü Ukrayna'yı yenerek, bayramı 4 güne çıkaracak'' diye konuştu. 
     
     ŞAHİN, MİNİK FUTBOLCULARI İZLEDİ 
     Mehmet Ali Şahin, açılıştan önce eski hakem Hilmi Ok'un yönettiği minik sporcuların mini sahada yaptığı maçı izledi. 
     Gazetecilerin sorularını yanıtlayan Şahin, bu çocukların her birisinin devam ederlerse çok başarılı olacaklarına inandığını belirterek, ''Zaten bu iş böyle ilköğretimde başlar. Sanıyorum şu anda İngiltere'nin en popüler futbolcusu, Fenerbahçe'ye 3 gol atan Rooney 18 yaşında. Belki o da futbola ilkokulda başlamıştır'' dedi. 
     Şahin, şike olaylarıyla ilgili bir soru üzerine, şunları söyledi 
     ''Şike gibi çokça tartışılan bir konuda Türkiye Büyük Millet Meclisi'nde bir komisyon kurulmasına hükümet olarak destek veriyoruz. 23 Kasım Salı günü 3 tane araştırma önergesi birleştirilerek Meclis'te görüşülecek ve araştırma komisyonu kurulacak. Buradan çıkan komisyona herkesin bildiklerini anlatması, bu konunun açığa kavuşması açısından önemli.'' Şahin'in açıklamaları sırasında milli takım teknik heyeti ve futbolcular da tören alanına geldi. Oyuncularla tek tek tokalaşan Şahin, daha sonra Milli Takımlar Teknik Direktörü Ersun Yanal ile bir süre sohbet etti. 
     
</TEXT>
</DOC>
