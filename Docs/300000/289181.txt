<DOC>
<DOCNO> 289181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun04.html </URL>
<DATE> 2004/11/16/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Felluce'de Amerikan askeri, yaralı Iraklıyı başından vurdu 
</HEADLINE>
<TEXT>

     Irak'ın Felluce kentinde operasyon düzenleyen Amerikan deniz piyadelerine mensup bir asker, bir camideki ağır yaralı ve silahsız Iraklıyı televizyon kameralarının önünde başından vurarak öldürdü. 
     Olay, Amerikan televizyonlarının çoğunda birinci haber olarak gösterilirken, ABD Savunma Bakanlığı Pentagon söz konusu asker hakkında soruşturma başlatıldığını bildirdi. 
     Felluce'de operasyon düzenleyen deniz piyadeleriyle birlikte bölgede bulunan NBC televizyonu muhabiri Kevin Sites'ın bildirdiğine göre olay şöyle gelişti 
     ''Operasyonun cuma günkü bölümünde, Amerikan deniz piyadelerine bağlı bir grup asker, Felluce'deki bir camide direnişçilerle çatışmaya girdi. Çatışmada, 10 Iraklı olay yerinde öldürüldü, 5'i yaralandı. 
     Söz konusu birlik, yaralı Iraklıları, daha sonra başka bir grup asker tarafından teslim alınmak üzere camide bıraktı, ancak yaralı Iraklıları almaya kimse gelmedi. 
     Bu olaydan bir gün sonra, Felluce'deki bazı camilerin tekrar direnişçilerin eline geçtiği bilgisi üzerine ikinci bir deniz piyadesi birliği, ilk olayın olduğu camiyi yeniden bastı ve zaten yaralı olan 5 Iraklıdan 4'ünü uzaktan ateş ederek vurdu. 
     Vurulan Iraklılardan biri o anda öldü. O sırada içeri giren bir Amerikan deniz piyadesi, ağır yaralı ve silahsız Iraklılardan birinin kıpırdadığını gördü. Bunun üzerine asker, ''Ölüyor numarası yapıyor '' diyerek, ağır yaralı Iraklıyı tek kurşunla başından vurdu.'' Amerikan televizyonlarında yayınlanan görüntülerde, konuşması duyulan, silahını Iraklıya doğrulttuğu görülen askerin ateş ettiği an gösterilmedi, ancak silahının sesi duyuldu. 
     İkinci baskında vurulan diğer Iraklıların da öldüğü belirtildi. 
     
     PENTAGON SORUŞTURMA BAŞLATTI 

     NBC televizyonunun çektiği görüntülerin Amerikan televizyonlarında yayınlanması üzerine, Pentagon sözcülerinden Brian Whitman, ''kameraların önünde Iraklıyı öldüren'' deniz piyadesinin karargaha geri çekildiğini ve hakkında soruşturma başladığını bildirdi. 
     Uzmanlar, cuma günkü ilk çatışmada yaralandıktan sonra etkisiz kalan 5 Iraklının savaş esiri muamelesi görmesi gerektiğini ancak bunun yapılmadığını söylediler. 
     Bu durumda, ağır yaralı ve silahsız bir Iraklıyı vurarak öldüren Amerikalı askerin, teknik olarak savaş suçuyla itham edilmesi mümkün. Ancak askeri uzmanlar, daha önce ölü ve yaralı Iraklı direnişçilerin vücutlarına yerleştirilen bubi tuzaklarının patlaması sonucu bazı Amerikan askerlerinin öldüğünü hatırlatarak, olay sırasında çok gergin olduğu sonucuna varılabilecek deniz piyadesinin, kendisini müdafaa ettiğine kanaat getirilebileceğine işaret ettiler. 

     
</TEXT>
</DOC>
