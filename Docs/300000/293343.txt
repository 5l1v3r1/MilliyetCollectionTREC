<DOC>
<DOCNO> 293343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun26.html </URL>
<DATE> 2004/11/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Napolyon Almanları uyandırmış 
</HEADLINE>
<TEXT>

     Alman tarihçi Dieter Langewiesche, Napolyon'un Almanya için ''inanılmaz bir uyanışa'' neden olduğunu ileri sürdü. 
     Tübingen Üniversitesi'nin Tarih Bölümü öğretim üyesi Profesör Langewiesche, haftalık Alman dergisi Der Spiegel'de yayınlanan makalesinde, ''Napolyon Yasaları'ndaki devrimci projenin'' Almanya'da mülkiyet hakkının yayılmasını sağlayan bir burjuva toplumunun gelişmesini sağladığını belirtti. 
     Napolyon'un 1804 sonbaharında Aix-la-Chapelle'de Almanlar tarafından ''bando-mızıkayla'' karşılanmasını anlatan tarihçi, ''Çoğunlukta bulunan köylüler çalıştıkları toprakların sahipleri değillerdi. Ancak Napolyon'la birlikte bu toprakların sahibi olma hakkını elde ettiler'' dedi. 
     Fransa tarafından ilhak edilen Ren bölgesi dışında Bavyera, Baden ve Vestfalya'da da Napolyon yasalarının, değişikliğe uğrayarak da olsa yürürlüğe girdiğini belirten ünlü tarihçi, makalesinde, Prusya'da dahi Napolyon'un etkisinin hissedildiğini, örnek olarak Fransa'daki gibi zorunlu asker hizmetinin başlatıldığını kaydetti. 
     Napolyon'un siyasi görüntüyü değiştirerek, ''devletsi'' bin kadar ''antiteden'' oluşan Kutsal Roma Germen İmparatorluğu'ndan geriye 1815'te sadece 40 devleti bıraktığını belirten Alman tarihçi, Almanların bir anda karşılarında yeni bir ''senyör'' bulduklarını ve Almanya'daki idari yapının köklü değişikliklere uğradığını ifade etti. 
     Langewiesche, Almanların Napolyon hakkındaki görüşlerinin 1808'den itibaren değişmeye başladığını ve Napolyon rejimini artık bir sömürü yönetimi olarak algılamaya başladıklarını belirterek, bunun da 1870-71'deki Fransa ile Almanya arasında savaşa yol açan gelişmeleri hazırladığını savundu. 
     
</TEXT>
</DOC>
