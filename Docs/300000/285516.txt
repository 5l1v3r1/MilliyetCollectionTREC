<DOC>
<DOCNO> 285516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur14.html </URL>
<DATE> 2004/11/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yağışlar geçen yıla göre az da olsa arttı... 
</HEADLINE>
<TEXT>

     Yağışlar geçen yıla göre az da olsa arttı. Toplam yağış miktarı, normale göre yüzde 2.3, geçen yıla göre yüzde 1.7 oranında artış gösterdi. 
     Devlet Meteoroloji İşleri Genel Müdürlüğü'nün 106 istasyonda yaptığı ölçümlere dayanarak hazırladığı 2003-2004 Tarım Yılı 1 Ekim 2003- 30 Eylül 2004 Yağış Raporu'na göre, toplam yağış miktarı normalinden ve geçen yıl yağışından fazla olduğu saptandı. Toplam yağış ortalaması metrekarede 667.3 kilogram olarak kaydedildi. Normalinin metrekarede 652.5 kilogram olarak ölçüldüğü Türkiye'de, geçen yılki yağış ortalaması metrekarede 655.9 kilogram olmuştu. Buna göre, toplam yağış miktarında yüzde 2.3, geçen yıla göre yüzde 1.7 oranında artış kaydedildi. 
     
     BÖLGELERE GÖRE YAĞIŞ DAĞILIMI 
     Bölgelerin toplam yağış miktarı dağılımına göre, Marmara Bölgesi'nde Balıkesir, Edirne, Lüleburgaz ve Uzunköprü'de normalinden az, Bandırma, Bursa, Çanakkale, Göztepe ve Kırklareli'de normali civarında diğer merkezlerde normalinden fazla yağış düştü. 
     Karadeniz Bölgesi'nde toplam yağış miktarı tüm merkezlerde normalinden ve geçen yıl yağışından fazla olduğu saptandı. 
     
     ANKARA GEÇEN YILA GÖRE DAHA FAZLA YAĞIŞ GÖRDÜ 
     İç Anadolu Bölgesi'nde Çankırı, Konya ve Sivas'ta normali civarında diğer merkezlerde normalinden az yağış kaydedildi. Ankara, Çankırı, Kayseri ve Konya geçen yıl yağışından fazla yağış alırken Aksaray, Gemerek, Kırşehir, Sivrihisar ve Yozgat geçen yıl yağışı civarında diğer merkezlerde ise geçen yıldan az yağış görüldü. 
     Ege Bölgesi'nde Aydın ve Muğla normalinden fazla Akhisar, Denizli ve Salihli normali civarında diğer merkezlerde normalinden az yağış kaydedildi. Emirdağ ve Kütahya'da geçen yıl yağışı civarında diğer merkezlerde ise geçen yıl yağışından az yağış görüldü. 
     
     ANTALYA'DA NORMALİNDEN FAZLA YAĞIŞ KAYDEDİLDİ 
     Akdeniz Bölgesi'nde Antalya, Beyşehir, Elmalı, Finike ve Isparta normalinden fazla Islahiye normali civarında diğer merkezler normalinden az yağış aldı. 
     Adana, Beyşehir, Isparta, Mersin ve Silifke geçen yıl yağışından fazla Antakya ve Islahiye'de geçen yıl yağışı civarında diğer merkezlerde geçen yıldan az yağış tespit edildi. 
     
     ŞANLIURFA'DA AZ YAĞIŞ 
     Güneydoğu Anadolu Bölgesi'nde Diyarbakır ve Gaziantep normalinden fazla Cizre, Kilis ve Şanlıurfa'da normalinden az diğer merkezlerde normali civarında yağış kaydedildi. Diyarbakır ve Mardin'de geçen yıl yağışı civarında diğer merkezlerde geçen yıldan az yağış aldığı belirlendi. 
     Doğu Anadolu Bölgesi'nde Ağrı, Arapkir ve Van'da normalinden az Malatya'da normali civarında diğer merkezlerde normalinden fazla yağış ölçüldü. Toplam yağış miktarı Arapkir, Hakkari, Hınıs ve Van'da geçen yıl yağışından az Bingöl'de geçen yıl yağışı civarında diğer merkezlerde ise geçen yıl yağışından fazla oldu. 
     
</TEXT>
</DOC>
