<DOC>
<DOCNO> 259463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/guncel/gun07.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan sürpriz destek 
</HEADLINE>
<TEXT>


ELÇİN ERGÜN Ankara 

Başbakan Recep Tayyip Erdoğan, Ulaştırma Bakanı Binali Yıldırım hakkında CHP'nin gensoru önergesi vererek TBMM'nin olağanüstü toplanma isteğine karşı olmadıklarını belirterek, "Meclis'in toplanması için destek vereceğiz" dedi. İran dönüşü açıklamalarda bulunan Erdoğan, TBMM'nin olağanüstü toplanması önerisine ilişkin parti kurmaylarıyla değerlendirme yapacağını vurguladı. CHP'nin veto edilen yasaların da olağanüstü toplantıda değerlendirilmesi önerisine "Toplanma nedeni dışında bir konu ele alınamaz" yanıtını veren Erdoğan, şunları söyledi "CHP'nin talebine karşı değiliz, destek vereceğiz. Meclis'in toplanmasını sağlayacağız. Böyle bir endişemiz yok." Meclis'in en geç 4 Ağustos'ta toplanması gerektiğini hatırlatan Erdoğan, tren kazasına ilişkin bilirkişi raporlarının bu tarihe kadar yetişemeyeceğini ifade etti. Erdoğan, "Hükümet olarak atacağımız adımları bu rapora göre belirleyeceğiz" diye konuştu. 


</TEXT>
</DOC>
