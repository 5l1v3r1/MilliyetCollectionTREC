<DOC>
<DOCNO> 252123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun35.html </URL>
<DATE> 2004/07/01/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
'Büyük cani' kaçırma, tecavüz ve cinayeti itiraf etti 
</HEADLINE>
<TEXT>

     Belçika'da çocuklara yönelik suç işleyenlerle ilgili bir hafta içinde ikinci adli gelişme sağlandı. 
     İşlediği suçlarla Belçika iç siyaset dengelerinin değişmesine neden olan Marc Dutroux hakkında geçen hafta verilen afsız ömür boyu hapis cezasından sonra Liege Savcılığı, Fransız Michel Fourniret'nin 62 adam kaçırma, tecavüz ve cinayet suçlarını itiraf ettiğini açıkladı. 
     Fourniret'nin aralarında 1989 yılında 12 yaşındayken kaybolan Elisabeth Brichet'nin de bulunduğu 6 kişinin kaçırılması, tecavüz edilmesi ve boğularak öldürülmesi suçlarını işlediği iddia ediliyor. Brichet'nin cesedi 15 yıldır aranmasına rağmen henüz bulunamadı, ancak Fourniret tarafından kullanılan araca bindiği ve Saotou Şatosu'na götürüldüğü iddia ediliyor. 
     Fourniret'nin eşi Monique Olivier'nin 55 kocasının biri yetişkin toplam 9 kişiyi öldürdüğünü söylediği öne sürüldü. Olivier'nin de bir cinayet suçuna doğrudan karıştığı iddialar arasında yer alıyor. 
     Cinayetlerden ikisinin Belçika'da, geri kalan yedisinin Fransa'da 1987 ile 2001 yılları arasında işlendiği, kaçırılan kurbanların tecavüz edildikten sonra öldürüldüğü iddia ediliyor. 
     Fourniret'nin kurbanları arasında kendi çocuğuna bakan bebek bakıcısı, kuaför, cesetleri sonradan bulunan 13 ve 18 yaşlarında iki genç Fransız kızın bulunduğu öne sürülüyor. 
     Fransa'da işlendiği iddia edilen suçlarla ilgili daha fazla bilgi vermeyen Liege Savcılığı, Fourniret'nin 1989'dan önceki eylemlerini itiraf ettiğini, ancak karısı tarafından açıklananları inkar ettiğini belirtiyor. Olivier'nin, Marc Dutroux davasında Dutroux'nun eşi Michelle Martine'in ceza almasından sonra konuşmaya başladığı belirtiliyor. Geçen hafta Arlon Ağır Ceza Mahkemesi'nin 12 kişilik halk jürisi, Dutroux'nun suç ortağı eşi Martine'e 30 yıl ağır hapis cezası vermişti. 
     
</TEXT>
</DOC>
