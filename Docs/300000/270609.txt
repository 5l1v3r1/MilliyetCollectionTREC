<DOC>
<DOCNO> 270609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/yazar/temelkuran.html </URL>
<DATE> 2004/09/10/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Yokluğumu hissedeceksiniz 
</HEADLINE>
<TEXT>


Sabah sabah bir sabah, kendi içinde memnuniyetsiz, sebepsiz. Yüzünü kimse görmesin istersin, öyle bir sabah sabah bu. Meymenetsiz. 
Sabah simidini aldım ve gördüm. Bizim Cihangir'deki Akbank'ın duvarlarına kocaman, mavi harflerle yazmış biri 
"YOKLUĞUMU HİSSEDECEKSİNİZ " 
Altında da bir imza var yakışıklı 
"KADİR " 
Firuz Ağa Camii'ne karşı yazmış biri, yamuk yumuk bir mavi. Herhalde askere ya da gurbete gitti biri. Şehrin duvarlarına kaydetti gidişini. Dedimdi, sabah fena meymenetsizdi. Şehrin duvarları, sokak insanlarının bağıra bağıra tuttuğu günlük defteriydi. 

Derken öğleden sonra oldu güç bela. Bir esmer, sır kadın verdi haberi 
"Firuz Ağa kahvesinde Kadir Abi vardı. Bilir miydin. Ölmüş bu sabah." 
Duvardaki yazıyı, haberi veren de görmüş. "Ne acayip tesadüf değil mi " diye sordu o da bana ve hayata. Acayipti de doğrusu. Biri Kadir Abi'nin öleceğini ve sessizce gideceğini bilir gibi onun yerine sokağa kaydetmişti hal vaziyetini. Üstelik de Kadir Abi'nin garsonluk yaptığı kahvenin tam karşısına. Olacak gibi değildi. 
Firuz Ağa kahvesi bir tuhaftır zaten. Bir musalla taşı durur önünde, onun da önünde cadde. Bilmem biz niye gider oraya otururuz, musalla taşının dibine. Kadir Abi de dalga geçerdi zaten 
"Ölürsem artık bu musalla taşına yatırırsınız beni, şöylece " 
Kafası hep bir milyondu Kadir Abi'nin. İçerdi ve gülerdi halimize. Hallerimize gülen biri vardı, ne güzel. Biz hep birileri olarak ve çok mühim konuşmalar yaparak kendi aramızda, otururduk kahvede. Kadir Abi konuşmalar arasında dolaşıp dururdu. Bir laf atar, oltaya gelen olursa devam eder. Bir şey takılmazsa toplar söyleyeceği takım taklavatı devam ederdi masalar arası yürüyüşüne. Ayrılırdık, birleşirdik ve memleketinkiyle ilişkilerimizin meselelerini aynı çay bardağı içinde hallederdik. Kadir Abi bu olup bitene çok gülerdi. Çoğu zaman en çok kendinin güldüğü esprilere imza atar, kafası bir milyon olduğu için hep sanki daha büyük bir kahkahayı içine atardı. Aramızdan birini çekip, kulağına diğerleriyle ilgili çok komik bir şey söyleyecek gibiydi. Sanki birlikte gülmek için birini arar gibiydi. Ne ki çoğumuz onun için fazla ayıktık. Sanki çok bi' halttık Her birimiz Cihangir'de mesken tutmuş önemli birer zattık. Kadir Abi kadar olamadık, şu dünyaya ve kendimize onun kadar kesintisiz gülmeye öldürsen yoktuk. Hiçbirimiz onun kadar "Roman" olamazdık... 

Öylesine bir şehir hikayesi olarak Kadir Abi dün "tüm sevenlerine" eyvallahı çekip gitti. Sabah birasını alıyormuş bakkaldan, yığılıp kalmış kapıda. Esmer, ufak tefek bir adamdı. Bizim mahallenin musalla taşına yatırılan en acayip adamdı. Herhalde Akbank'ın duvarına, onun adını taşıyan bir başkasının yazdığı yazı da onun son şahane esprisiydi 
"Yokluğumu hissedeceksiniz Kadir." 
Şimdi kahvede çay içenler o yazıya karşı oturuyorlar. Durumu olsaydı en çok o gülerdi herhalde bu acayip şehir tesadüfüne. Birinin koluna dokunup gülmekten konuşamayıp gösterirdi yazıyı. 
Akbank Cihangir Şubesi birkaç gün hiç değilse silmese o yazıyı. Kadir Abi'nin cenaze töreni çünkü en azından bunu hak etti. Şehirden öylesine geçen, geçerken şehirle gizlice alay eden bir adamdı. Aramızdan sadece o görüyordu, çayda gülecek, müthiş komik bir şey vardı 



</TEXT>
</DOC>
