<DOC>
<DOCNO> 287156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy27.html </URL>
<DATE> 2004/11/08/ </DATE>
<TIME> 22.17 </TIME>
<AUTHOR>  </AUTHOR>
<HEADLINE>
Aile hekimliği yasa tasarısı kabul edildi 
</HEADLINE>
<TEXT>

     Aile hekimliği pilot uygulamasını düzenleyen yasa tasarısı, TBMM Plan ve Bütçe Komisyonu'nda bazı değişikliklerle kabul edildi. Ücretsiz olarak verilecek aile hekimliği hizmetleri kapsamına, ağız ve diş sağlığı hizmetleri de alındı. 
     Tasarıya göre, Sağlık Bakanlığı, kamu personeli uzman tabip, tabip ve aile sağlığı elemanı olarak çalıştırılacak sağlık personelini, kendilerinin talebi ve kurumlarının muvafakatı üzerine, 657 sayılı Devlet Memurları Kanunu ile diğer kanunların sözleşmeli personel çalıştırılması hakkındaki hükümlerine bağlı olmaksızın, sözleşmeli olarak çalıştırmaya yetkili olacak. 
     Bu şekilde eleman temin edilememesi durumunda Sağlık Bakanlığı, personelini bu hizmetler için görevlendirebilecek. İhtiyaç duyulması halinde, Türkiye'de mesleğini icra etmeye yetkili, kamu görevlisi olmayan uzman tabip, tabip ve aile sağlığı elemanları, Sağlık Bakanlığı'nın önerisi, Maliye Bakanlığı'nın uygun görüşü üzerine sözleşme yapılarak aile hekimliği uygulamalarını yürütmek üzere çalıştırılabilecek. 
     Sözleşmeli olarak çalışmak isteyen aile hekimi ve aile sağlığı elemanları, kurumlarında aylıksız veya ücretsiz izinli sayılacaklar ve bunların kadroları ile ilişkileri devam edecek talepleri halinde de eski görevlerine atanacaklar. Bu personelin sözleşmeli statüde geçen süreleri, kazanılmış hak, derece ve kademelerinde veya kıdemlerinde değerlendirilecek. Sözleşmeli personel statüsünde çalışmaktayken aile hekimi ve aile sağlığı elemanı statüsüne geçenlerden önceki sözleşmeli personel statüsüne dönmek isteyenler, eski kurumlarındaki boş pozisyonlarına öncelikle atanacaklar. 
     Sözleşme yapılan aile hekimi ve aile sağlığı elemanlarına, en yüksek brüt sözleşme ücretinin aile hekimi için 6 katını, aile sağlığı elemanı için 1,5 katını aşmamak üzere tespit edilecek tutar, çalışılan ay sonuçlarının ilgili sağlık idaresine bildiriminden itibaren 15 gün içinde ödenecek. 
     Sözleşmeli olarak çalışmaya başlayanların, daha önce bağlı oldukları sosyal güvenlik kuruluşlarıyla ilişkileri aynı şekilde devam ettirilecek. 
     
     ASGARİ BİN, AZAMİ 4 BİN KİŞİ KAYDEDİLECEK 
     Kamuya ait taşınmazlardan aile sağlığı merkezi olarak kullanılması uygun görülenler, Maliye Bakanlığı'nca bu amaçla kullanılmak üzere doğrudan aile hekimine kiraya verilebilecek. 
     Aile hekimliği uygulamasına geçilen yerlerde, kişilerin aile hekimine kaydı yapılacak. Bakanlıkça belirlenen süre sonunda kişiler aile hekimlerini değiştirebilecekler. Her bir aile hekimi için asgari bin, azami 4 bin kişi kayıtlı olacak. 
     Aile hekimliği hizmetleri ücretsiz verilecek. Acil haller hariç, haftada 40 saatten az olmamak kaydıyla ilgili aile hekiminin talebi ve o yerin sağlık idaresince onaylanan çalışma saatleri içinde yerine getirilecek. Aile hekimliği uygulamasına geçilen yerlerde acil haller ve zorunlu nedenler dışında, hangi sosyal güvenlik kuruluşuna tabi olursa olsun aile hekiminin sevki olmaksızın sağlık kurum ve kuruluşlarına müracaat edenlerden katkı payı alınacak. 
     Aile hekimleri ve aile sağlığı elemanları, mevzuat ve sözleşme hükümlerine uygunluk ile diğer konularda Bakanlık, ilgili mülki idare ve sağlık idaresinin denetimine tabi olacak. 
     Aile hekimi ve aile sağlığı elemanları, işledikleri ve kendilerine karşı işlenen suçlarda devlet memurları gibi kabul edilecek. Aile hekimi ve aile sağlığı elemanları, mal bildiriminde bulunacak. 
     
     AĞIZ VE DİŞ SAĞLIĞI 
     Ağız ve diş sağlığı hizmeti de aile hekimliği pilot uygulaması kapsamına alındı. Buna göre, Sağlık Bakanlığı'nca tespit edilecek illerde uygulama yapılacak. Hizmet bedeli, kişinin bağlı olduğu kurum bütçesinden ödenecek. 
     Aile hekimi ve aile sağlığı elemanlarının çalışma esas ve usulleri, yönetmelikle belirlenecek. 
     Aile hekimi ve aile sağlığı elemanları ile yapılacak sözleşmede yer alacak hususlar ve bunlara yapılacak ödeme tutarları ile bu ücretlerden indirim oran ve şartları, sözleşmenin feshini gerektiren nedenler, Maliye Bakanlığı'nın uygun görüşü alınarak, Sağlık Bakanlığı'nın teklifi üzerine Bakanlar Kurulu'nca çıkarılacak yönetmelikle belirlenecek. 
     
     ''AİLE DOKTORU OLSA'' 
     CHP İstanbul Milletvekili Kemal Kılıçdaroğlu, ''aile hekimliği'' yerine, ''aile doktorluğu'' ifadesinin kullanılmasının daha doğru olacağını söyledi. 
     Sağlık Bakanı Recep Akdağ, bu konunun ''akademik tartışma'' konusu olduğunu belirterek, kendisinin ''aile doktorluğu'' olarak kullanılmasından yana olduğunu söyledi. Akdağ, ''Doktor tabirinin daha çok doktora sahipleri için kullanıldığı söylendi. Dünyada ise hekimlik ve doktorluk birlikte kullanılıyor. Ben de doktordan yanaydım ama bizim toplumumuzda aile hekimliği de tuttu'' dedi. 
     
</TEXT>
</DOC>
