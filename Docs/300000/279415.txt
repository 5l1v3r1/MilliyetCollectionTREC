<DOC>
<DOCNO> 279415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko16.html </URL>
<DATE> 2004/10/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Açlık sınırı 468 milyon lira... 
</HEADLINE>
<TEXT>

     Türk Harb-İş Sendikası, eylül ayında 4 kişilik bir ailenin açlık sınırını 468 milyon lira, yoksulluk sınırını da 1 milyar 407 milyon lira olarak hesapladı. 
     Türk-İş'e bağlı Türk Harb-İş Sendikası'nın DİE hesaplarını baz alarak yaptığı araştırmaya göre, 4 kişilik bir ailenin asgari mutfak giderlerini kapsayan açlık sınırı, bir önceki aya göre 7 milyon lira artarak 468 milyon 51 bin lira oldu. 
     Gıda, giyim, sağlık, barınma ve eğitim başta olmak üzere 4 kişilik bir ailenin vazgeçilmesi mümkün olmayan zorunlu harcama kalıplarını kapsayan yoksulluk sınırı ise bir önceki aya göre 27 milyon liralık artışla eylül ayında 1 milyar 407 milyon 844 bin liraya çıktı. Yoksulluk harcaması çalışan tek kişi için 829 milyon 937 bin lira, çalışmayan bir eş için 223 milyon 669 bin lira, 0-6 yaş grubundaki bir çocuk için 139 milyon 756 bin lira ve 6-15 yaş grubundaki ilköğretime giden bir çocuk için ise 214 milyon 480 bin lira olarak belirlendi. 
     
</TEXT>
</DOC>
