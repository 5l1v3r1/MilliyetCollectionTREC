<DOC>
<DOCNO> 265349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/dunya/dun01.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
El Sadr milisleri türbeyi bırakmadı 
</HEADLINE>
<TEXT>


DIŞ HABERLER SERVİSİ 


Anahtarlarının Büyük Ayetullah Ali Sistani'nin makamına teslim edildiği açıklanan Necef kentindeki Hz. Ali Türbesi'nin kontrolü, bu haberlerin aksine dün de Mukteda El Sadr milislerinde kaldı. 
Sadr'ın sözcüsü Şeyh Ahmed El Şeybani, Sadr'ın Hz. Ali Türbesi'ni Ayetullah Ali Sistani'ye devretmek istediğini ancak türbenin teslimi için tam zamanın belirlenmediğini belirtirken, türbenin bekçisi ve sözcülerinden Ali Sumeysim, "Sistani, anahtarları teslim almak için şartlar öne sürüyor" dedi. 
Sumeysim, Sistani'nin makamının, "türbenin çevresinde kimsenin bulunmamasını, iç ve dış bütün kapıların kapalı olmasını ve anahtarların mühürlü bir zarfın içinde sunulmasını" istediğini kaydetti. Sumeysim, Sistani'nin makamından gelecek bir heyetin, türbede araştırma yaparak, hiçbir şeye zarar gelmediğinin belirlenmesi halinde türbenin anahtarlarını alacağını ifade etti. 


</TEXT>
</DOC>
