<DOC>
<DOCNO> 296274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonsiy13.html </URL>
<DATE> 2004/12/09/ </DATE>
<TIME> 19.08 </TIME>
<AUTHOR>  </AUTHOR>
<HEADLINE>
Yılmaz "17 Aralık kararında tam üyeliğe alternatif çözüm önerilebilir" 
</HEADLINE>
<TEXT>

     Eski Başbakan Mesut Yılmaz, 17 Aralık'ta Türkiye'nin AB'ye tam üyeliğine alternatif bir çözüm önerilebileceğini belirterek, ''17 Aralık akşamı böyle bir karar çıkarsa Türkiye'nin tam üyelik hedefi bitmiştir. Bu, Türkiye hiçbir zaman tam üye olamayacak demektir'' dedi. 
     Doğuş Üniversitesi'nde, ''Türkiye-AB ilişkilerinin dünü, bugünü ve yarını'' konulu bir konuşma yapan Yılmaz, 6 Ekim tarihli AB Komisyonu raporunda Türkiye'nin Kopenhag kriterlerini yerine getirdiğinin yer aldığını ve 17 Aralık'ta Türkiye ile ilişkilerin başlamasının önerildiğini anımsattı. 
     Yılmaz, buna rağmen AB'nin Türkiye ile tam üyelik müzakerelerini başlatmakta ayak sürüdüğünü ve AB Komisyonu raporunda Türkiye ile üyelik müzakerelerinin ucu açık şekilde yapılmasının öngörülmekte olduğunu söyledi. 
     Daha önce hiçbir aday ülkeye ucu açık müzakere süreci uygulanmadığını dile getiren Yılmaz, bunun yanı sıra işgücünün serbest dolaşımı gibi bazı konularda da diğer üye ülkelerden farklı olarak çeşitli kısıtlamalar uygulanabileceğini bildirdi. 
     Yılmaz, bu durumun onur kırıcı olduğunu ve eğer Türkiye üye olacaksa, diğer üye ülkelerle eşit şartlarda üye yapılması gerektiğini belirtti. 
     ''Brüksel'de komisyon raporu açıklandığında Başbakan Erdoğan'ın henüz raporu son şekliyle inceleme imkanı bulamadığı halde, raporun 'dengeli rapor' olduğunu ifade ettiğini'' savunan Yılmaz, ''Biz, o raporu dengeli rapor olarak görürsek, AB de o raporu alır, cebine koyar, sizden ilave hangi taahhütleri alacağının hesabı içine girer'' diye konuştu. 
     Yılmaz, dönem başkanı Hollanda'nın geçen hafta yayınladığı ilk zirve karar taslağında da bugün açıklanan ikinci karar taslağında da komisyon raporundan daha ileri birtakım kısıtlamalar, Türkiye'nin daha aleyhine birtakım hükümler söz konusu olduğuna dikkati çekti. 
     
     KIBRIS MESELESİ 
     Bunlardan en önemlisinin Kıbrıs ile ilgili olduğunu, AB'nin, müzakerelere başlamadan önce Türkiye'nin Kıbrıs Rum Yönetimi'ni Kıbrıs Cumhuriyeti olarak tanımasını istediğini vurgulayan Yılmaz, ''Türkiye'nin Kıbrıs Rum Yönetimi'ni Kıbrıs Cumhuriyeti olarak tanıması, KKTC'yi devlet olarak tanımaktan vazgeçmesi demektir. Türkiye'nin 1974'ten bugüne, 30 yıldan beri izlediği Kıbrıs politikasından vazgeçmesi demektir'' diye konuştu. 
     Yılmaz, Türkiye'nin ilk komisyon raporuna olumlu tepki verdiği için daha ağır taslaklarla karşı karşıya olduğunu dile getirerek, ''AB Komisyonu diyor ki Türkiye ile yapılacak müzakere sonucu ne olursa olsun, Türkiye'nin mutlaka AB kurumlarına bağlı bir şekilde kalması sağlanmalıdır . Bu, şu demektir Ben, Türkiye'yi içimde değil, yanımda istiyorum demektir'' diye konuştu. 
     Yılmaz, AB'nin 2014 yılından önce yapılacak yeni bütçe düzenlemesi öncesinde herhangi bir adayın üyeliğini kabul etmeyeceğini, bunun da Türkiye'nin 2014 yılından önce üye olmasının mümkün olmadığı anlamına geldiğini belirterek, şöyle devam etti 
     ''Bu süre zarfında anlayabildiğimiz kadarıyla Türkiye ile müzakereler başlarsa, bu müzakereler Türkiye'yi bezdirecek kadar çetin olacak. Türkiye'yi bu işten usandıracak, bıktıracak, vazgeçirecek kadar çetin geçecek. 17 Aralık kararında tam üyeliğe alternatif bir çözüm önerilebilir. 17 Aralık akşamı böyle bir karar çıkarsa, Türkiye'nin tam üyelik hedefi bitmiştir. Bu, Türkiye hiçbir zaman tam üye olamayacak demektir. Türkiye tam üyeliğe çok zorlu yoldan geçmekle birlikte, ancak ve ancak 17 Aralık'ta tam üyeliğe alternatif tanımayan, ucu açık filan değil tam üyelik dışında alternatife yer vermeyen karar çerçevesinde ulaşabilir. Bu takdirde ulaşılacak tam üyelik dahi bugünkü üyelerine benzer bir üyelik olmayacak, topal bir üyelik olacaktır. Yani serbest dolaşım, tarım desteği konularında kısıtlamalara tabi bir üyelik olacaktır.'' 
     
     ''İSTENMEDEN ALINACAK BİR KARAR OLACAK'' 
     Yılmaz, AB'nin, bütün taahhütlerini çiğneyerek 17 Aralık'ta ret kararı alma konusunda, bunun doğuracağı ve kendisini yakından ilgilendiren sonuçlardan çekindiğini ifade ederek, Türkiye'nin üyeliğine giden müzakerelerin açılmasının istenmeden alınacak bir karar olacağını söyledi. 
     Muhtemelen bazı diğer engeller ve ilave zorluklarla beraber bir karar alınacağını dile getiren Yılmaz, bunun, Kıbrıs meselesini de açmaza zorlayacak, Türkiye'nin Kıbrıs'ta bugüne kadar izlediği politikalardan tümüyle vazgeçmesini gerektiren bir karar olacağını söyledi. 
     Yılmaz, böyle bir karar çıkması halinde hükümetin AB ile ilişkileri koparmadan, Türkiye'de Batı düşmanlığına yol açmadan bu öneriyi reddetmesi gerektiğini bildirdi. 
     Böyle bir gelişme olması halinde AB'nin Türkiye'yi tümden gözden çıkarabilecek karar almaya cesaret edemeyeceğini belirten Yılmaz, AB'nin Türkiye'yi belirsiz bir maceraya sürükleyecek bir karar alamayacağını, çünkü böyle bir hatanın kendisi için doğuracağı sakıncaları gözden kaçırmayacağını kaydetti. 
     Yılmaz, kendi çıkarları açısından AB'nin Türkiye ile uyum sağlamaya ihtiyacı olduğunu anlatarak, AB'nin petrole en bağımlı bölge olduğunu vurguladı. 
     AB'nin ekonomik açıdan da Türkiye'yi ihmal edecek güçte olmadığını, Türkiye'nin çeşitli açılardan elinin kuvvetli olduğunu kaydeden Yılmaz, Kopenhag kriterlerini yerine getiren Türkiye'nin AB ile çok daha iyi pazarlık edebilecek durumda olduğunu sözlerine ekledi. 
     
</TEXT>
</DOC>
