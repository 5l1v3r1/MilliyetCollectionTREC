<DOC>
<DOCNO> 288322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun39.html </URL>
<DATE> 2004/11/12/ </DATE>
<TIME> 19.21 </TIME>
<AUTHOR>  </AUTHOR>
<HEADLINE>
Arafat için Brezilya ve Çin'de 1 dakikalık saygı duruşu... 
</HEADLINE>
<TEXT>

     Brezilya Devlet Başkanı Luiz Inacio Lula da Silva ve Çin Devlet Başkanı Hu Jintao, dün sabah ölen Filistin lideri Yaser Arafat için 1 dakikalık saygı duruşunda bulundu. 
     Brezilya'yı ziyaret eden Hu, Brezilya Devlet Başkanlığı Sarayı Planalto'da iki ülke arasındaki anlaşma ve protokollere imza koymadan önce Lula ile Arafat için 1 dakikalık saygı duruşunda bulundu. 
     Lula, ''Özgürlük için yaşayıp ölen, geçen yüzyılın ve bu yüzyılın büyük lideri'' olarak nitelendirdiği Arafat'a saygılarını sunduğunu ifade etti. 
     
     TUNUS VE SOFYA'DA GÖSTERİLER 
     Bu arada, Tunus'un başkenti Tunus ile Bulgaristan'ın başkenti Sofya'da göstericiler, Filistin lideri Yaser Arafat'ın kaybından duyduklarını üzüntüyü ifade etmek amacıyla gösteri düzenledi. 
     Tunus'ta, polisin belediye tiyatrosu binasına doğru yürüyüş yapmak isteyen göstericilere izin vermemesi üzerine, dağılan göstericilerin daha sonra Katedral yakınlarında yeniden toplandığı bildirildi. 
     Göstericilerin ''Arafat öldü, sesi ölümsüzdür'' şeklinde slogan attığı ve yasaklı Tunuslu İşçilerin Komünist Partisi lideri Hamma Hammami'nin ''Filistin direnişine'' destek veren bir konuşma yaptığı belirtildi. 
     Arafat, 1982-1994 yıllarında Tunus'ta sürgünde yaşamıştı. 
     Sofya'da da 200 kadar Filistinlinin Yaser Arafat anısına bir yürüyüş yaptığı, Yaser Arafat'ın portreleri ve Filistin bayrakları taşıyan göstericilerin ''Arafat öldü, Yaşa Filistin'', ''Kudüs'e giden yol milyonlarca can alacak'', ''Bekle bizi Kudüs'' şeklinde slogan attığı kaydedildi. 
     
     MİLOŞEVİÇ 
     Yugoslavya'nın Lahey'de kurulan mahkemede savaş suçundan yargılanan eski devlet başkanı Slobodan Miloşeviç de, Arafat'ın ölümünün ardından Filistin yönetimiyle Filistin halkına taziyelerini sundu. 
     
</TEXT>
</DOC>
