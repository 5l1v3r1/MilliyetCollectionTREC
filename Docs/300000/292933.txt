<DOC>
<DOCNO> 292933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/guncel/gun02.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Toroslar'daki yayla mahkemelik oldu 
</HEADLINE>
<TEXT>


Hazine, Akçatekir'deki yayla evlerine zilyetle verilen tapuların iptali için tam 2 bin dava açtı 

NEŞET KARADAĞ Adana DHA 

Çukurova'nın sıcağından kaçanların yazlarını geçirdiği Pozantı'ya bağlı Akçatekir beldesinde daha önce zilyet nedeniyle yayla evlerine verilen tapuların iptali için 2000 dava açıldı. 
2000'deki sayıma göre Akçatekir'in nüfusu 3 bin 125. Ancak nüfus yazın 150 bine ulaşıyor. 
Beldede çoğu Adana'da oturanlara ait 20 bin ev bulunuyor. Akçatekirlileri şoke eden ise Yargıtay'ın, "Yaylak niteliğinde yerler, zilyetlikle kazanılan yerlerden sayılamaz. Ferdi tapu verilemez" kararı oldu. Ardından evlerden 2000'i için tapu iptal davası açıldı. Bu rakamın 10 bine ulaşması bekleniyor. Hazine'nin davaları kazanması durumunda, Akçaketir Belediyesi'nin kaldırılması gündeme gelecek. 

Başkan Dava açarız 
Belediye Başkanı Derviş Oruç, vatandaşların devletin verdiği tapuya güvenerek hareket ettiğini belirterek Hazine aleyhine dava açılabileceğini söyledi. Avukatı Yusuf Özer de, Hazine'nin belediye aleyhine de 15 dava açtığını belirtti. 



</TEXT>
</DOC>
