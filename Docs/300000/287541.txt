<DOC>
<DOCNO> 287541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur31.html </URL>
<DATE> 2004/11/09/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Kocalar yardım paralarını harcayınca... 
</HEADLINE>
<TEXT>

     Sivas'ın Ulaş İlçesi'nde, yardıma muhtaç ailelere yapılan nakdi yardımın, önceki yıllarda erkekler tarafından eve götürülmeden harcandığı anlaşılınca, eşlere teslim edilmesine karar verildi. 
     AA muhabirinin aldığı bilgiye göre, Ulaş Kaymakamlığı Sosyal Yardımlaşma ve Dayanışma Vakfı'nca, ramazan nedeniyle ilçe ve bağlı köylerindeki yardıma muhtaç 244 aileye, 40'ar milyon liralık nakdi yardım yapılması kararlaştırıldı. 
     Önceki ramazan aylarında da yapılan nakdi yardımların, bundan önceki dönemlerde erkekler tarafından aile için harcanmadığını tespit eden vakıf mütevelli heyetinin, bu yıl yardımların kadınlara teslim edilmesine karar verdiği bildirildi. 
     Evin çeşitli ihtiyaçları ve çocukların giderleri için kullanılması amacıyla yapılan 40'ar milyon liralık yardımın, dağıtılmaya başlandığı öğrenildi. 
     Uygulamanın bundan sonraki yıllarda böyle devam edeceğini belirten yetkililer, böylelikle yapılan yardımların amacına ulaşmış olacağını vurguladılar. 
     
</TEXT>
</DOC>
