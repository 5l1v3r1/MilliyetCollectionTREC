<DOC>
<DOCNO> 259162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/guncel/gun03.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Matematik'siz nesil 
</HEADLINE>
<TEXT>


65 bin öğrencinin 'sıfır' çektiği Ortaöğretim Kurumları Öğrenci Seçme ve Yerleştirme Sınavı sonuçlarına göre, öğrenciler 'hesap' bilmiyor. Matematikte net ortalaması 1.1'e geriledi... 

ANKARA ANKA 

Sonuçlarıyla Türkiye'deki eğitim sisteminin çöküşüne işaret eden Ortaöğretim Kurumları Öğrenci Seçme ve Yerleştirme Sınavı , yeni kuşağın "matematiksiz" yetiştirildiğini ortaya koydu. Adaylar 1999'daki sınavda matematik testinde 6 net ortalaması yakalarken, bu yıl ortalama 1.1'e kadar geriledi. 
65 bin öğrencinin sıfır çektiği, toplam 100 sorunun çıktığı sınavda Türkçe, sosyal bilimler ve matematikte de son 6 yılın en başarısız dönemi yaşandı. Türkçede 1998'de 13.2 net ortalaması yakalandı, bu oran 2002'ye kadar 10'un altına düşmedi, geçen yıl 9.9 olarak gerçekleşti, bu yıl 7.5'e geriledi. Sosyal bilimlerde de geçen yıl 8.2 olan net ortalaması 7.6'ya düştü. 

Fende de başarı azaldı 
Matematik testinde net ortalaması 1.1 olarak gerçekleşti. Bu rakam geçen yıl ve 2002'de 3.1, 2001'de 4.7, 2000'de 4.4'tü. Matematikte son 6 yılda en başarılı net ortalaması 1999'da 6 netle yakalandı. Fen bilimlerinde de, 2001'de 6 olan net ortalaması 2002'de 3.9'a, 2003'te de 3.6'ya düştü. Ancak bu yılki net ortalaması 4.7 oldu. 

'Sistem iflas etti' 

ANKARA Milliyet 
Eğitim - Sen Genel Başkanı Alaaddin Dinçer, Liselere Giriş Sınavı LGS sonuçlarının eğitim sisteminin iflas ettiğini gösterdiğini belirtti. Dinçer, 2004 ÖSS'de 32 bin 177, LGS'de de 64 bin 598 adayın "sıfır çektiğini" kaydederek, "ÖSS'nin ardından LGS sonuçları da ezbere dayalı, sorgulamayan bireyler yetiştirmeyi ilke edinen eğitim sisteminin iflas ettiğini gösteriyor" dedi. 


</TEXT>
</DOC>
