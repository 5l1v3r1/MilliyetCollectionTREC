<DOC>
<DOCNO> 250492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun37.html </URL>
<DATE> 2004/06/24/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
ABD, postayla vize yenileme işlemine son veriyor... 
</HEADLINE>
<TEXT>

     ABD'de çalışan binlerce yabancı, vizelerini yenilemek için bundan böyle ülke dışındaki Amerikan büyükelçiliklerine giderek mülakat yapmak ve parmak izi vermek zorunda kalacak. 
     ABD Dışişleri Bakanlığı'ndan yapılan açıklamada, daha önce aralarında gazeteciler, sporcular, sanatçılar, yatırımcılar ve özel mesleki yetenekle gelenlere verilen vizenin postayla uzatılması işlemine 16 Temmuz'dan itibaren son verileceği bildirildi. 
     Yeni uygulamanın 11 Eylül 2001'deki saldırılardan sonra sınır kontrollerinin sıkılaştırılması amacıyla alınan önlemler çerçevesinde yer aldığı belirtilen açıklamada, vize alan herkesin mülakat ve parmak izi işleminden geçirilmesinin amaçlandığı kaydedildi. 
     Amerikan Dışişleri Bakanlığı, yeni uygulamanın ''E'', ''H'', ''I'', ''O'', ''L'' ve ''P'' türü vize sahipleri için geçerli olduğunu, diplomatlar veya BM gibi uluslararası örgütlerde çalışanları kapsamadığını belirtti. 
     
     YOLCU KAYITLARI 
     Bu arada, ABD'de dört havayolu şirketi ile iki seyahat acentası daha yolcularıyla ilgili kişisel bilgileri federal makamlara ilettiler. 
     Amerikan Ulaştırma Güvenliği Yönetimi TSA tarafından Senato'ya verilen bilgiye göre, ABD'nin Delta, Continental, America West ve Frontier havayolu şirketleri ile Galileo International ve Sabre Holdings seyahat şirketleri, 2002 ve 2003 yıllarına ait yolcu kayıtlarını federal makamlarla paylaştılar. 
     Önceki yıllarda American Airlines, JetBlue ve Northwest havayolu şirketleri, yolcularına ait kişisel bilgileri federal makamlara iletmiş, yolcuların bir bölümü bu şirketlere dava açmıştı. 
     Galileo seyahat şirketi, TSA'ya yolcu bilgilerini ilettiği açıklamasını yalanlarken, diğer seyahat acentası Sabre da, kayıtları ilettiğini ancak kullanılmasına izin vermediğini bildirdi. 
     
</TEXT>
</DOC>
