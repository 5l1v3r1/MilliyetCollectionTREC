<DOC>
<DOCNO> 272750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur36.html </URL>
<DATE> 2004/09/17/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
20 suçtan sabıkalı çıktı .. 
</HEADLINE>
<TEXT>

     Bolu'da hırsızlığa karıştıkları iddia edilen 1'i kadın 5 kişi, polis ekipleri tarafından, D-100 Karayolu'nda düzenlenen operasyonla yakalandı. 
     A.A muhabirinin aldığı bilgiye göre, Bolu kent merkezinde hırsızlık olayına karıştıkları iddia edilen 1'i kadın 5 kişi, olayı takip eden ekiplerin ''dur'' ihtarına uymayarak, İstanbul yönüne kaçmaya başladı. 
     Olayı haber alan Bolu Dağı Trafik Bölge ekipleri, 5 zanlının içinde bulunduğu bildirilen 34 VH 2415 aracı, Abant kavşağından itibaren takibe aldı. Yaklaşık 15 dakika süren takip sonrasında polis ekipleri araca yaklaşınca, havaya ateş açarak, araçta bulunanlara ''teslim ol'' çağrısında bulundular. 
     Araçta bulunan 5 kişi, polisin ateş açması üzerine teslim oldu. Zanlıların teslim olurken çevreye attığı cep telefonları da polisler tarafından tek tek toplandı. 
     Zanlıların üzerlerinde ve kullandıkları araçta, kent merkezinde bir telefoncudan çaldıkları belirlenen 3 cep telefonu ve bir miktar para bulundu. 
     
     20 SUÇTAN SABIKASI VAR 
     Polis tarafından gözaltına alınarak Bolu Dağı Trafik Bölge Müdürlüğüne getirilen zanlılar Emre Ö, Ensar S, Hikmet T, Edip S. ve Ayfer G'nin, Asayiş Şube Müdürlüğü ekipleri tarafından ilk sorguları yapıldı. Ayfer G'nin hırsızlık, dolandırıcılık, yankesicilik, uyuşturucu kullanmak ve satmak suçlarından 20 sabıkası bulunduğu anlaşıldı. 
     Daha sonra Asayiş Şube Müdürlüğüne götürülen Ayfer G, kendisini görüntülemeye çalışan basın mensuplarına saldırdı. 
     Yakalanan 5 zanlı, sorgularının ardından adliyeye sevk edilecek. 
     Olayla ilgili soruşturma sürüyor. 
     
</TEXT>
</DOC>
