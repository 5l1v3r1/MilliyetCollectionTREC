<DOC>
<DOCNO> 271004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur22.html </URL>
<DATE> 2004/09/11/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Maden ocağındaki yangın... "Yapılan risk değerlendirmesi yetersizdir" 
</HEADLINE>
<TEXT>

     Maden Mühendisleri Odası Yönetim Kurulu Başkanı Mehmet Torun, yaptıkları incelemede, Kastomunu'nun Küre ilçesindeki maden ocağının yüksek risk içerdiğini gördüklerini belirterek, madeni işleten firmanın ocakla ilgili yaptığı risk değerlendirmesinin yetersiz olduğunu bildirdi. 
     Torun, Maden Mühendisleri Odası'nda düzenlediği basın toplantısında, Küre İlçesi'ndeki maden ocağında meydana gelen yangının ardından oda yöneticilerinin olay yerine giderek inceleme ve araştırma yaptığını belirtti. 
     Araştırma sonucunda ulaştıkları bulgulara göre, maden ocağının yeraltı işletmeciliği yapılması ve yanıcı özellikte sülfürlü cevher ihtiva etmesi nedeniyle yüksek risk içerdiğini belirten Torun, madeni işleten firmanın ocakla ilgili yaptığı risk değerlendirmesinin yetersiz olduğunun anlaşıldığını kaydetti. Torun, ocağın gerek cevher yapısının, gerekse lastik bant sisteminin yangın riski taşıdığını vurgulayarak, ''Buna uygun önlemlerin alınması, yanma riski daha düşük bant kullanımı ve ferdi koruyucu gaz maskelerinin bulundurulması bu ocak için gereklidir. Yine daha etkin bir haberleşme sistemi, izleme ve kontrol sistemi ile etkin bir acil kurtarma ekipleri bulunmalıdır'' dedi. 
     Mehmet Torun, son 25 yıldır devletin küçültülmesi, kamunun faaliyet alanının daraltılması, iktisadi etkinlik ve verimliliğin sağlanacağı savı ile uygulamaya çalışılan girişimler sonucu Türkiye'de madencilik sektörünün yarı yarıya küçüldüğünü anlattı. 
     Türkiye'de madencilik kuruluşlarının birikiminin yok edildiğini savunan Torun, madencilik üretimlerinin yetersiz, donanımsız, deneyimsiz, kişi ve kuruluşlara bırakıldığını ifade etti. 
     Torun, olayın sahiplerinin ve sorumlularının Çalışma ve Sosyal Güvenlik Bakanlığı ile Enerji ve Tabii Kaynaklar Bakanlığı olduğunu ileri sürerek, madencilik sektöründe kamu denetiminin yeterince sağlanamadığını söyledi. 
     Mehmet Torun, sektörün özelliğinin göz önüne alınarak kapsamlı bir risk haritasının söz konusu bakanlıklarca hazırlanması ve denetimlerin buna göre yapılması gereğini de sözlerine ekledi. 
     
</TEXT>
</DOC>
