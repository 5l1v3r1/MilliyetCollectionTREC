<DOC>
<DOCNO> 266118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonyas13.html </URL>
<DATE> 2004/08/24/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Honda'da dünyanın ilk hibrid motosikleti... 
</HEADLINE>
<TEXT>

     Dünyanın en büyük motosiklet üreticisi Honda, benzin, elektrik ve yakıt hücresiyle çalışabilen ilk motosikleti ürettiğini açıkladı. 
     Honda'nın Başkanı Takeo Fukui, dev şirketin Tokyo'nun kuzeyinde yer alan Tochigi araştırma merkezinde basın mensuplarına yaptığı açıklamada, küçük motosikletin 50 cc'lik hibrid ve 125 cc'lik yakıt hücresi motoru bulunduğunu belirtti. 
     Honda'nın araştırma ve geliştirme projelerine çok önem verdiğini belirten Fukui, prototip olarak üretilen hibrid scooter'ın ne zaman satışa sunulacağına henüz karar vermediklerini kaydetti. 
     Honda'nın motosiklet alanında en büyük rakibi Yamaha geçen yıl yakıt hücreli bir motosiklet geliştirmekte olduğunu açıklamıştı. 
     İngiliz William Grove tarafından 1839'da icat edilen yakıt hücresi teknolojisinde hidrojen molekülünün oksijen molekülüyle tepkimeye girmesi sonucu elektrik üretiliyor. Tek atık olarak ortaya su çıkıyor. 
     Özellikle ABD'de bu yaz piyasaya çıkan hibrid teknolojili motorlar, düşük yakıt harcaması ve çevreci olmasıyla giderek yayılıyor. 
     
</TEXT>
</DOC>
