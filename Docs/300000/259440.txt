<DOC>
<DOCNO> 259440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/dunya/dun01.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Özbekistan'da El Kaide saldırısı 
</HEADLINE>
<TEXT>


Taşkent'te ABD ve İsrail büyükelçilikleri ile savcılık binasına düzenlenen intihar saldırılarında 3'ü terörist, 5 ölü 9 yaralı var 

MOSKOVA Milliyet 


Özbekistan'ın başkenti Taşkent'teki ABD ve İsrail büyükelçiliklerine dün düzenlenen intihar saldırılarında 3'ü terörist 5 kişi öldü, 2'sinin durumu ağır 9 kişi de yaralandı. 
Özbek yetkililer, ilk saldırının savcılık binasında meydana geldiğini söylediler. İkinci ve üçüncü intihar saldırıları ise Amerikan ve İsrail büyükelçiliklerinin hemen dışında düzenlendi. Her 3 olayda da intihar saldırısını gerçekleştiren ve Özbek vatandaşı olduğu sanılan 3 terörist öldü, İsrail Büyükelçiliği'ne düzenlenen saldırıda da 2 Özbek güvenlik görevlisi hayatını kaybetti. ABD'li ve İsrailli yetkililer, saldırıları düzenleyenlerin erkek olduğunu açıkladı. Saldırıların ardından iki ülkenin büyükelçilik binaları kordon altına alındı. 
Saldırıları El Kaide bağlantılı "Özbekistan İslami Hareketi" adlı örgüt üstlendi. 
Taşkent'teki saldırılar, mart ayında 47 kişinin öldüğü çatışmalarla ilgili olarak "Özbekistan İslami Hareketi" ile "ideolojik bağları" bulunan 15 kişinin yargılanmaya başlamasından birkaç dakika sonra meydana geldi. Savcı Murat Salihov, iddianamesinde saldırıları düzenleyenleri El Kaide ve Hizb - ut - Tahrir'le bağlantılı olmak ve iktidarı ele geçirmek amacıyla silahlı isyan başlatmakla suçladı. Mart ayında Taşkent ve Buhara'da meydana gelen olaylar sırasında Orta Asya'da ilk kez intihar saldırıları düzenlenmişti. 
Dünkü saldırılar ABD - Özbek ilişkilerinin gerginleştiği bir dönemde düzenlendi. ABD, insan hakları ihlalleri nedeniyle Özbekistan'a ekonomik yardımı askıya almıştı. 


</TEXT>
</DOC>
