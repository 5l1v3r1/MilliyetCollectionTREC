<DOC>
<DOCNO> 291229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur46.html </URL>
<DATE> 2004/11/22/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Kar, Bolu Valisi'ne de geçit vermedi 
</HEADLINE>
<TEXT>

     Bolu'nun Kıbrısçık İlçesi'nde düzenlenen Halk Günü toplantısına katılmak üzere yola çıkan Bolu Valisi ve kentte görevli bürokratlar kar yüzünden geri dönmek zorunda kaldı. 
     Bolu'nun Kıbrısçık İlçesi'nde düzenlenen Halk Günü'ne katılmak üzere yola çıkan Bolu Valisi Ali Serindağ ve kentte görev yapan bürokratların da yer aldığı konvoy, kar yağışı ve buzlanmanın etkili olduğu Aladağ mevkiine ulaştığında zor anlar yaşamaya başladı. 
     
     ORMAN BÖLGE MÜDÜRLÜĞÜ'NE AİT ARAÇ YOLDAN ÇIKTI 
     Kıbrısçık İlçesi'nde düzenlenen Halk Günü'ne katılmak üzere yola çıkan Bolu Orman Bölge Müdürü Veli Baraklı'nın bulunduğu araç kara saplandı, bölgede görev yapan ormancıların içinde bulunduğu bir araç ise kayarak, yoldan çıktı ve devrildi. 
     Konvoyda bulunan görevliler, vatandaşlar ve jandarma ekipleri yoldan çıkan araçları güçlükle bulundukları yerden çıkardılar. Kurtarma çalışması sürerken bazı araçlar da yoldan çıkarak kara saplandı. 
     Bolu Valisi Ali Serindağ, AA muhabirine kar yağışı ve buzlanmanın etkili olduğu yolda ulaşımın güçlükle sağlandığını belirterek, ''Kar ve yolun güvenli olmayışı nedeniyle toplantıyı bir başka güne erteledik. Bizim için öncelikle arkadaşlarımızın güvenliği ve sağlığı önemli. Eğer toplantının yapılacağı ilçeye gitseydik. Gece geriye dönüşte sorun yaşanabilirdi'' dedi. 
     Bolu Valiliği tarafından Halk Günü'nü izlemek isteyen basın mensuplarına tahsis edilen minibüs de buzlanma ve kar yüzünden yolda kaldı. 
     
</TEXT>
</DOC>
