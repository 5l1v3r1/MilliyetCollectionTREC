<DOC>
<DOCNO> 257400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonspo25.html </URL>
<DATE> 2004/07/22/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
"Federasyon seçiminde siyasi otorite büyük rol oynamıştır" 
</HEADLINE>
<TEXT>

     Kulüpler Birliği ve Ankaragücü Kulübü Başkanı Cemal Aydın, Futbol Federasyonu Olağan Genel Kurulu'nda yapılan seçimlerde, siyasal otoritenin büyük rol oynadığını söyledi. 
     Cemal Aydın, genel kurulda Kulüpler Birliği olarak gerekli düzeni ve birlikteliği sağlayamadıklarını ifade ederken, ''Özerk olmayı isteyenler bugün özerklik karşıtı, özerklik karşıtı olanlar da özerk olmak için mücadele verdi'' dedi. 
     Aydın, Kulüpler Birliği olarak birlikteliği sağlayamadıktan sonra hiçbir şeyi başaramayacaklarını gördüklerini belirterek, sözlerini şöyle tamamladı 
     ''Mücadele anlamsız. Kulüpler Birliği olarak birlikteliğimizi sağlayamadığımızı bir kez daha gördük. Genel kurulda siyasi otorite büyük rol oynamıştır. Ben buna yan etki demiyorum, doğrudan söylüyorum. Daha önce açıklamıştım. Kulüpler Birliği Başkanlığı'ndan ayrılıyorum. Bana çok baskı var, ama kalmak anlamsız.'' 
     
</TEXT>
</DOC>
