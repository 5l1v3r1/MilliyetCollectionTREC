<DOC>
<DOCNO> 293448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy21.html </URL>
<DATE> 2004/11/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Zirve öncesi Avrupa ile kıran kırana pazarlık... 
</HEADLINE>
<TEXT>

     Türkiye'nin AB müzakerelerine ilişkin kararın verileceği 16-17 Aralık'taki AB Zirvesi öncesi, yoğun bir pazarlık yapılacağı belirtiliyor. AB devletleri arasındaki görüşmelerin yanısıra, AB Dönem Başkanı Hollanda'nın da Türk hükümetiyle yakın temas içerisinde olacağı ifade ediliyor. 
     Türkiye konusunda 25 AB ülkesi arasında konsensüs sağlaması gereken Dönem Başkanı Hollanda tarafından hazırlanan karar taslağının basına sızdırılmasının ardından gerek Türkiye'de, gerek AB'de tartışmalar yoğunlaştı. 
     Taslakta Türkiye'den dolaylı bir biçimde Rum Yönetimini tanımasının istenmesi, Rumları kısmen tatmin ederken, Fransa ve Avusturya gibi ülkelerin müzakerelere alternatif olarak önerdikleri "özel ortaklık" seçeneğine yer verilmediğine işaret ediliyor. 
     
     KALICI SINIRLAMALARA İTİRAZLAR 

     Taslakta serbest dolaşıma "kalıcı" sınırlamalar olasılığından söz edilmesi de tartışma yaratan diğer unsuru oluşturuyor. Aralarında İngiltere'nin bulunduğu kimi AB ülkeleri, AB'nin en temel haklarından biri olan serbest dolaşımının kalıcı olarak sınırlanırılmasının Avrupa Adalet Divanı tarafından reddedilebileceğini düşünüyorlar. 
     Ankara'nın ise, taslaktaki birçok unsura itiraz ettiği ifade ediliyor. Türkiye'nin karşı çıktığı unsurlar arasında "ucu açık" müzakerelerin istenmesi, önceki genişlemelerde hiçbir biçimde gündeme gelmeyen ve Rum Yönetimi'ni dolaylı tanıma anlamına gelecek, 1963 yılındaki Ankara Antlaşması ve diğer anlaşmaların genişlemeye uyumlaştırılması talebi, serbest dolaşıma kalıcı sınırlamaların öngörülmesi de bulunuyor. 
     16-17 Aralık Zirvesi öncesi AB ülkeleri arasında yoğun 
     bir pazarlık yapılacağı belirtiliyor. Bu pazarlıkların bir kısmı, Brüksel'deki Daimi Temsilciler arasında yürütülecek. Daimi temsilcilerin taslağı ilk olarak yarınki olağan toplantılarında ele almaları bekleniyor. 

     
</TEXT>
</DOC>
