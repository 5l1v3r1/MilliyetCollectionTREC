<DOC>
<DOCNO> 296074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/dunya/dun03.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydınlardan Chirac'a mektup 
</HEADLINE>
<TEXT>


DIŞ HABERLER SERVİSİ 


Fransa ve Türkiye'den bir grup aydın, Fransa Cumhurbaşkanı Jacques Chirac'a gönderdiği mektupta, "Türkiye ile tam üyelik müzakerelerinin gecikmeksizin ve AB Komisyonu önerisi temel alınarak başlanmasına" Paris'in tam destek vermesini talep etti. Aralarında Fransız ve Türk üniversitelerinde görevli öğretim üyeleri, araştırmacı, yazar ve sanatçıların yer aldığı bir grup tarafından kaleme alınan mektupta, "Türkiye'nin AB üyeliğine karşı çıkanların stratejik vizyon sahibi olmadıkları ve dünyadaki gelişmeleri yakından algılamadıkları" ifade edilerek, "Türkiye'nin üyeliğinin uzun süre alacak tarihi bir proje olduğu" vurgulandı. "AB Komisyonu'nun Türkiye'nin Kopenhag kriterlerini yerine getirdiği yolunda görüş belirttiği" hatırlatılan mektupta, "Ankara'ya tam üyelik yerine başka bir seçenek sunulması ve yeni koşulların ortaya sürülmesinin kabul edilemez bir durum olduğu" ifade edildi. 
Mektuba imza atanların arasında, Olivier Abel, Stephane Yerasimos, Jean Marcou, Cengiz Aktar, Hüseyin Sermet, Semih Vaner, Paul Balta, Faruk Bilici ve Marc Büker gibi araştırmacı, yazar ve öğretim üyeleri de yer aldı. 


</TEXT>
</DOC>
