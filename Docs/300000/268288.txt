<DOC>
<DOCNO> 268288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/dunya/dun01.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehin Türk şoför serbest 
</HEADLINE>
<TEXT>



Irak'ta kaçırılan Türk kamyon şoförü Tahsin Abdurrahman Top'un dün serbest bırakıldığı bildirildi. 
7 Ağustos'ta Irak'ın Tikrit ile Musul kentleri arasında kaçırılan Türk kamyon şoförü Tahsin Abdurrahman Top'un çalıştığı Atahan Ulaşım Şirketi'nin militanların taleplerini kabul ederek, Irak'taki faaliyetlerine son vermesi nedeniyle kamyon şoförünün serbest bırakıldığı açıklandı. Militanların, serbest bırakmadan önce Türk kamyon şoförüne bir Kuran'ı Kerim hediye ettiği de belirtildi. 
Irak'ta bir Kuveyt firmasının 21 Temmuz'da kaçırılan 7 işçisi de dün serbest bırakıldı. 3 Kenyalı, 3 Hint ve 1 Mısırlı kamyon şoförünü kaçıran "Kara Bayrak Taşıyanlar" örgütü, serbest bırakma kararını, Kuveyt firması Irak'tan çekildiği için aldıklarını açıkladı. 


</TEXT>
</DOC>
