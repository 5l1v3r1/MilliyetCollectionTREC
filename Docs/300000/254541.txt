<DOC>
<DOCNO> 254541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/yasam/yas01.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gündüz gözüyle 'eski usul' gasp 
</HEADLINE>
<TEXT>


Otoyol gaspçısı, en bildik yöntemi kullandı Otomobiline çarptığı mimara silah çekip hem aracını hem de parasını alıp kayıplara karıştı 

ŞAKİR AYDIN İstanbul 

İstanbul Bağcılar'da, dün güpegündüz ortaya çıkan otoyol gaspçısı, otomobiline arkadan çarptığı mimarı, silahla etkisiz hale getirdi. Kendi kullandığı çalıntı otomobili bırakan gaspçı, mimarın BMW marka otomobiliyle yaklaşık 21 milyar lira tutarındaki dövizini alarak kaçtı. 
Mimar Mehmet Tulga Çetiner, Bahçeşehir'deki evinden Hasköy'deki işyerine gitmek üzere dün 14.00'te 34 TC 5217 plakalı BMW marka otomobiliyle yola çıktı. Çetiner'in otomobiline, Mahmutbey Viyadüğü'ne geldiği sırada 34 S 8788 plakalı Honda marka bir otomobil arkadan çarptı. Kaza sonrası otomobilini yolun sağına park eden Çetiner, hasar olup olmadığına bakmak için aracından indi. Bu sırada, kendisine çarpan otomobilin sürücüsü de yanına geldi. 
Mimar Çetiner'in otomobille ilgilendiği sırada, diğer sürücü BMW'ye binmeye çalıştı. Durumu fark eden Çetiner, karşı koymaya çalıştı. Ancak Çetiner'i omzundan ve sırtından darp eden gaspçı, havaya birkaç el ateş etti. Gaspçı, daha sonra içerisinde 10 bin euro yaklaşık 18 milyar , 2 bin dolar 2 milyar 896 milyon lira , çek defteri ve önemli evrakın bulunduğu BMW'yi alarak kaçtı. 

Otomobil, çalıntı çıktı 
Olayın şokunu üzerinden atamayan Çetiner, cep telefonuyla önce polise, sonra da ailesine durumu bildirdi. Gaspçının olay yerinde bıraktığı otomobilin Şenlikköy'den çalıntı olduğu belirlendi. Otomobilde parmak izi çalışması yapan polis, gaspçıyı yakalamak için çalışma başlattı. 



</TEXT>
</DOC>
