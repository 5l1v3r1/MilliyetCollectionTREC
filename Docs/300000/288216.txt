<DOC>
<DOCNO> 288216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/guncel/axgun01.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mafya dinlemesine yine savcı takıldı 
</HEADLINE>
<TEXT>


Sedat Peker ve adamlarının dinlenen telefonlarına takılan Savcı S. Ç., Peker'in bir kömür ocağını tehditle almasına yardım etmiş 

ERDAL KILINÇ İstanbul 

Kelebek operasyonu kapsamında Sedat Peker ve adamlarına yönelik dinlemelere, savcı S.Ç. de takıldı. Telefon kayıtlarına göre, S.Ç., Maas Madencilik'in Balıkesir'de işlettiği kömür ocağını almak isteyen Peker ve adamlarına yardımcı oldu. Peker'in adamları, bulamadıkları maden ocağının sahibinin adresini savcıdan aldı. Yine telefon konuşmalarına göre savcı, bir davayı da takip etti. Ayrıca savcıya kalması için yer ve kadın ayarlandığı da iddia edildi. 

Mahkeme ertelendi 
Peker'e yönelik suçlamalar arasında, Balıkesir Balya'daki bir kömür ocağına ait hisseleri tehdit yoluyla üzerine geçirmek de yer alıyor. Bu maden ocağıyla ilgili Savcı Ç.'nin de Peker grubuna yardımcı olduğu öne sürüldü. Kayıtlara göre, Peker'in yargı ve bürokrasi içindeki ilişkilerini sağladığı öne sürülen Bayram Varis Küçük'le Ç. birçok kez telefonla görüştü. Küçük'ün maden ocağı sahibi Mehmet Tosun'u bulmak için yardım istediği Ç., "Sen bana bırak onu" dedi. Bu görüşmelerin ardından, 3 Mayıs 2004'te Sabahattin Okur'u arayan Küçük, Tosun'u savcı kanalıyla buldurduğunu söyledi. Telefon kayıtlarında, Peker'in adamları arasındaki diyaloglar da yer aldı. 16 Şubat 2004, saat 16.00'da, Küçük, Nizam Bul'a, "Sen S. savcıyı kasdediyor abiye git. 'Mahkemeyi ertele' de. O kadar, gerisine karışma" diye konuştu. Bu görüşmeden sonra mahkemenin 2 ay ertelendiği bildirildi. 

Savcı Evet, tanıyorum 
1 Mart 2004'te de Küçük, telefonla konuştuğu Sabahattin Okur'a şöyle dedi "S. savcıyla konuştum. Bu mahkemeyi bitirmemiz lazım. O da, 'Tamam, ne gerekiyorsa yaparız' dedi. Avukatı değiştirmek gerekebilir. Daha önce rakip bir firmanın avukatlığını da yapmış. Savcı, 'değiştirseniz iyi olur' diyor." 
Savcı S. Ç., Kelebek operasyonu kapsamında adının geçtiğini bilmediğini, ancak Küçük'ü tanıdığını belirterek, "Kuşadası'nda çalışırken, herkesin tanıdığı Varis'i ben de tanıyordum. Maç yayını yapan yerine h kim, savcı ve polisler gelirdi" şeklinde konuştu. 
Ç., Tosun'un adresini Küçük'e ilettiği iddiasının doğru olmadığını savundu. Söz konusu davaya bakmadığını söyleyen Ç., "Mafya bağlatısının olduğundan da haberim yok. Siz arayana kadar" dedi. Küçük'ün kendisini ağırlamak için yer ayarladığı, hatta kadın temin ettiği iddiasıyla ilgili olarak da, "Kadınla ilgili konuşmalar arkadaşlar arasında geyik muhabbeti gibi" yanıtını veren Ç., Adalet Bakanlığı'nın hakkında soruşturma açmadığını söyledi. 

'Sen bana bırak' 

2 Nisan 2004'te Bayram Varis Küçük, Savcı Ç.'yi cep telefonundan arayarak önce hatırını sordu. Ardından şu konuşma oldu 
V.K. Madenin sahibi Mehmet Tosun'u bir türlü bulamıyoruz. 
Ona ulaşmamız gerekecek sayın savcım. Onun neler çevirdiğini, kimlerle görüştüğünü bilmemiz lazım. 
S.Ç. Merak etme Küçük. 
Telefon dökümlerini istedim. Geldiği zaman sana dökümlerini veririm. Sen bana bırak bunu. 

Misafirler hazır 

9 Nisan 2004'te Küçük aynı telefonla savcı Ç. ile konuşuyor 
V.K. Mehmet Tosun'un adresini bulmamız lazım efendim, Adam korkup saklanıyor. 
S.Ç. Merak etme, adres gelince sana ileteceğim. 
V.K. Size yer ayarladım. Her şey güzel olacak. Beklediğiniz misafirler de olacak. İyi bir gün geçireceksiniz. 
S.Ç. Sağ ol Küçük. 

'Yakar bizi' 

10 Nisan 2004'te Küçük, Savcı Ç.'yi arıyor 
V.K. O gün ayarladığım yere gittiniz mi 
S.Ç. Evet gittim. Murat'ı da gördüm... Murat'ın ağzının sağlam olup olmadığını bilmiyorum. Kimseye söylemesin. Yakar bizi. 
V.K. Merak etmeyin, ağzı sıkıdır. Mehmet Tosun'la ilgili kayıtlar geldi mi efendim 
S.Ç. Kayıtlar gelsin sana bildireceğim. Yazı lehimize gelecek dosyada gördüğüm kadarıyla. 


</TEXT>
</DOC>
