<DOC>
<DOCNO> 253855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonsiy07.html </URL>
<DATE> 2004/07/08/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Sezer Romanya'ya gitti... 
</HEADLINE>
<TEXT>

     Cumhurbaşkanı Ahmet Necdet Sezer, Romanya Devlet Başkanı Ion Iliescu'nun davetlisi olarak Romanya'ya gitti. 
     Ankara Esenboğa Havaalanında Romanya'ya hareketinden önce bir açıklama yapan Sezer, ziyaret sırasında Romanya'yla ikili ilişkilerin yanı sıra, bölgesel ve uluslararası konular üzerinde görüş alışverişinde bulunacaklarını kaydetti. 
     Romanya'yı ikili planda üç yıl önce ziyaret ettiğini anımsatan Sezer, "Ziyaretim bu kez de iki ülke arasında son dönemde düzenli olarak yapılan üst düzey temaslar çerçevesinde gerçekleşmektedir" dedi. Romanya ile ikili ilişkilerin son 15 yılda önemli bir aşama kaydettiğini anlatan Sezer, iki ülke arasında herhangi bir siyasal sorunun bulunmadığına dikkat çekti. Sezer, "Romanya'yla işbirliğimizin geliştirilmesi, Balkanlar'da kalıcı barış ve istikrarın sağlanmasına da katkıda bulunmaktadır" dedi. 
     Türkiye'nin son iki yıl içesinde Romanya ile ticaretinin hızlı bir gelişme gösterdiğini belirten Sezer, ticaret hacminin 2 milyar dolar sınırına yaklaştığını söyledi. 
     Romanya'daki Türk yatırımlarının artarak devam ettiğini kaydeden Sezer, "Romanya'nın Avrupa ile bütünelşme yolunda attığı adımları övgüye değer bulmaktayız. Bu çerçevede Romanya'nın NATO'ya resmen üye olmasından dolayı duyduğumuz memnuniyeti de özellikle belirtmek isetrim" diye konuştu. 
     Romanya ziyaretinde iki ülke arasında özellikle ekonomi ve ticari ilişkilerin geliştirilmesi konusunda görüş alışvarişinde bulunacağını belirten Sezer, Romen Kralı Stefan'ın beşyüzüncü ölüm yıldönümünü anma törenlerinden ötürü düzenlenecek etkinlikler bağlamında, Kralın Topkapı Sarayı Müzesi'nde bulunan kılıcının aslının da geçici bir süre için yer alacağı serginin açılışına katılacağını kaydetti. 
     
</TEXT>
</DOC>
