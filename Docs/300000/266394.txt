<DOC>
<DOCNO> 266394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonyas16.html </URL>
<DATE> 2004/08/25/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Gizli bebek satışı ağır cezada 
</HEADLINE>
<TEXT>

     Osman Nuri BOYACI DENİZLİ, DHA 

DENİZLİ Özel Sağlık Hastanesi'nde gayrimeşru doğumların yapıldığı, doğan çocukların sahte evrakla başkalarına satıldığı yolundaki iddialar üzerine başlatılan adli soruşturma tamamlandı, 48 kişi hakkında Ağır Ceza Mahkemesi'nde dava açıldı. 
     Cumhuriyet Savcısı Tuncay Tanıl tarafından yapılan soruşturma sonunda Özel Sağlık Hastanesi'nin sahibi Dr. Rıdvan Erdemir ve 14 personeli hakkında 18 yıldan 65 yıla kadar, diğer 34 sanık hakkında 3 yıldan 13 yıla kadar hapis istendi. Denizli 1'inci Ağır Ceza Mahkemesi'ne gönderilen dosyanın yargı sürecine 8 Eylül'de başlanacağı belirtildi. 
     Soruşturmada doğum yapan anneler ve bunların çocuklarını sahte evrakla üzerine alan ailelerin de içinde bulunduğu 34 kişi hakkında sahte resmi evrak tanzim ettirmek ve nesebi değiştirmek suçlarından TCK'nın 342-1 ve 445-1 maddeleri uyarınca 3 yıldan 13 yıla kadar ağır hapis cezası, Dr. Rıdvan Erdemir ve Özel Sağlık Hastanesi personeli 13 kişi hakkında da aynı madelerden, anlaşmalı ve dayanışmalı olarak menfaatleri uyarınca, diğer sanıkların doğum ve nüfusa ait belgelerin düzenlenmesinde memura yalan beyan ile nüfusa gerçeğe aykırı tescil ve nesebin yok edilmesi suçlarına doğrudan ve bilerek iştirak ettikleri, bu suçları 5 kez işledikleri ileri sürülerek 18 ile 65 yıl arasında ağır ceza talebinde bulunuldu. 
     Özel Sağlık Hastanesi, gelişmeler üzerine Başhekim Op. Dr. Rıdvan Erdemir imzasıyla açıklama yaptı. Açıklamada "Yaklaşık bir yıl önce yerel bir gazetede yayınlanan skandal başlıklı, hastanemizde bebek satışı yapıldığına dair asılsız iddiaların yer aldığı seri haber üzerine idari ve hukuki soruşturma süreci başlatılmıştır. Bu soruşturma süreci üç aşamalı sürmüş, Sağlık Müdürlüğü, Tabip Odası ve Savcılık tarafından tüm kayıtlarımız incelenmiştir. Bizim için her biri ayrı önem taşıyan bu sürecin Sağlık Müdürlüğü ve Tabip Odası tarafından yürütülen kısmı bir süre önce tamamlanmış ve idari açıdan bu iddialarla hastanemizin hiçbir ilişkisinin olmadığı, çalışanlarımıza yöneltilen suçlamaların asılsız ve dayanaksız olduğu tespit edilmiştir. Opr. Dr. Rıdvan Erdemir'e ve çalışanlarına isnat edilecek bir kusur ve kayda rastlanmamıştır'' denildi. 
     Açıklamada, soruşturmanın başından beri korunulan hukuka saygılı tavrın devam ettirileceği, bu tarz olayların şevklerini kırmayacağı belirtildi. Başhekim Opr. Dr. Rıdvan Erdemir, iddiaların asılsız olduğunun yargı sürecinden sonra da ortaya çıkacağını belirterek, iddianameyi yayınlayan yerel Horoz Gazetesi hakkında da Cumhuriyet Savcılığı'na suç duyurusunda bulunduklarını söyledi. 
     Özel Sağlık Hastanesi'nde istenmeyen ve gayrimeşru hamileliklerden doğan bebeklerin, başka ailelere satıldığı yolunda iddialar bir yıl önce gündeme gelmiş, Savcılık, Denizli Tabip Odası ve Sağlık Müdürlüğü soruşturma başlatmıştı. Adli soruşturma kapsamında polis Özel Sağlık Hastanesi kayıtlarına el koymuş, gayrimeşru ilişkiden doğum yapıp çocukları başka ailelere verildiği iddia edilen kişilere ulaşmıştı. Sağlık Müdürlüğü ve Tabip Odası yaptıkları idari soruşturmada tıbbi etik ve deontolojik yönden suç unsuruna rastlanmadığını açıklamıştı. Savcılık ise bir yıl süren soruşturmayı tamamladı ve 48 sanıklı dava dosyasını 1'yı Ağır Ceza Mahkemesi'ne gönderdi. Sanıklar arasında Dr. Rıdvan Erdemir'in yanısıra, hastanede görev yapan ebe, hemşire, kadın doğum servisi görevlileri, hastaların yatış ve taburcu işlemlerini yapan personel ve çocuk sahibi kişiler, yakınları ve çocukları satın aldıkları iddia edilen kişiler bulunuyor. 

     
</TEXT>
</DOC>
