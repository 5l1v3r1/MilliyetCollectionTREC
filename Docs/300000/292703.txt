<DOC>
<DOCNO> 292703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonyas04.html </URL>
<DATE> 2004/11/27/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kahvaltıda anne farkı... 
</HEADLINE>
<TEXT>

     Okul çağı döneminde beslenme alışkanlıkları üzerine yapılan araştırmada, öğrencilerin kahvaltılarının yüzde 79 oranında anneleri tarafından hazırlandığı bildirildi. 
     Hacettepe Üniversitesi Halk Sağlığı Anabilim Dalı öğretim üyesi Dr. Dilek Aslan ve çalışma arkadaşları Dr. Özlem Çelik, Dr. Ayşegül Arık, Dr. Cemile Arıkan, Dr. Gönül Bayram ve Dr. Zeliha Demirtaş, bir ilköğretim okulu sekizinci sınıf öğrencileri arasında kahvaltı yapma alışkanlıklarının saptaması amacıyla araştırma yaptı. 
     Proje kapsamına alınan 193 öğrenciden 188'i araştırmaya katıldı, annelerden 140'ı da verilen anketi yanıtladı. Ankete katılan öğrencilerin yüzde 70.7'sinin her gün kahvaltı yaptığı tespit edildi. Bunlardan yüzde 79.2'sine kahvaltılarını annelerinin hazırladığı, yaklaşık her iki öğrenciden birinin de kahvaltı için 6-15 dakika zaman ayırdığı anlaşıldı. 
     Dr. Aslan, AA muhabirine yaptığı açıklamada, kahvaltı yapılmadığında diğer öğünler ve atıştırmalarla günlük beslenme ihtiyacının karşılanamayacağını belirtti. 
     Gerçekleştirdikleri çalışmayla öğrencilerin yüzde 60.1'inin kuşluk öğününü yapmadıklarının anlaşıldığını belirten Aslan, yüzde 43.1'inin de ikindi saatlerinde herhangi bir şey yemediklerini vurguladı. 
     Ankete katılan öğrencilerin yüzde 96.7'sine evinde kahvaltı hazırlandığını ifade eden Aslan, şunları kaydetti 
     ''Bu öğrencilerin yüzde 79.2'sinin evinde kahvaltıyı anneleri hazırlıyor. Öğrencilerin her gün yüzde 70.7'si kahvaltı yapıyor ve bunların da yüzde 97.1'i bu ihtiyacını evde karşılıyor. Hiç kahvaltı yapmayan öğrencilerden yüzde 5'i canı istemediği için, yüzde biri vakit bulamadığı , biri kilo almamak gibi gerekçelere sığınıyor. 
     Öğrencilerin annelerinin yüzde 80.3'ü kahvaltının yararlı, 3.5'i ise yararsız olduğunu düşünüyor. Annelerin yüzde .2'si kahvaltının büyüme- gelişimde önemli olduğunu ve sağlıklı olmayı sağladığını, yüzde 22.6'sı zihni açıp okulda verimliliği artırdığını, yüzde 9.7'si enerji ve dinçlik verdiğini, yüzde 8.9'u günün en önemli öğünü olduğunu ifade etti.'' Besinlerden en iyi şekilde yararlanabilmek için öğünlerde yeterli ve dengeli tüketimin önemine dikkati çeken Aslan, şöyle devam etti 
     ''Yapılan araştırmalar, ne yazık ki çok kişinin sabah kahvaltısını önemsemediğini ortaya koyuyor. Oysa bütün gece aç kalan kişilerde açlık nedeniyle sabahleyin beyin ve diğer organlara yeterince enerji sağlanamadığından yorgunluk, dikkatsizlik ve verimsizlik görülür. 
     Yapılan çalışmalar, kahvaltı yapan öğrencilerin yapmayanlara göre daha başarılı olduklarını göstermiştir. Yeterli ve dengeli beslenmek için çok önemli bir koşul olan her gün kahvaltı yapma davranışının öğrenciler tarafından kazanılmasına yönelik olarak müdahale çalışmaları yararlı olabilir.'' Aslan, araştırmada düzenli kahvaltı yapma alışkanlığının erkek öğrenciler arasında kızlara göre daha yaygın olduğunu saptadıklarını da sözlerine ekledi. 
     
</TEXT>
</DOC>
