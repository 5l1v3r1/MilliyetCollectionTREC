<DOC>
<DOCNO> 291965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun13.html </URL>
<DATE> 2004/11/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Le Figaro Türkiye karşıtı Fransa, AB'de yalnız kaldı 
</HEADLINE>
<TEXT>

     Fransa'nın Le Figaro gazetesi, ''AB'nin Türkiye ile tam üyelik müzakerelerini mümkün olduğu kadar geç bir tarihte başlamasını savunan Fransa'nın birlik içinde yalnız kaldığını'' yazdı. 
     ''AB'nin güçlü ülkeleri Almanya ve İngiltere'nin tam üyelik müzakerelerinin vakit geçirilmeden başlaması için bastırdığını'' belirten gazete, ''Paris'in bu konuda Türkiye'nin üyeliğine karşı çıkan Avusturya ve doğu Avrupa ülkelerinden Macaristan'dan medet umduğunu'' öne sürdü. 
     Fransa'da 2005 yılının mayıs veya haziran ayında AB anayasası konusunda referandum düzenleneceğini hatırlatan Le Figaro, Paris'in bu referandumdan sonra 2005 yılı sonu veya 2006 yılının başında Türkiye ile tam üyelik müzakerelerinin başlamasını istediğini yazdı. 
     Brüksel'deki bir diplomatın görüşlerine yer veren Le Figaro, müzakerelerin 2005 yılının başında başlamasının, AB anayasasıyla ilgili referandum yüzünden Fransa'yı zor durumda bırakacağını belirtti. 

     
</TEXT>
</DOC>
