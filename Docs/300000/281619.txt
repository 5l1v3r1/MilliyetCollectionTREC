<DOC>
<DOCNO> 281619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sontur09.html </URL>
<DATE> 2004/10/19/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Durak harici durmayan şoföre feci dayak 
</HEADLINE>
<TEXT>

     DHA 

ANTALYA'nın Alanya İlçesi'ne bağlı Kestel Beldesi'nde özel halk otobüsü şoförü 41 yaşındaki Mehmet Tos, durak haricinde durmayınca inmek isteyen 5 kişi tarafından dövüldü. 
     Kestel-Alanya arasında yolcu taşıyan özel halk otobüsü şoförü Mehmet Tos, önceki akşam saatlerinde araç içinde bulunan 5 kişinin durak harici inmek istemesine karşı çıktı. Bunun üzerine sinirlenen kimliği belirsiz kişiler ile sürücü Tos arasında tartışma çıktı. 
     Saldırganlar, Mehmet Tos'u feci şekilde dövüp, ellerine geçirdikleri sert cisimlerle başına vurduktan sonra kaçtı. Ağır yaralanan Tos, çevreden vatandaşlar tarafından Alanya Devlet Hastanesi'ne kaldırıldı. Beyin cerrahi bölümünde tedavi edilen Tos'un durumunun iyi olduğu belirtildi. 
     Olayı duyan Alanya Minibüsçüler Odası Başkanı Doğan Bacak, hastaneye gelerek dövülen şoför Mehmet Tos'u ziyaret etti. Oda Başkanı Bacak, "Eskiden vatandaş şoförlerden şikayet ederdi. Şimdi ise biz vatandaştan şikayet etmeye başladık. Mehmet Tos'a yapılan saldırı odamıza yapılmış bir saldırıdır. En yakın zamanda güvenlik görevlilerinin saldırganları adalete teslim edeceklerine inanıyorum'' dedi. 
     Sürücü Mehmet Tos ise "Beni darp edenleri hiç tanımıyorum. Eşkalini polise verdim'' diye konuştu. 
     
</TEXT>
</DOC>
