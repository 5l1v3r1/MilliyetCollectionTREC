<DOC>
<DOCNO> 253569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/soneko20.html </URL>
<DATE> 2004/07/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
KKTC Başbakanı Talat, Türk işadamlarından destek istedi 
</HEADLINE>
<TEXT>

     Kuzey Kıbrıs Türk Cumhuriyeti KKTC Başbakanı Mehmet Ali Talat, gerek TÜSİAD'ın gerekse üyesi işadamlarının Kıbrıs'a ilgi ve desteğini beklediklerini belirterek, ''Türkiye'nin ünlü gruplarının Kıbrıs'a ilgi gösterdiğinin ortaya çıkması dünyadan da yatırım gelmesine yol açacaktır. Bu bakımdan Türk işadamlarından böyle bir destek bekliyoruz''' dedi. 
     KKTC Başbakanı Talat, TÜSİAD Başkanı Ömer Sabancı ve Yönetim Kurulu Üyelerini Tepebaşı'ndaki derneğin merkez binasında ziyaret etti. 
     Görüşmenin ardından basın mensuplarına açıklama yapan Talat, Kıbrıs konusunda beklentilerinin dışında bir gelişmeyle karşı karşıya kaldıklarını ifade ederek, ''Beklentimiz Kıbrıs sorununun çözülmesiydi. Ancak bu olmadı. Biz üstümüze düşeni fazlasıyla yaptık. Rum tarafının olumsuz yaklaşımı nedeniyle çözüme ulaşamadık'' dedi. 
     Kıbrıs'lı Türkler üzerindeki izolasyonun devamını kabullenmelerinin mümkün olmadığını belirten Talat, BM Genel Sekreteri'nin Güvenlik Konseyi'ne sunduğu raporda da artık izolasyonun mantığının kalmadığını ilan ettiğini söyledi. Mehmet Ali Talat, ''İzolasyonun mantığı kalmadığına göre, izolasyonun da sona ermesi gerekiyor. Bununla ilgili diplomatik çalışmalarımız sürüyor. İzolasyonların kaldırılması konusunda dünya ülkelerinin bize yaklaşımı olumlu'' diye konuştu. 
     AB ile ilişkilerde yeni açılımlar beklediklerini ve bunların bir kısmının da başladığını ifade eden Talat, şunları kaydetti 
     ''AB ve dünyanın diğer ülkeleriyle ilişkilerimiz ne olursa olsun Türkiye ile ilişkilerimizin müstesna bir yeri vardır. Bu ilişkiler ekonomik boyutuyla da sürmek, genişlemek durumundadır. Türkiye ile ilişkilerimizde bugüne kadar devlet ve bütçe hep önde oldu. Bundan böyle özellikle izolasyonların kalkmasıyla, hafiflemesiyle özel sektörün de Kıbrıs'a ilgisinin artmasını hedefliyoruz.'' Talat, Annan Planı'nın sunulması ve yaratılan mülkiyet rejimi sonucunda ciddi konut ve inşaat sektörü patlaması ile taşınmaz mal satın alınmasının gündeme geldiğini belirterek, bu hareketliliği kalıcı ekonomik yatırımlara, büyümeye dönüştürmenin son derece önemli olduğunu vurguladı. 
     
     TÜRK İŞADAMLARINDAN YATIRIM DESTEĞİ 
     Mehmet Ali Talat, istihdam sorunun ortadan kaldırılması gerektiğini kaydederek, ''Bu sorun ortadan kaldırılmalı ki insanımız göç etmesin, gençlerimiz Kıbrıs Türk topraklarında yaşasın. İstihdam sorununu çözebilmek için yatırıma ihtiyacımız var'' dedi. 
     Turizm ve turizme hizmet eden küçük sanayi ve yüksek teknoloji ürünlerini üreten sanayinin düşünülebilecek alanlar olduğunu belirten Talat, gerek TÜSİAD'ın, gerekse üyesi işadamlarının Kıbrıs'a ilgi ve desteğini beklediklerini söyledi. 
     Hükümet olarak yatırım için gereğini yapacaklarını aktaran Mehmet Ali Talat, basın mensuplarının sorusu üzerine, ''Türkiye'nin ünlü gruplarının Kıbrıs'a ilgi gösterdiğinin ortaya çıkması, dünyadan da yatırım gelmesine yol açacak. Bu bakımdan Türk işadamlarından böyle bir destek bekliyoruz'' dedi. 
     KKTC Başbakanı Talat, bugün iki büyük grubu ziyaret edeceğini belirterek, yatırım alanlarının iş çevrelerinin hangi konuya ilgi duyacağına bağlı olduğunu kaydetti. 
     
     TÜSİAD BAŞKANI 
     TÜSİAD Yönetim Kurulu Başkanı Ömer Sabancı da AB'nin yayınladığı tüzük çerçevesinde siyasi ve ekonomik izolasyonun ortadan kaldırılması için gerekli adımların yavaş yavaş atıldığına dikkat çekerek, şunları söyledi 
     ''Türkiye'nin Ada ile Gümrük Birliği çerçevesinde ekonomik ilişkilerini geliştirmesi adada siyasi çözüme yardımcı olacaktır. Annan Planı'nın bizce geçerliliği devam etmektedir. Çünkü bu plan, adanın her iki kesimini de siyasi eşitlik ve egemenlik hakları temelinde, belirli bir kurumsallaşma çerçevesinde biraraya getiren tüm unsurları içermektedir.'' Ömer Sabancı, Talat ve arkadaşlarıyla KKTC ile ilgili Avrupa'daki son gelişmeler ve yatırım olanakları üzerinde görüş alışverişinde bulunduklarını da bildirdi. 
     
</TEXT>
</DOC>
