<DOC>
<DOCNO> 276136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/yazar/sazak.html </URL>
<DATE> 2004/09/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bakandan Yatağan sözü 
</HEADLINE>
<TEXT>


Çevre ve Orman Bakanı Osman Pepe aradı, AKP'nin Kızılcahamam kampına gidiyormuş, yol boyu 'kesintili' de olsa konuştuk. 'Dağıstan'da bile iletişim daha kolay' diye söze başladı. 
Çevreyi kirletenlere getirilen hapis cezalarının 2 yıl süreyle ertelenmesini eleştiren yazımızı okumuş. 
'Çevreye duyarlılık gösteren her yazı bizim için değerlidir' diyerek bilgi verdi. Bakana göre, Meclis'te bekleyen yeni Çevre Yasası çıkmadan, TCK'nın 181'inci maddesinin uygulanması olanaksızmış. Çünkü, sanayi atıkları ve çöplerin çevreye verdikleri zarar karşısında mevcut yasanın, tesisleri kapatma ve para cezası verme yetkisi bulunuyor. Ancak bu yaptırımların çoğu zaman etkisiz kalması karşısında TCK'ya ilk kez 'hapis cezası' maddesi konuluyor. Pepe, bunun çok ileri bir adım olduğu görüşünde. 
Çevre ve Orman Bakanı Pepe, 'Keşke TCK'daki çevre suçları ertelenmeseydi ancak Belediyeler ve İl özel idareleri Yasası Cumhurbaşkanı'ndan döndüğü için bu cezayı zaten uygulayamazdık. TCK 181'de Çevre Yasası uyarınca teknik yönden kirliliğin tespit edilmesi gerekiyor. Bu yetki de bakanlığımızda olacak. TCK'yı bugünkü şartlarda uygulasak, 3300 belediye başkanı var, hepsi hapse girer' diyor. 
Çevre Yasası değişene dek ne olacak Örneğin Yatağan halkı 'ölüm solumaya' devam edecek mi 
Çevre Bakanlığı'nın, Muğla Valiliği'nin uyarılarına karşın, Yatağan Termik Santralı, desülfürizasyon sistemi olmadığı için yıllardır halk sağlığını tehdit ediyor. Yatağanlılar 'kanser riski' altında yaşıyor. 
Bakan Pepe'ye bu durumu aktardık. Tereddütsüz şunu söyledi 
'Enerji Bakanımızla görüştüm. Yatağan'a mobil ölçüm santralı gönderdik, baca gazları insan sağlığını tehdit ettiği anda santralı durduracağım. Asarım, keserim gibi popülist söylemim yoktur ama bu defa kararlıyım. Filtre sorununu da çözüyoruz. Yapımcı firma işi yarıda bırakarak uluslararası tahkime gitmişti. Yeniden ihaleye çıkılacak, 13 milyon dolarlık imkan açıldı, Yatağanlıları zehir solumaktan kurtaracağız.' 
Ya İskenderun'daki batık 'MV Ulla' enkazı ne olacak 
Çevre ve Orman Bakanı Pepe'ye göre şu andaki ölçümler temiz çıkıyormuş, deniz suyunda çözülen krom 6 maddesindeki 0.06 oranı içme suyu standardındaymış TÜBİTAK, Üniversiteler ve Çevre Bakanlığı'nın günlük tespitlerinin sürdüğünü anlatan Pepe, 'ikinci Çernobil benzetmesi'ne katılmadığını belirtiyor, 'Tazminat haklarımız saklıdır' diyerek Avrupa Çevre Ajansı üzerinden İspanya'ya yapılan baskıdan sonuç alacaklarını umuyor. 
Gemiyi İskenderun'a getiren Mavi Gemicilik adlı Türk acentenin bu işte kullanıldığı inancında Çevre Bakanı Pepe. Deniz Müsteşarlığı'nın da sorumluluğu büyük. 
MV Ulla'nın deniz dibinden çıkarılmasını ise zor ve pahalı buluyor 



</TEXT>
</DOC>
