<DOC>
<DOCNO> 254777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/soneko15.html </URL>
<DATE> 2004/07/12/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Hayat sigortası birikimleri, bireysel emekliliğe aktarılabilecek 
</HEADLINE>
<TEXT>

     Birikimli hayat sigortalarındaki birikimler ve kazanılmış haklar, isteğe bağlı talep edilmesi halinde, belirlenen esas ve usullere göre bireysel emeklilik sistemine aktarılabilecek. 
     Hazine Müsteşarlığı'nın, Emeklilik Şirketlerindeki Birikimli Hayat Sigortalarından Bireysel Emeklilik Sistemine Aktarımlara İlişkin Tebliği, Resmi Gazete'de yayımlandı. 
     Tebliğ, 4632 sayılı Bireysel Emeklilik Tasarruf ve Yatırım Sistemi Kanununun Geçici 1 inci maddesinin ikinci ve üçüncü fıkrası kapsamında emeklilik şirketine dönüşen şirketler ile hayat branşında faaliyet gösteren ve yeni sigorta sözleşmesi akdetme yetkisi olan sigorta şirketlerinden kurulacak emeklilik şirketine asgari yüzde on payla kurucu ortak olanlarda, mevcut birikimli hayat sigortalıların talep etmeleri ve sigortalıların ilgili mevzuatta öngörülen şartları haiz olmaları halinde, birikimlerinin tüm hak ve yükümlülükleri ile birlikte bireysel emeklilik sistemine aktarımına ilişkin esas ve usulleri belirliyor. 
     Buna göre, Sigorta ettiren sigortalının medeni hakları kullanma ehliyetine sahip olması ve isteğe bağlı talep edilmesi halinde, birikimli hayat sigortalarındaki birikimleri ve kazanılmış hakları, bu Tebliğde yer alan esas ve usullere göre bireysel emeklilik sistemine aktarılabilecek. 

     
</TEXT>
</DOC>
