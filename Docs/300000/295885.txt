<DOC>
<DOCNO> 295885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko44.html </URL>
<DATE> 2004/12/08/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İstanbul Mobilya Fuarı'nda geri sayım başladı... 
</HEADLINE>
<TEXT>

     İstanbul Mobilya Fuarı İMOB 2005 , 28 Nisan-1 Mayıs 2005 tarihleri arasında, ITF-İstanbul Fuarcılık'ın organizasyonu ve Mobilya Sanayicileri Derneği'nin MOSDER desteğiyle CNR Expo'da düzenlenecek. 
     Türk mobilya sektöründe faaliyet gösteren firmaları tek çatı altında ilk kez birleştiren İMOB 2005, 120 bin metrekarelik bir alanda yapılacak. Toplam 500 firmanın katılımıyla gerçekleştirilecek fuarı yerli ve yabancı 150 bin kişinin ziyaret etmesi bekleniyor. 
     Fuar kapsamında ayrıca Uluslararası Tasarım Yarışması Ödül Töreni de yer alacak. 
     Fuarın tanıtımı amacıyla düzenlenen basın toplantısında konuşan MOSDER Yönetim Kurulu Başkanı Ali Özkan, son 10 yılda Türk mobilya sektöründe çok ciddi bir atılım meydana geldiğine işaret ederek, sektörün kısa sürede 1 milyar dolarlık ihracat hacmine ulaşmasının söz konusu olduğunu söyledi. 
     Özkan, bütün bu gelişmelere rağmen mobilyacılığın Türkiye'de hala sektör olarak anılmamasından yakındı. Ali Özkan ''Yakın çevremizde mobilya ihraç etmediğimiz ülke yok. Mobilya mağazalarında Türk mobilyası olmayan mağaza yok'' dedi. 
     Yurtdışında Türk mobilyasının bir kısmının İtalyan markası ile satıldığını, Türkiye'nin çevresindeki ülkelerin evlerinde Türk mobilyalarının kullanıldığını ifade eden Özkan, ''Türk mobilya sektörünün tanıtımını yaptığımız sürece bunlar önemli bir kaynaktır'' diye konuştu. 
     CNR Holding Genel Koordinatörü Adnan Taşpınar da, Türkiye'nin ihracatında önemli rol oynayacak mobilya sektörünün fuarla birlikte yeni açılımları olacağını söyledi. 
     Fuara katılımcı firmaların müracaatlarının başladığını ifade eden Taşpınar, fuarın tanıtımı için önümüzdeki günlerde Kayseri, Ankara, İnegöl ve İzmir'de toplantılar yapılacağını kaydetti. 
     
</TEXT>
</DOC>
