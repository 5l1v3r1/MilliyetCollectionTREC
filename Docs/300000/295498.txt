<DOC>
<DOCNO> 295498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun44.html </URL>
<DATE> 2004/12/07/ </DATE>
<TIME> 19.24 </TIME>
<AUTHOR>  </AUTHOR>
<HEADLINE>
Balkenende ve Papadopulos ortak basın açıklaması yaptı 
</HEADLINE>
<TEXT>

     Avrupa Birliği AB Dönem Başkanı Hollanda'nın Başbakanı Jan Peter Balkenende, ''Kıbrıs sorununun çözümü Kopenhag kriterleri arasında yer almasa da, AB-Türkiye gümrük birliği anlaşmasının çözüm için bir temel oluşturduğunu'' söyledi. 
     Kıbrıs Rum kesiminde bulunan Hollanda Başbakanı Balkenende, Rum Yönetimi lideri Tasos Papadopulos ile ortak basın toplantısı düzenledi. 
     Balkenende, ''Türkiye'nin AB üyesi tüm ülkeleri tanımasının AB- Türkiye gümrük birliği anlaşmasıyla bağlantılı olduğunu'' savundu. Balkenende, ''Kıbrıs sorununun çözümü Kopenhag kriterleri arasında yer almasa da, AB-Türkiye gümrük birliği anlaşması çözüm için bir temel oluşturuyor'' dedi. 
     Kopenhag kriterlerinde Türkiye'nin 'Kıbrıs'ı tanıması diye bir zorunluluğun olmadığını, ancak görüşmeler yapacağı ve anlaşma imazalayacağı üyelerden birini tanıması gerektiğini söyleyen Balkenende, bu konuda uzlaşı aradıklarını, bunun zor bir konu olduğunu belirtti. 
     Papadopulos ile fikir alışverişi yaptıklarını ve dostça bir görüşme olduğunu ifade eden Balkenende, bu süreçte Kıbrıs sorununun önemli ve hassas bir yer tuttuğunu kaydetti. 
     Balkenende, Türkiye'nin üyelik müzakerelerine başlayıp başlamayacağı kararının Rum kesimi için çok önemli olduğunu, bu nedenle Kıbrıs Rum kesimine geldiğini belirtti. 
     Rum yönetimi lideri Tasos Papadopulos ise Rum hükümetinin Türkiye'nin AB sürecini desteklediği görüşünü tekrarladı, ''ancak Türkiye'nin Kopenhag kriterlerini yerine getirmesi ve AB normlarına uyması gerektiğini'' söyledi. 
     Papadopulos, Hollanda dönem başkanlığının, sonuç bildirgesi konusunda Rum hükümetinin görüşlerini göz önünde bulunduracağı umudunu dile getirdi. Papdopulos, ''Türkiye tanımadan üyelik görüşmelerine başlayabilir mi '' sorusu üzerine, bu konunun çok önemli olduğunu ve Ankara Anlaşması'nın bu konuya atıf yaptığını kaydetti. 
     ''Veto hakkını kullanır mısınız '' sorusuna karşılık ise Papadopulos, Türkiye'nin AB'den tarih almasını istediklerini yineleyerek, Türkiye'nin AB'de olmasının herkesin yararına olduğunu belirtti ve ''Türkiye'nin de olumlu davranması'' gerektiğini söyledi. 
     ''Vetonun bir hak olduğunu'' ifade eden Papadopulos, ''Türkiye'nin 'Kıbrıs Cumhuriyeti'ni tanımasının önşart değil, AB'ye karşı olan yükümlülüğü olduğunu'' savundu. 
     
</TEXT>
</DOC>
