<DOC>
<DOCNO> 288488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/siyaset/axsiy01.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ne Türkbank'mış hayatımı kararttı' 
</HEADLINE>
<TEXT>


6 yıldır süren dava sonunda Korkmaz Yiğit, "cürüm işlemek için oluşturulan çeteye dahil olmaktan mahk m olurken, Hayyam Garipoğlu 19 ay ceza aldı 

Esra Alus - İstanbul 


Altı yıldır devam eden Türkbank davası, dün karara bağlandı. İhaleye fesat karıştırdıkları iddiasıyla yargılanan Korkmaz Yiğit, Erol Evcil, Mustafa Kefeli ve Mehmet Kocabaş, "cürüm işlemek için oluşturulan çeteye dahil olmak" suçundan 3 yıl 9 ay, Hayyam Garipoğlu da "silahlı çeteye yardım etmekten" 19 ay hapis cezasına çarptırıldı. İstanbul 7. Ağır Ceza Mahkemesi'nde görülen duruşmada, Türkbank'ın eski sahibi Yiğit ile eski MİT görevlisi Yavuç Ataç hazır bulundu. Yiğit, konuşmasına başlarken mahkeme heyetine, "Benim gibi bir işadamını katlettiği için Türkiye Cumhuriyeti'nin bana bir özür borcu var" dedi. Türkbank ihalesine tam 3 kez girdiğini belirten Yiğit, şöyle konuştu "Keşke Türkbank'ı değil de yurt dışındaki talip olduğum bankayı alsaydım. Ne Türkbank'mış, hayatımı kararttı. Dışımızda cereyan eden siyasi gelişmeler neticesinde dayağı biz yedik. Sanıkları tanımıyorum, Türkbank ile ne alakaları olduğunu da anlamadım. Herhangi bir ilişkim olmayan 9 kişiyle nasıl çete kurabilirim " 
Aydın Bolak ile Kamuran Çörtük'ü tehdit etmediğini kaydeden Yiğit, "Çakıcı, bankadan hak iddia ediyor. Beni de aramıştı ve ilgilenmediğimi söylemiştim. Hükümet temsilcileri, 'Çakıcı sorun olmaz, sen ihaleye gir' diyerek güvence verdi. Çakıcı'yı bu işin dışında tutmaktan başka bir gayretim olmadı" diye konuştu. 
Savunmaların tamamlanmasının ardından Mahkeme Başkanı Aydoğan Semizer, Duran Akbulut, Mehmet Emin Cankurtaran, Yavuz Ataç ve Atilla Yıldırım'ın delil yetersizliğinden beraatına hükmetti. 


</TEXT>
</DOC>
