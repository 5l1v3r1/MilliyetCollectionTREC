<DOC>
<DOCNO> 290613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sondun03.html </URL>
<DATE> 2004/11/21/ </DATE>
<TIME> 06.00 </TIME>
<AUTHOR>  </AUTHOR>
<HEADLINE>
Çin'de uçak göle düştü 55 kişi öldü... 
</HEADLINE>
<TEXT>

     Çin'in kuzeyindeki İç Moğolistan Özerk Bölgesi'nde küçük bir yolcu uçağının buz tutmuş bir göle düşmesi sonucu, göl kenarındaki 2 kişi de dahil en az 55 kişinin öldüğü açıklandı. 
     Yeni Çin Haber Ajansı'nın bildirdiğine göre, uçakta 6 kişilik mürettebat ve 47 yolcu bulunuyordu. Yetkililer, gölden 46 ceset çıkarıldığını belirttiler. Uçağın düştüğü parkın bilet gişesi yakınlarında ölen kişinin kimliğinin de tespit edildiği bildirildi. 
     Arama ve kurtarma çalışmalarına itfaiye, polis, park çalışanları ve 20 kişilik dalgıç ekibi olmak üzere 400'ü aşkın kişi katılıyor. Başkent Pekin'den bir inceleme ekibi, güneybatıdaki Yunnan eyaletinden ise Çin Doğu Havayolları'na bağlı bir başka kurtarma ekibi yola çıktı. 
     Uçağın kara kutuları henüz bulunamadı. Yolcu listesi henüz açıklanmazken, yerel kaynaklar uçakta önemli bir şirketin yönetim kurulu başkanının bulunduğunu belirttiler. 
     Baotou şehrinden Şanghay'a gitmek üzere havalanan CRJ-200 tipi yolcu uçağı, yerel saatle 08.20'de TSİ 02.20 Baotou şehrindeki Nanhai parkında buz tutmuş göle düşmüştü. 

     
</TEXT>
</DOC>
