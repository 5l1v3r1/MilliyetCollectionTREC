<DOC>
<DOCNO> 294239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur43.html </URL>
<DATE> 2004/12/02/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Donmak üzereyken bulunan baba ve oğlu, hastaneye 3 günde ulaşabildi 
</HEADLINE>
<TEXT>

     Muş'ta, kaybolan atlarını aramak için gittikleri dağlık alanda kaybolan ve donmak üzereyken köylüler tarafından bulunan baba ve oğlu 3 gün sonra hastaneye ulaşabildi. 
     AA muhabirinin edindiği bilgiye göre, 3 gün önce Ilıca Köyü'nde atları kaybolan, onları aramak için gittikleri köyün kırsal bölgesindeki dağlık alanda kaybolan ve donmak üzereyken köy sakinleri tarafından bulunan Rıza Çete 65 ile oğlu Ercan Çete 33 , önce Ilıca Köyü'ne getirildi. 
     Kar yağışından dolayı yolun ulaşıma kapalı olması nedeniyle köye en yakın sağlık kurumu olan Muş Devlet Hastanesi'ne ulaştırılamayan baba ve oğlu, ertesi gün köy korucuları tarafından kızaklarla, Muş'a daha yakın olan Ağıllı Köyü'ne getirildi. 
     Buranın da yolunun ulaşıma kapalı olması yüzünden, baba ve oğlu, geceyi bu köyde geçirmek zorunda kaldı. 
     Bugün de Derecik Köyü'ne kadar getirilen Rıza ve oğlu Ercan Çete, buradan ambulansla alınarak Muş Devlet Hastanesi'ne getirilip tedavi altına alındı. 
     Baba Rıza ve oğlu Ercan Çete'nin, aşırı soğuktan dolayı özellikle ayaklarının donduğu, tedavilerinin sürdüğü bildirildi. 
     Muş'un, merkeze 40 kilometre uzaklıktaki Ilıca Köyü'nde, 3 gün önce Rıza Çete ile oğlu Ercan Çete, kaybolan atlarını aramak için köyün kırsal kesimindeki dağlık alana çıkmış, burada kaybolmuş ve yaklaşık 7 saat sonra köy sakinleri tarafından donmak üzereyken bulunmuştu. 
     
</TEXT>
</DOC>
