<DOC>
<DOCNO> 268303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/guncel/gun05.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Müdür Karaman yine yok 
</HEADLINE>
<TEXT>


ANKARA Milliyet 

TCDD, hemzemin geçitlerde otomasyon çalışması başlattı. TCDD 2. Bölge Müdürü İsa Apaydın, maliyeti 8 milyon doları bulan çalışmanın masraflarının Karayolları, Köy Hizmetleri ve yerel yönetimlere fatura edileceğini, masrafların ödenmemesi halinde yargıya gideceklerini kaydetti. Ankara-İstanbul demiryolu hattının Esenkent İstasyonu'nda başlatılan otomasyon çalışması dün Apaydın tarafından basına tanıtıldı. Tanıtıma, tren kazalarının ardından basının karşısına çıkmayan TCDD Genel Müdürü Süleyman Karaman katılmadı. Apaydın, Türkiye'deki 4349 hemzemin geçidin yüzde 13.5'nun kontrollü olduğunu, bu rakamı yıl sonunda yüzde 20'lere taşımayı hedeflediklerini ifade etti. Hemzemin geçit kazalarında TCDD'nin suçu olmadığını savunan Apaydın, "Biz anayolumuzda gidiyoruz, karayolu aracı yolumuza giriyor. Yılda 50'nin üzerinde aracımız tamir, bakıma giriyor" dedi. 


</TEXT>
</DOC>
