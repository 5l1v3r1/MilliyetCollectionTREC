<DOC>
<DOCNO> 288644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/ekonomi/eko05.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank'ta devir haftası 
</HEADLINE>
<TEXT>


Halkbank'a devredilen Pamukbank'ın şubeleri 17 Kasım'dan itibaren Halkbank olarak faaliyet gösterecek 


Devlet Bakanı Ali Babacan, Halkbank'a devir edilen Pamukbank'taki devir işlemleri hakkında, Halkbank yöneticilerinden dün bilgi aldı. Babacan, Kamu Bankaları Ortak Yönetim Kurulu Başkanı Zeki Sayın, Halk Bankası Genel Müdürü Hasan Cebeci'nin katıldığı brifing sonrası, Fintek Finansal Teknoloji Hizmetleri AŞ'de incelemede bulundu. 
Halkbank'tan yapılan yazılı açıklamada, birleşme işlemlerinin bayram tatili boyunca 24 saat aralıksız olarak sürdürüleceği ve banka müşterilerinin mağdur edilmemesi için gerekli önlemlerin alındığı kaydedildi. Bilgisayar sistemlerinin birleştirilmesine yönelik 12 Kasım Cuma akşamı başlayan operasyon, 17 Kasım Çarşamba günü tamamlanacak ve tüm şubeler Halkbank adıyla ortak faaliyet gösterecek. 
Birleşme ile mevcut 513 Halkbank şubesine ek olarak 200 Pamukbank şubesi Halkbank'a devir olacak. Mart ayından itibaren zamanla 142 şube kapatılacak. Pamukbank'tan 3 bin 700 personel Halkbank'a geçecek. 




</TEXT>
</DOC>
