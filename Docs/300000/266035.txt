<DOC>
<DOCNO> 266035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonspo10.html </URL>
<DATE> 2004/08/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Büyükşehir Belediyesi Ankaraspor maçlarını 19 Mayıs'ta oynayacak 
</HEADLINE>
<TEXT>

     Birinci Süper Futbol Ligi'nin yeni ekiplerinden Büyükşehir Belediyesi Ankaraspor'da, yönetim kurulu dün gerçekleştirdiği toplantıda, tüm lig ve kupa maçlarını Ankara 19 Mayıs Stadı'nda yapma oynama aldı. 
     Konuyla ilgili Altınpark'ta bir basın toplantısı düzenleyen kulüp başkanı Hilmi Gökçınar, daha önce tüm karşılaşmalarını Aktepe Stadı'nda yapacaklarını duyurduklarını, ancak gelişen koşullar nedeniyle bu kararı yeniden gözden geçirdiklerini belirterek, ''Rakip takımların şikayetleri ve futbolcularımızın doğal çimde oynama isteği nedeniyle maçlarımızı 19 Mayıs Stadı'nda yapacağız'' dedi. 
     Kulüp onursal başkanı Melih Gökçek ve yönetim kurulu olarak dün durum değerlendirmesi yaptıklarını ve bu kararı aldıklarını ifade eden Gökçınar, şöyle konuştu 
     ''Bundan sonraki tüm lig ve kupa maçlarımızı 19 Mayıs Stadı'nda yapacağız. Gençlerbirliği-Ankaragücü ortak girişimi de bu kararımıza olur verdi. Bugün konuyla ilgili kararımızı Futbol Federasyonu'na bildireceğiz. Bu hafta sahamızdaki Denizlispor karşılaşmasını da 19 Mayıs Stadı'nda yapacağız. Ortak girişim masraflarına ortak olacağız. Kendilerine de teşekkür ederim. Biz, statta kiracı sıfatıyla duruyoruz.'' 
     
     SAMET AYBABA'NIN UYARISI DA ETKİLİ OLDU 
     Gökçınar, stat değişikliği konusunda teknik direktörleri Samet Aybaba'nın ''Futbolcular doğal çimde oynamak istiyor. İstekleri bu yönde'' uyarısının da etkili olduğunu söyledi. 
     Gökçınar, bir gazetecinin ''19 Mayıs Stadı'nın haftada 2 maçı kaldıramaması ve futbolcularınızın bu konuda şikayetçi olmaları halinde tekrar Aktepe'ye döner misiniz '' biçimindeki soruya, ''19 Mayıs Stadı 2 maçı kaldırır. Zaten haftada 2 maç olacak. Biri cumartesi, diğeri de pazar günü. Gerekirse, cuma ve pazar günleri oyanayarak, stadın 1 gün dinlemesini sağlayabiliriz. Antrenmanlarımızı burada yapmama konusunda ise ortak girişim bizi uyardı'' diyerek yanıtladı. 
     Başkent temsilcisi, antrenmanlarını ise OSTİM Stadı'nda gerçekleştirecek. 
     Aktepe Stadı'nın bundan sonra amatör branşlara ayrılacağı, ancak mavi-beyazlıların, hava koşullarına göre bazı antrenmanlarını burada yapabileceği kaydedildi. 
     
     YENİ STAT GELECEK YIL HAZIR OLACAK 
     Yeni statla ilgili olarak çalışmalarının sürdüğünü ve projenin bitmek üzere olduğunu vurgulayan Gökçınar, ''Gelecek yıl yeni stat yapma planımız var. Bu stat, UEFA standartlarında olacak. Bununla ilgili proje bitmek üzere'' diye konuştu. 
     
     DENİZLİSPOR MAÇI 
     Ligin ilk 3 haftasında 1 galibiyet, 1 yenilgi ve 1 beraberlik alarak puanını 4 yükselten Büyükşehir Belediyesi Ankaraspor'da, kulüp asbaşkanı Mehmet Emin Katipoğlu, Denizlispor maçıyla ilgili olarak şunları söyledi 
     ''Çok başarılı maçlar çıkardık. İyi futbol oynuyoruz. Geçen hafta Gençlerbirliği karşısında da farkı kaçırdık. Denizlispor ligde 3'te 3 yaptı. Onları yenmek için oynayacağız. Futbolcularımıza güveniyoruz ve bu maçtan galibiyetle ayrılacağımıza inanıyorum'' diye konuştu. 
     Katipoğlu, transfer sezon kapanmadan 2-3 yerli oyuncu daha almak istediklerini belirterek, ''Şu anda kadromuz kısıtlı. Yönetim kurulumuzla da görüşerek, eğer bonservis bedelleri çok yüksek olmazsa, orta saha ve sağ kanat oyuncusu transfer etmek istiyoruz'' dedi. 
     
</TEXT>
</DOC>
