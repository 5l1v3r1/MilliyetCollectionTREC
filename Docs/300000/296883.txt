<DOC>
<DOCNO> 296883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sontur15.html </URL>
<DATE> 2004/12/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tiyatrocu Eren Uluergüven toprağa veriliyor... 
</HEADLINE>
<TEXT>

     Sahnede geçirdiği kazanın ardından hayatını kaybeden ve ailesi tarafından organları bağışlanan genç oyuncu Eren Uluergüven için, İstanbul Devlet Tiyatrosu Taksim Sahnesi'nde tören düzenlendi. 
     Törende, Uluergüven'in Türk Bayrağı'na sarılı naaşının sahneye konulmasından sonra saygı duruşunda bulunuldu. 
     Daha sonra konuşan genç tiyatrocunun öğretmeni sanatçı Nesrin Kazankaya, Eren'in, yüksek hedeflerine ve tiyatro tutkusuna hayranlık duyduğu bir öğrencisi olduğunu söyledi. 
     Kazankaya, ''Acımızın tarifi imkansız. Aklımız almıyor... Bundan sonra Tiyatro Pera olarak hedefimiz, Eren'in ismini yaşatmak olacak. O'nun tiyatro tutkusuyla yaşanmış 21 yılını unutturmayacak işler sahneleyeceğiz'' dedi. 
     Eren'in son sınıfta olduğunu hatırlatan Kazankaya, ''O'nu kaybettik. Yaşamımız cehenneme döndü. Biz O'nu çok sevdik'' diye konuştu. 
     Eren Uluergüven'in eğitim gördüğü Tiyatro Pera'dan arkadaşı Münibe Millet de, ''yaşamlarının artık eskisi gibi olmayacağını'' belirterek, ''Aman be... Sıkıldığı zaman hep böyle derdi. Şu an hep olmak istediği yerde. Artık o bizim meleğimiz'' dedi. 
     Genç tiyatrocu Dağlar Uygur da, Eren'in, çoğu kişinin 70 yıla sığdıramadıklarını 21 yıla sığdırdığını kaydederek, Eren'le ortak idealleri olduğunu söyledi. 
     Uygur, ''Bu ilk alkışın değil. Son alkışın da olmayacak'' diyerek, sahnede kaybettiği meslektaşını alkışladı. 
     Tiyatrocu Başak Meşe de, ''Eren, seni çok seviyorum. Seni özleyeceğiz'' diye konuştu. 
     
     SAHNEDEN ALKIŞLARLA UĞURLANDI 
     Törende daha sonra Eren Uluergüven'in Tiyatro Pera'da aynı sahneyi paylaştığı meslektaşları, naşının başına gelerek arkadaşlarıyla son kez vedalaştılar. 
     Ardından Uluergüven'in naaşı arkadaşları tarafından sahneden alınarak cenaze arabasına götürülürken, salonda bulunanlar genç tiyatrocuyu alkışlarla uğurladılar. 
     Törende, Eren Uluergüven'in annesi Türkan, babası Selçuk, ağabeyi Emre ile meslektaşlarının gözyaşlarını tutamadıkları görüldü. 
     Genç oyuncunun cenazesi, Teşvikiye Camii'nde öğleyin kılınacak namazdan sonra Zincirlikuyu Mezarlığı'nda toprağa verilecek. 
     
</TEXT>
</DOC>
