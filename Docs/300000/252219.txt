<DOC>
<DOCNO> 252219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonspo04.html </URL>
<DATE> 2004/07/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hangisi daha iyi, Alex mi Conceiçao mu ... İşte analiz... 
</HEADLINE>
<TEXT>

     Mehmet ÇİFTÇİ İSPANYA 
"30 yaşın olgunluğu, geçmişteki başarıları ve bir çok artı özelliği, Conceiçao’yu Cim Bom’un aradığı isim yapıyor..." İspanya temsilcimiz Mehmet Çiftçi, Flavio Conceiçao’nun özelliklerini kaleme alırken, bir de iddiada bulundu Galatasaray, Alex de Souza da dahil olmak üzere bu sezon Türkiye’deki en büyük transferi gerçekleştirdi’ 
     
     Medya haksızlık yaptı 

     Galatasaray, medyada Alex kadar yer bulmayan, sessiz sedasız dev bir transfere imza attı. Başkan Canaydın’ın bizzat Madrid’e giderek yürüttüğü bu transfer çalışması usül yönünden yanlış olsa bile Flavio Conceiçao, Sarı - Kırmızılı kulübün son yıllarda gerçekleştirdiği en önemli transferidir diyebiliriz. Conceiçao, Real Madrid’e transfer olmadan önce Brezilya’nın en önde gelen orta saha oyuncularının başında geliyordu. Ofansif yönünün üst düzey olması, ileriye çıkarak uzaktan şutlar atması onun en büyük özelliği. Deportivo’dan Real Madrid’e transfer olduğunda hem Brezilya Milli takmında hem de Deportivo’da altın çağını yaşıyordu. Real Madrid onu, bugünün parası ile 30 milyon Euro ödeyerek transfer etti. 
     
     Hagi’nin vereceği rol önemli 

     Ancak bu takımda ne yazık ki pek başarılı olmadı. Sebep olarak saha içindeki soğuk yapısı gösterildi. Teknik yönü üst düzey olan bu futbolcu ne yazık ki saha içinde diyaloğu pek fazla sevmiyor. Bu yüzden o zaman, Madrid’i çalıştıran Del Bosque onu kızağa aldı. Hocalardan taktik almayı pek sevmeyen Conceiçao katı disiplin uygulayan otoriter hocalarla anlaşamıyor. Galatasaray, ancak Fatih Terim’in o zamanlar Hagi’ye uyguladığı Sahada inisiyatifini sen belirle’ taktiği ile oynatırsa, bu futbolcudan verim alır. Aksi taktirde bu şahane transfer, Sarı - Kırmızılı ekibin elinde patlar. 
     
     Ceza sahasına pusu kurar 

     Brezilyalı futbolcunun en büyük zaafı sahada kendi başına fazla inisiyatif almayı sevmesi dedik. Real Madrid’te oynadığı dönemlerde maç esnasında sürekli ileriye çıkmayı sevmesi defansta gediklere yol açıyordu... Real Madrid’deki başarısızlığını buna bağlayan İspanya’da çok sayıda spor yazarı var... Özellikle korner atışlarında ceza sahası dışında pusu kurarak kaleye mükemmel şutlar atar. Bu özelliği ile de takımların en tercih ettiği futbolcuların başında yer aldı. Tipik Popescu yapısına sahip. Tek fark, Popescu yardımla oynamayı severdi, Brezilyalı ise kendi başına başarılı olmayı seviyor. 
     
     Kuzey karakterli Brezilyalı 

     42 kez Brezilya milli formasını giyen Conceiçao’nun, Alex’ten çok daha başarılı bir futbol geçmişi var. İspanyollar onun Türkiye’de Alex’ten daha başarılı olacağını savunuyor. Conceiçao Türk medyasının gözünden kaçmış olabilir ancak Türkiye’ye gelmiş geçmiş en kariyerli, en fazla milli formayı giymiş Brezilyalı futbolcu unvanını elinde bulunduruyor. Alex ile Conceiçao’yu karşılaştırırsak, ikisinin ortak yönü pek fazla arkadaş edinmeyi sevmemeleri. Conceiçao dışarıda eğlenmeyi sevmeyen, medyada pek fazla görünmeyen bir karaktere sahip. İspanya’da ona sıcak Brezilya’nın kuzey karakterli futbolcusu yakıştırması yapılıyordu... Real Madrid’te oynarken özellikle İtalyan takımlarından sürekli transfer teklifleri aldı. Ancak İtalyan futbolunu fazla taktik bulduğundan bu teklifleri reddetti. 
     
     Milli formayı düşlüyor 

     Türkiye’ye gelmek istemesinin en büyük nedeni olarak Madrid’teki yıpratılması gösteriliyor. İspanyol takımında sürekli ikinci plana itilen Conceiçao Galatasaray’da 30 yaşının verdiği futbol tecrübesi ile sahaya çıkarak, tekrar Brezilya milli formasını giymeyi düşlüyor. Conceiçao, Galatasaray’a çok sessiz sedasız transfer oldu. Hem de çok cüzi bir rakama. Bu Başkan Canaydın’ın başarısı diyebiliriz. Zamanın beni haklı göstereceğinden eminim. Galatasaray, Türkiye’de Alex de dahil en büyük transferi gerçekleştirdi. 
     
</TEXT>
</DOC>
