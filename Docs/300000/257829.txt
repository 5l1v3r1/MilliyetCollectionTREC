<DOC>
<DOCNO> 257829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sondun04.html </URL>
<DATE> 2004/07/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Gazze Şeridi'nde bir karakol ateşe verildi... 
</HEADLINE>
<TEXT>

     Gazze Şeridi'nde bir karakolun ateşe verildiği ve silahlı-maskeli yaklaşık 20 kişinin bölgenin güneyindeki Han Yunus'ta bulunan valilik binasını ele geçirdiği bildirildi. 
     Görgü tanıkları, El Zevayda bölgesindeki karakolun tamamen yandığını, olayda yaralanan olmadığını söyledi. 
     Aynı kaynaklar, Gazze Şeridi'nin güneyindeki Han Yunus mülteci kampında, iş talep eden silahlı ve maskeli yaklaşık 20 kişinin, valilik binasını tahliye ettikten sonra burayı ele geçirdiğini belirtti. 
     Filistin Devlet Başkanı Yaser Arafat'ın, yeğeni Musa Arafat'ı hafta başında Filistin güvenlik şefi olarak atamasının ardından Gazze Şeridi'nde protesto eylemleri düzenlenmiş ve birçok şiddet olayı meydana gelmişti. 
     Atamadan iki gün sonra Musa Arafat, Filistin güvenlik şefliğinden alınarak Gazze Şeridi Güvenlik Şefi olarak atanmıştı. 
     
     BİNAYI ELE GEÇİRENLER, MUSA ARAFAT'IN GÖREVDEN ALINMASINI İSTİYOR 

     Gazze Şeridi'nin güneyinde bulunan Han Yunus'taki valilik binasını ele geçirenlerin, yeni atanan Gazze Şeridi güvenlik şefi Musa Arafat'ın görevden alınmasını istediği belirtildi. 
     Görgü tanıkları, binayı ele geçiren maskeli kişilerin, Filistin lideri Yaser Arafat'ın El Fetih hareketi'ne bağlı El Aksa Şehitleri Tugayı üyeleri olduğunu söyledi. 
     Kendisini binayı ele geçiren grubun sözcülerinden Ebu Musa olarak tanıtan bir kişi de, Reuters ajansına telefonla yaptığı açıklamada, ''Arafat'ın, Musa Arafat'ı ve yolsuzluk simgesi olan herkesi görevden almasını istiyoruz'' dedi. 
     Han Yunus'ta maskeli 20 kadar kişi valilik binasını tahliye ettikten sonra burayı ele geçirmişti. Görgü tanıkları, Gazze kentinin yaklaşık 7 kilometre güneyinde bulunan El Zevayda bölgesindeki bir karakolun da, valilik binasının ele geçirilmesinden birkaç saat önce ateşe verildiğini söylemişti. 
     Filistin Devlet Başkanı Yaser Arafat'ın, yeğeni Musa Arafat'ı hafta başında Filistin güvenlik şefi olarak atamasının ardından, Gazze Şeridi'nde protesto eylemleri düzenlenmiş ve birçok şiddet olayı meydana gelmişti. 
     Atamadan iki gün sonra Musa Arafat, Filistin güvenlik şefliğinden alınarak Gazze Şeridi Güvenlik Şefi olarak atanmıştı. 
     
</TEXT>
</DOC>
