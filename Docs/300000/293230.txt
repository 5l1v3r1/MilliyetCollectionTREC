<DOC>
<DOCNO> 293230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/dunya/dun02.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil öldüren örgüt, terörist 
</HEADLINE>
<TEXT>



BM Genel Sekreteri Kofi Annan'ın görevlendirdiği bir "akil adamlar" heyeti, tanımı üzerinde uzlaşmaya varılamadığı için uluslararası topluluk tarafından, kendisine karşı ortak tavır alınamayan terörizme tanım getirdi. Tanıma göre, sivil veya savaşçı olmayan bireyleri öldüren her örgüt terör suçu işlemiş sayılacak ve bir ülkenin terörist dediğine bir başkası özgürlük savaşçısı diyemeyecek. Annan tarafından atanan 16 üyeli akil adamlar heyeti, her ne gerekçeyle olursa olsun silahsız bireylerin hayatına kasteden ya da bedensel zarar veren her hareketi terörizm kapsamına aldı. 

Terörün haklı gerekçesi kalmadı 
Heyet, hazırladığı raporda, terörü şöyle tanımladı 
"Herhangi bir hükümeti veya uluslararası bir kuruluşu, bir şeyi yapmaya ya da yapmamaya zorlamak amacıyla halkın gözünü korkutmaya yönelik hareketler kapsamında ortaya çıkan ve sivil veya silahsız kişilerin ölümüne yol açan ya da bedensel olarak ciddi zarar veren her hareket terördür." 
Böylelikle tüm dünyaya, terör kapsamına giren hiçbir eylemin en haklı gerekçelere dayansa bile hiçbir şekilde savunulabilir bir taktik olmadığı mesajı verildi. 
Terörün bu yeni tarifiyle, "direniş" ve "işgal" gibi kavramlarla bağ kurulması da reddedildi. Rapor bu konuda, "İşgal durumu ve direnişin sivilleri öldürmeyi mazur gösterecek hiçbir nesnel geçerliliği yoktur" görüşünü savundu. Arap Birliği Genel Sekreteri Amr Musa, eski ABD başkanlarından baba Bush ile Gerald Ford'un Ulusal Güvenlik Danışmanı Brent Scowcroft, İngiltere'nin eski BM Daimi Temsilcisi Lord Hannay, eski Rusya Başbakanı Yevgeni Primakov gibi seçkin simaların yer aldığı heyet böylece Filistin, Irak ve Keşmir'deki "direniş" hareketlerini terör kapsamına soktu. Perşembe günü BM Genel Kurulu'nda açıklanacak olan rapor kabul edilirse eylemleri terör kapsamına giren örgütler BM tarafından yasadışı sayılacak. 


</TEXT>
</DOC>
