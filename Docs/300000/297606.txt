<DOC>
<DOCNO> 297606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy26.html </URL>
<DATE> 2004/12/14/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Gül AB'den ahde vefa bekliyoruz... 
</HEADLINE>
<TEXT>

     Dışişleri Bakanı Abdullah Gül, "Türkiye'nin 17 Aralık'tan beklentisi gayet açık ve nettir. AB'nin daha önce attığı imzalara sadık kalmasıdır. Ahde vefayı göstermesidir. 
     İmzalarını açıkça şereflendirmeleridir" dedi. 
     TBMM Genel Kurulu'nda, CHP'nin AB'ye tam üyelik müzakerelerinin başlamasından önce Türkiye'nin izleyeceği tutumu belirlemek için verdiği genel görüşme önergesinin ön görüşmeleri yapıldı. Dışişleri Bakanı Abdullah Gül, herkesin arzusunun Türkiye'nin AB'ye başarılı bir şekilde katılması, bunun Türkiye ve AB için kazançlar getirmesi olduğunu söyledi. Gül, Kopenhag kriterlerinin yerine getirilmesi için kendilerinden önceki hükümetlerin de büyük gayret gösterdiklerini ifade ederek, TBMM'nin kararlı bir şekilde çalıştığını, bütün toplum örgütleri ve halkında destek verdiğini ve Türkiye'nin adeta sessiz bir devrim gerçekleştirdiğini söyledi. 
     Gül, Türkiye'nin yerine getireceği hiçbir konu kalmadığını ve üstelik bundan sonra da reform sürecinin devam edeceğini kararlılıkla dünyaya duyurduğunu belirterek, "Şimdi Türkiye'nin beklentisi var. Türkiye'nin 17 Aralık'tan beklentisi gayet açık ve nettir. AB'nin daha önce attığı imzalara sadık kalmasıdır. Ahde vefayı göstermesidir. 
     İmzalarını açıkça şereflendirmeleridir. Bu Türkiye'nin tabiki haklı bir beklentisidir, meşru bir beklentisidir" dedi. Gül, 17 Aralık'ta alınacak kararın yeni bir dönem oluşturacağını ve Türkiye ile AB arasında anayasa niteliği taşıyacağını ve şimdiye kadar alınan kararların geride kalacağını bildirdi. 
     Türkiye'nin AB'nin koşullarını yerine getirirken, sıkıntıları ve özel şartları olduğunu söylemediğini belirten Gül, AB'nin de bu noktadan sonra Türkiye'ye açık, dürüst ve meşru taleplerle gelmesi ve bir zamanlar Türkiye'nin yaptığı gibi, özel şartlar, özel konuları terketmesi gerektiğini ifade etti. 
     Gül, Türkiye'nin müzakere sürecini bitirdiğinde çok daha farklı bir ülke haline geleceğini ve bu nedenle 17 Aralık'taki karara büyük önem verdiklerini söyledi. 
     Gül, 17 Aralık'ta birinci beklentilerinin müzakerelerin tam üyelikle ilgili olması olduğunu belirterek, "Tam üyeliği çığırından çıkartacak bir düzenmeyi Türkiye'nin kabul etmesi mümkün değildir. Kafalarda müzakerelere başlayınca yanlış bir imajın çıkmaması lazım. Müzakerelerin tam üyelikle ilgili olduğunu herkesin bilmesi lazım. Müzakere sürecinde başarılı olabilirsiniz, başarısız olabilirsiniz veya müzakere sürecini başarıyla bitirirsiniz ancak Norveç gibi 'katılmayacağım' diyebilirsiniz. Başarısız olursak da biz illa tam üye olacağız diyemeyiz. Özel statüler, özel üyelikler, kuvvetlendirilmiş özel statü şeklinde çeşitli alternatifler sunulabilir bunlar hiçbir şekilde kabul edilemez. Bunlar bizim değil, hiçbir hükümetin kabul etmeyeceği hususlardır" diye konuştu. 
     Gül, 17 Aralık'ta açık ve net bir müzakere tarihinin belirlenmesini ve bunun da 2005 yılının içinde olmasını istediklerini, bunun için ikinci bir zirveye gerek duyulmamasını da istediklerini söyledi. 
     Müzakere sürecinde hoşlarına giden veya gitmeyen durumlar olabileceğini ve bununla ilgili kaygılarını da ilettiklerini anlatan Gül, görüşmelerin son dakikaya kadar süreceğini belirti. 
     Gül, AB'Den gelen taleplerin kabul edilmesi için meşru olması ve dürüst olması gerektiğini belirterek, bunun dışındaki taleplerin kabul edilmesinin mümkün olmadığını kaydetti. 
     Kıbrıs sorununun çözülmediğini ancak bunun sorumlusunun Türkiye ve KKTC olmadığını vurgulayan Gül, Kıbrıs sorunu çözülmeden Rum kesiminin AB'ye alınmasını da hata olarak değerlendirdi. Kıbrıs'ta kalıcı çözümü ancak BM'nin bulabileceğini, bunu AB'nin de bildiğini vurgulayarak, buradaki sorun çözülmeden Rum kesiminin tanınmasının mümkün olmadığını vurguladı. 
     Uyum protokolünün de yanlış yansıtıldığını kaydeden Gül, dolaylı yada dolaysız olarak Kıbrıs Rum kesimini tanımalarının mümkün olmadığını bildirdi. 
     Gül, bu süreçte Başbakan Tayyip Erdoğan ve arkadaşlarının herkesle görüştüğünü, yeni on üye ile de görüşmeler yapıldığını belirterek, "Son dakikaya kadar herkes üstüne düşeni yapmıştır. Kararlı olarak ne isteyeceğimizi bilerek Brüksel'e gidiyoruz. Biz olumlu yaklaşıyoruz. Hepimizin beklentisi şudur. Bu zirvede AB'nin küçük konjonktürel saiklerle hareket etmemesini, stratjik vizyonla hareket etmesini, daha güçlü bir Avrupa'nın dünya olaylarında daha büyük rol oynayacak karar almasını bekliyoruz" dedi. 
     
</TEXT>
</DOC>
