<DOC>
<DOCNO> 253599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy13.html </URL>
<DATE> 2004/07/07/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
CHP'li Koç'tan Başbakan'ın sözlerine sert tepki 
</HEADLINE>
<TEXT>

     CHP Grup Başkanvekili Haluk Koç, Başbakan Recep Tayyip Erdoğan'ın meslek liseleri konusunda yaptığı açıklama ile rotasını belli ettiğini belirterek, ''Başbakan, bedelini ödemeye hazır olduklarında herşeyi yapacaklarını söylüyor. Sayın başbakan, bu fırsatı sana kimse tanımayacak, bunu iyi bil'' dedi. 
     Haluk Koç, TBMM'de gazetecilere bazı açıklamalarda bulundu ve soruları yanıtladı. 
     ''Meclisin preslenmiş bir yasama süreci ile karşı karşıya olduğunu'' ileri süren Koç, küreselleşme sürecinde geçmişte ANAP iktidarlarına yaptırılamayanların bu yasama döneminde AK Parti iktidarına yaptırıldığını savundu. 
     Her bakanlığın, bakanlığı ile ilgili tasarıları bir dayatma mantığı içinde TBMM'ye sevkettiğini ve meclis çalışmalarının tıkanma noktasına geldiğini belirten Koç, ''Ancak 5 aydır Plan ve Bütçe Komisyonu'nda bulunan Sayıştay'a üye seçimi konusunda kıllarını kıpırdatmıyorlar, işlerine geleni yapıyorlar ancak böylesine önemli bir konuyu bekletiyorlar'' diye konuştu. Haluk Koç, bu konuda TBMM Başkanı Bülent Arınç'ı göreve davet ettiklerini belirterek, '' Ben havale ettim gerisi komisyonun işi yaklaşımı, bu sorumluluktan kaçmaya yetmez'' dedi. 
     AK Parti'nin, 2 yıla yakın süredir bazı bakanlıklardaki 7 bin kamu çalışanını görevden aldığını ve inanılmaz bir kadrolaşma çalışması yaptığını öne süren Koç, ''Bu kadrolaşma, eş, dost, cemaat ve tarikat ilişkileri ile gerçekleştiriliyor''dedi. Koç, ''Hükümeti kadrolaşma konusunda uyarıyorum, kendilerini kandırmasınlar. Türkiye AKP'den çok çok büyüktür. Vatandaşlarımız da umutsuzluğa kapılmasın. Onların bu dönemde yaptıkları tahribatlar CHP ve ülkenin aydın insanları tarafından onarılacaktır''diye konuştu. 
     Haluk Koç, TBMM'de sağlıklı bir yasa sürecinin yaşanmadığını ve AK Parti'li birçok milletvekilinin genel kurulda ne konuşulduğunu bile bilmeden sadece el kaldırdığını ileri sürerek, ''Biz CHP olarak toplantı yeter sayısı olmadan bu meclisten hiçbir yasanın çıkmaması konusundaki ilke kararımızı uyguluyoruz'' diye konuştu. 
     Koç, Ağrı ve Aşkale'de meydana gelen deprem ve Van'da valiye karşı girişilen terör eylemi sonrasındaki gelişmeleri incelemek üzere milletvekillerinden oluşan bir CHP heyetinin hafta sonu bölgeye gideceğini ifade etti. 
     TCK Tasarısı'nın komisyon görüşmelerinde bazı AK Parti'li milletvekillerinin, türban ve devrim yasaları konusunda önergeler verdiğini hatırlatarak bu girişimler konusundaki değerlendirmesini soran bir gazeteciyi Koç, şöyle yanıtladı 
     ''AKP'liler bu önergeleri vererek kendi niyetlerini ortaya koyuyorlar ancak konu tartışılıyor ve yine kendi oylarıyla reddediyorlar. Niye yapıyorlar bunu Çünkü amaçları kendi tabanlarına mesaj vermek. Mehter marşı gibi bir ileri bir geri... 
     Başbakanın meslek liseleri konusundaki açıklamasını hatırlayın, Henüz bu konuda bedel ödemedik diyor. Demek ki bu bedeli ödemeye hazır olduklarında devrim yasalarını da yasalardan çıkaracaklar. Başbakanın rotası belli, bedeli ödemeye hazır olduklarında bunları yapacaklarını söylüyorlar. Sayın Başbakan, bu bedeli ödemek için kimse sana fırsat tanımaz, bunu çok iyi bil, dolambaçlı yollara başvurma. Şunu da iyi bil ki sen geldiğin gibi demokratik yollardan gideceksin.'' Başbakan Erdoğan'ın Ürdün ziyaretinde Başbakanlığa ait ATA uçağını kullanmasını nasıl değerlendirdiğini soran bir gazeteciyi de Koç, ''Ziyaret resmi ise uçağı tabii ki kullanabilir. Ancak son zamanlarda ortaya çıkan görüntüler Özal'ın hanedanlık dönemini hatırlatıyor. Başbakan'ın Amerika gezisinde de bu konular konuşuldu. ANAP'ı bunlar bitirdi. Bu gibi konular damla damla toplumun demokrasi kovasına dolar ve birgün gelir taşar. Taştığında da o görüntüleri yaratanlar silinir gider'' diye yanıtladı. 
     Haluk Koç, açıklamalarının ardından bacağından vurulduğunu gazetecilerden öğrendiği eski Yenimahalle Belediye Başkanı Tuncay Alemdaroğlu'nu hastanede ziyarete gitti. 
     
</TEXT>
</DOC>
