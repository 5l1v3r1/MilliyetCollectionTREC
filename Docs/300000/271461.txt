<DOC>
<DOCNO> 271461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur14.html </URL>
<DATE> 2004/09/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İzmirli 'Sinema Kralı'nın kardeşi de öldürüldü... 
</HEADLINE>
<TEXT>

     İzmir'de, bir süre önce şoförüyle cinayete kurban giden ve ''Sinema Kralı''diye tanınan Yavuz Çamlıca'nın kardeşi Bülent Çamlıca ve koruması, Karşıyaka'da kimlikleri henüz belirlenemeyen iki kişinin silahlı saldırısında hayatını kaybetti. 
     Alınan bilgiye göre, Yavuz Çamlıca'nın ölümünden sonra işlerin başına geçen Bülent Çamlıca, yanında koruması emekli polis Ramazan Dinarlı olduğu halde, 35 P 0910 plakalı Megane marka otomobille Alaybey semtindeki evinden ayrıldı. 
     Otomobil, 1648 sokaktan Yalı Caddesi'ne çıkacağı sırada yanına yaklaşan 2 kişi, direksiyondaki Bülent Çamlıca ile korumasına, peş peşe ateş etmeye başladı. 
     Ağır yaralanan sürücü Çamlıca ile koruma Dinarlı, otomobilde hayatını kaybetti, 2 saldırgan ise olay yerini koşarak terketti. 
     Çevrede cinayete tanık olan vatandaşların ihbarıyla çok sayıda polis ekibi, bölgeye sevk edildi. 
     Asayiş Şube Müdürlüğü ile Kaçakçılık ve Organize Suçlarla Mücadele Şube Müdürlüğü'ne bağlı çok sayıda uzman polis, olay yerine emniyet şeridiyle kuşatarak, geniş çaplı soruşturma başlattı. 
     İlk aşamada, saldırganların eşkalleri belirlendi. Birinci saldırganın 1.80 m. boyunda top sakallı, avcı yelekli ve 30 yaşlarında, diğer saldırganın da aynı yaş ve boyda, mont giydiği tespit edildi. 
     
     OLAYIN GEÇMİŞİ 

     İzmir-Balçova'da, Bahçelerarası mevkiinde, şubat ayında meydana gelen olayda, kentteki çok sayıda sinemanın sahibi Yavuz Çamlıca ve şoförü Engin Aktaş, pusuya düşürülerek öldürülmüştü. 
     Polis, cinayetle ilgileri olduğu gerekçesiyle, Çamlıca'yla mahkemelik olan, elebaşılığını da Erol Beşok'un yaptığı ''Beşok Çetesi''nin çok sayıda üyesini gözaltına almış, 4'ü tutuklu 15 sanık hakkında ''ömür boyu hapis cezası'' istemiyle dava açılmıştı. 
     
</TEXT>
</DOC>
