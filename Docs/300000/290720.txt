<DOC>
<DOCNO> 290720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonyas02.html </URL>
<DATE> 2004/11/21/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Robin Williams, 11 yıl sonra yine "Dadı" oluyor... 
</HEADLINE>
<TEXT>

     Çocuklarını görebilmek için büyük fedakarlıklarla kadın kılığına girerek dadı olan bir babanın hikayesini anlatan ''Mrs.Doubtfire'' filminin ikincisi çevrilecek. Filmde, sevimli dadıyı 11 yıl aradan sonra yine ünlü aktör Robin Williams canlandıracak. 
     Internetteki ''hollywoodreporter'' sitesinin haberine göre, 1993 yapımı ''Mrs. Doubtfire'' filminin ikincisi için hazırlıklar başladı. 
     20th Century Fox film şirketinin çalışmalarını sürdürdüğü yapım için görüşmelere başlayan Robin Williams, kendisine Altın Küre ödülünü getiren dadı rolüne geri dönecek. Williams, filmin yapımcılığını eşi Marsha Williams ile birlikte üstlenmeyi planlıyor. 
     Robin Williams'ın filmdeki eşi ise henüz bulunamadı. Daha önce Sally Field tarafından canlandırılan Miranda Hillard rolü için oyuncu aranıyor. 
     
     MAKYAJ OSCARI ALMIŞTI 
     Senaryosunu Bonnie Hunt'ın kaleme alacağı film, eşinden boşandıktan sonra çocuklarına yakın olmak için kadın kılığına girip kendini ''Mrs. Euphegenia Doubtfire'' ismiyle tanıtarak dadıları olan Daniel Hillard'ın komik macerasını konu alıyor. 
     Robin Williams'ı Mrs.Doubtfire'a dönüştüren başarılı makyajla ''En İyi Makyaj'' dalında Oscar ödülünü kazanan filmin yönetmenliğini ''Harry Potter'' serisiyle tanınan Chris Columbus üstlenmişti. Türkiye'de de ''Müthiş Dadı, Müthiş Baba'' ismiyle gösterilen film, tüm dünyada büyük ilgi görerek 219 milyon dolar gişe hasılatına imza atmıştı. 
     Uzun süredir beyazperdede önemli bir çıkış yapamayan Robin Williams'ın son olarak rol aldığı ''The Final Cut'' adlı film eleştirmenlerden olumsuz eleştiriler almıştı. 
     
</TEXT>
</DOC>
