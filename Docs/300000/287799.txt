<DOC>
<DOCNO> 287799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo18.html </URL>
<DATE> 2004/11/10/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Şahin İstanbul orjinli programlardaki bazı yanlış eleştiriler bizi üzüyor 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, İstanbul orijinli bazı programlarda maçın tamamı seyredilmeden yapılan bir takım yanlış eleştirilerin kendilerini üzdüğünü söyledi. 
     Şahin, Sadri Şener Sosyal Tesisleri'nde düzenlediği basın toplantısında, Ankaragücü karşısında iyi mücadele verdiklerini belirterek, ''İkinci yarıda haksız bir kırmızı kartla 10 kişi kalan takımımız rakibine fırsat vermedi. Bütün camiayı mutlu eden sonuçla Trabzon'a döndük'' dedi. 
     Ankaragücü maçından sonra hep yaşadıkları bir senaryonun sergilendiğini savunan Şahin, şöyle devam etti 
     ''Maç naklen yayınlanmadığı için televizyonlarda 2 dakika gösterildi. İstanbul orijinli bazı programlarda maçın tamamı seyredilmeden yapılan bir takım yanlış eleştiriler bizi üzüyor. Bu kişileri ısrarla sağduyuya çağırıyoruz, ancak başarılı olamıyoruz. Üzerinizdeki formaları çıkarın. Bulunduğunuz konumun hakkını verin. Ligde ikinci sırada yer alan Trabzonspor'un taraftarının, takımlarını seyretme hakkı var. Yönetmeliklere göre suç işliyorsunuz.'' Şahin, Trabzonspor maçlarının televizyonda verilip verilmediğini tartışmadıklarını ifade ederek, şunları söyledi 
     ''Programlarda puan cetvelindeki yerimiz kadar yer almak istiyoruz. Televizyonlarda futbol programları yapılıyor. Sanki şartmış gibi 1 sunucu, 3 yorumcu yer alıyor. Galatasaray, Fenerbahçe ve Beşiktaş yorumcusu. Bir koltuk daha atın oraya. Yoksa ben yollayayım. Trabzonspor taraftarı da yorumcusunu dinlesin. Siz bulamıyorsanız biz verelim. Sizin yaptığınız yanlı yayınlar camiada zaman zaman infial yaratıyor. Fair-play ruhuna zarar veriyorsunuz. TRT bile Van Hoijdonk klibi yayınlıyor. Bizim de Fatih Tekke, Gökdeniz gibi oyuncularımız var.'' Trabzonspor'un sadece Trabzon'da taraftarının olmadığını, Türkiye'nin her yerinde Trabzonlu olmayan taraftarlarının bulunduğunu kaydeden Şahin, ''Çünkü Trabzonspor doğruları yapmıştır, devrimler yapmıştır. Emeğiyle hak ederek bir yerlere gelmiştir. Arkasında holdingler yoktur. Trabzonspor bir halk takımıdır. Lütfen saygı gösterin. Trabzonspor bunu hak ediyor'' diye konuştu. 
     FENERBAHÇE MAÇI Şahin, Fenerbahçe Kulübü Başkanı Aziz Yıldırım ve yöneticileri, Trabzon'da en iyi şeklide ağırlamak istediklerini söyledi. 
     Fenerbahçe'nin çok değerli bir rakipleri olduğunu dile getiren Şahin, ''Fenerbahçe bizim için Gaziantepspor, Beşiktaş, Galatasaray'dan farklı değil. Ancak bazı çevreler tarafından çok ayrı önemi olduğu şeklinde yansıtılıyor. Bu da istenmedik gerilimlere yol açıyor. Taraftarımızla Fenerbahçe'yi söylemlere izin vermeyecek şekilde ağırlayıp yollayacağız. Bu filmleri çok gördük. Saha içi ve saha dışında maçı iyi oynayalım'' dedi. 
     Trabzonspor'un zaman zaman emanet verip sonra geri aldığını ifade ederek, ''Bu hafta emanetlerden birini Galatasaray'dan geri aldık. İkinci emaneti de Fenerbahçe maçıyla geri alıp lider olacağız. Futbolcular sahada sonuna kadar mücadele etsin. Taraftar da tribünde pozitif enerji yaratıp sahaya yansıtsın'' diye konuştu. 
     Şahin, Fenerbahçe taraftarının da kendilerine ayrılan bölümde takımını centilmence izleyebileceğini kaydederek, ''Fenerbahçe taraftarının bizim uzattığımız bu sıcak eli tutacağına inanıyorum. Art niyetli olanlar gelmesin. Bu şehri karalamak için senaryolar içine girmesinler'' dedi. 
     Şahin, bir gazetecinin, Ziya Doğan'ın Ankaragücü maçında hakem tarafından sahadan çıkarılmasıyla ilgili sorusunu ise ''Ziya hoca hakeme yardım için sahaya giriyordu. Yanlış anlaşıldı. Ceza alacak bir durum olmadığını düşünüyorum. Ziya Doğan heyecanlı bir teknik direktör, kenarda maçı yaşıyor. Yoğurt yiyişi böyle. Bunu takım için yapıyor. Davranışları onu Ziya Doğan yapan özelliklerinden biri'' diye yanıtladı. 
     
</TEXT>
</DOC>
