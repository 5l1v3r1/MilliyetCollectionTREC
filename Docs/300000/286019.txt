<DOC>
<DOCNO> 286019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun39.html </URL>
<DATE> 2004/11/04/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Çıplak adam uçak tekerleğine sarıldı 
</HEADLINE>
<TEXT>

     ABD'nin Los Angeles Havalimanı'nda, Avustralya'ya gitmek isteyen, ancak kredi kartı geçerli çıkmayan bir adam, çırılçıplak soyunarak kalkışa hazırlanan Qantas Havayolları Boeing uçağının tekerleklerine sarıldı. 
     Durumu gören pilotlar, motorları yavaşlattı ve havalimanı yetkilileri tekerlek bölmesine tünemeye çalışan çılgın kişiyi iniş-kalkış takımı yuvasından çıkmaya ikna ettiler. 
     Los Angeles Havalimanı sözcüsü Nancy Castles, şu bilgiyi verdi 
     ''Kanada Kraliyet Atlı Polisi Birliği mensubu Neil Melly 31 , çıplak halde tekerlek yuvasına tutunsaydı, saatte 320 kilometre hızla kalkışa geçen yolcu uçağından savrularak düşebilir veya jet motorlarının çekim gücüne kapılabilirdi. Bu yapılan hareket en tehlikelisidir. Tekerlek yuvasında tutunabilse, iniş takımı kapandığında ezilebilir veya Avustralya'ya 15,5 saatlik uçuşta 10 bin metre irtifada eksi 40-50 derece soğukta donabilirdi.'' Kaçak çıplak yolculuğu kafasına koyan Melly'nin Kanada Kraliyet Atlı Polis Birliği'nden firar ettiği ve ''manik depresif'' hastalıktan mustarip olduğu saptandı. 
     Melly, havalimanı parmaklıklarını ve ardındaki üç kademe tel örgüyü yaralanmadan aşabildi ve çırılçıplak son sürat uçağa koşarken ilk olarak bir havalimanı işçisince belirlendi. 
     
</TEXT>
</DOC>
