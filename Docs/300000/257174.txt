<DOC>
<DOCNO> 257174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur21.html </URL>
<DATE> 2004/07/21/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
"Çok çalıştığım için dalga geçtiler"... 
</HEADLINE>
<TEXT>

     Öğrenci Seçme Sınavı ÖSS eşit ağırlık puan türünde Türkiye ikincilerinden olan Veli Tayfun Kılıç, çok ders çalıştığını, bu nedenle arkadaşlarının kendisiyle inek diye dalga geçtiklerini söyledi. 
     Adana Fen Lisesi öğrencisi Tayfun Kılıç, eğitim gördüğü dershanede düzenlenen toplantıda, başarılı bir sonuç geleceğini tahmin ettiğini belirtti. Kılıç, çok ve düzenli ders çalıştığını, dershanedeki derslerini sürekli takip ettiğini kaydetti. 
     Ailesinden, sınava hazırlık aşamasında büyük destek aldığını ifade eden Kılıç, ''Ailem ortaokuldan bu yana beni dershaneye gönderiyor. Sürekli destek olup beni sıkmamaya çalışıyorlardı. Dereceye gireceğimi onlar da tahmin ediyordu'' dedi. 
     Eşit ağırlık puan türünde Türkiye ikincisi olan Fatma Başak Aydemir'le aynı sınıfta okuduklarını belirten Kılıç, şöyle konuştu 
     ''İkimiz de çok çalışırdık. Aramızda tatlı bir rekabet vardı. Çok çalıştığımız için okuldaki arkadaşlarım, bana ve Fatma Aydemir'e inek deyip dalga geçiyorlardı. İkimiz de dereceye gireceğimizi tahmin ediyorduk. Sınavdan sonra Fatma Aydemir'le görüşmelerimizde de sınavının iyi geçtiğini, bazı biyoloji sorularında zorlandığını söylemişti.'' Veli Tayfun Kılıç'ın babası, Türk Telekom Adana İl Müdür Yardımcısı Samet Kılıç da mutlu olduklarını, başarılı bir sonuç alacağına inandıklarını kaydetti. 
     Sınav sorularının televizyonda yayınlanmasının ardından oğlunun başarılı olacağını tahmin ettiklerini belirten Samet Kılıç, diğer oğlu İsmail Kılıç'ın da ODTÜ Elektrik Elektronik Mühendisliği 3. sınıf öğrencisi olduğunu belirtti. 
     
</TEXT>
</DOC>
