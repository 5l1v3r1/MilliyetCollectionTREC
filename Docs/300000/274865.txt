<DOC>
<DOCNO> 274865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonspo16.html </URL>
<DATE> 2004/09/25/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Galatasaray kampa girdi... Hasan'ın durumu maç öncesi belli olacak 
</HEADLINE>
<TEXT>

     Beşiktaş ile derbi maçta berabere kalarak 2 puan yitiren Galatasaray, yarın İstanbulspor ile oynayacağı karşılaşmadan mutlak 3 puan almayı hedefliyor. 
     Florya Metin Oktay Tesisleri'nde kampa giren sarı-kırmızılı ekipte üst adalesinde lif kopması olan ve 1 ay sahalardan uzak kalacak Flavio Conceiçao'nun dışında sakat oyuncu bulunmazken, bademciklerinden rahatsızlanan Hasan'ın durumunun maç öncesi netlik kazanacağı bildirildi. 
     Conceiçao'nun yerine Volkan'ın forma giymesi beklenirken, Hasan'ın oynamaması durumunda ise sol kanatta Baliç'in yer alabileceği öğrenildi. 
     Galatasaray'ın İstanbulspor maçına, Mondragon, Cihan, Tomas, Song, Hakan Ünsal, Sabri, Volkan, Ergün, Hasan Baliç , Necati, Hakan Şükür muhtemel 11'iyle çıkması bekleniyor. 
     Sarı-kırmızılılar, bu akşam yapacakları antrenmanla İstanbulspor karşılaşmasının hazırlıklarını tamamlayarak maç saatini beklemeye başlayacak. 
     Galatasaray ile İstanbulspor arasında yarın saat 19.00'da Ali Sami Yen Stadı'nda başlayacak karşılaşmayı hakem Cüneyt Çakır yönetecek. 
     Diğer yandan, sarı-kırmızılılarda, bu sezon oynadığı karşılaşmalarda toplam 3 sarı kart göreren Hasan Şaş, ceza sınırında bulunuyor. 
     Konyaspor, Gaziantepspor ve Beşiktaş maçlarında sarı kart gören Hasan, İstanbulspor maçında da oynayıp kart görmesi halinde, gelecek hafta oynanacak Büyükşehir Belediyesi Ankaraspor maçında cezalı duruma düşecek. 
     
</TEXT>
</DOC>
