<DOC>
<DOCNO> 250570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonsiy12.html </URL>
<DATE> 2004/06/24/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
CHP'li Öymen Türkiye NATO zirvesinde terörizmi özenle dile getirmeli 
</HEADLINE>
<TEXT>

     CHP Genel Başkan Yardımcısı Onur Öymen, ''Türkiye, NATO Zirvesi'nde terörizm görüşülürken, bu konuyu özenle dile getirmelidir'' dedi. 
     Partisinin Karabük İl Başkanı İsmail Yılmaz'ın davetlisi olarak bu ile gelen Öymen, AA muhabirine, Türkiye'nin gündeminde terörle mücadelenin yerini koruduğunu, bundan dolayı da en önemli gündem maddesinin güvenlik olduğunu söyledi. 
     Kuzey Irak'ta koşullandırılmış 5 bin teröristin hala etkisiz hale getirilmemesinin büyük bir eksiklik olduğunu, ABD'nin ise bu konuda hiçbir adım atmamış olmasının savunulacak bir tarafı bulunmadığını ifade eden Öymen, şöyle devam etti 
     ''İstanbul'da yapılacak NATO Zirvesi'nde terörizm görüşülürken, Türkiye bu konuya özenle dile getirmelidir. ABD'nin, PKK KADEK terör örgütünü etkisiz hale getirmek için somut adımlar atmasını beklediğimizi açıkça ortaya koymalıyız. 
     Hükümet'in, terörü, zirvenin en önemli maddelerinden biri yapmasını bekliyoruz. Bu çözümlenmedikçe, NATO'nun terörizme karşı yapacağı işbirliği ve sözler, hiçbir anlam taşımayacaktır. NATO ortak açıklama yapmadan önce bu meselenin açığa kavuşturulması gerekmektedir. Hükümetten beklediğimiz, NATO Zirvesi'ndeki en önemli girişiminin, ABD'yi PKK KADEK terör örgütü konusunda somut taahhütlere zorlaması olacaktır.'' 
     
</TEXT>
</DOC>
