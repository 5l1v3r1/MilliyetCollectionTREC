<DOC>
<DOCNO> 281624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sontur14.html </URL>
<DATE> 2004/10/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Güneydoğu'nun incisi .. Bu köyün tüm kızları okuyor... 
</HEADLINE>
<TEXT>

     Barış DURAK-Vedat ÇUBUK DHA 

KIZ çocuklarının okula gönderilmeleri için Haydi kızlar okula' kampanyası sürerken, Güneydoğu'da bir köyde diğerlerine örnek olacak bir davranış sergileniyor. Şanlıurfa'ya bağlı Tülmen Köyü'nde tüm kızlar okula gönderiliyor. 
     100 haneli Tülmen Köyü'nde, yaklaşık 60 kız öğrenci okula giderek eğitim ve öğrenim görüyor. Kent merkezinde bile okula gönderilmeyen kızlar bulunurken, Tülmen Köyü'nün hepsi eğitim öğretim gören kızları doktor, öğretmen, avukat gibi mesleklere sahip olup, diğer kızların okuması için ellerinden geleni yapıyor. İlköğretimi köydeki okulda bitiren kızlar, liseye gitmek içinse kent merkezine geliyor. 
     Tülmen Köyü'nden Emine Rastgeldi, özellikle kız çocuklarının okutulmasına özen gösterildiğini belirterek, "Bizde kız ve erkek ayrımı yapılmaz. Ben okuyup öğretmen oldum. Okutulan kızlar öğretmen, doktor, mühendis, avukat olarak ailelerinin ve köyümüzün gurur kaynağı oluyor. Ayrıca, kızlara mal hakkı da veriliyor. Kız ve erkek çocukları arasında eşit olarak mal paylaşımı yapılıp, hisse veriliyor'' dedi. 
     Üniversite sınavlarına hazırlanan 18 yaşındaki Fatma Elçi de, ailerine okumanın önemini anlattıklarını, onların da kız çocuklarını her zaman desteklediklerini belirterek, "Diğer kızlara sesleniyorum. Onlar da ailelerine okumanın önemini anlatsınlar. Okumak için savaşsınlar. Artık kız ve erkek ayrımı yapılmasın. Tüm kızlar okutulsun'' dedi. 
     Hukuk Fakültesi'ni bitirerek avukat olan Şima İnci ise, kızlara gereken önemin verilmesini istedi. inci, "Güneydoğu'da belkide kız çocuklarını tamamının okutulduğu tek köy bizim köydür. Eğitim oranının en yüksek olduğu köyde bizim köydür. Bazı yerlerde kızlar ayıp ve günah diye okutulmazken, köyümüzün kızları okuyup meslek sahibi oluyor'' dedi. 
     
</TEXT>
</DOC>
