<DOC>
<DOCNO> 283826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo33.html </URL>
<DATE> 2004/10/27/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Terim Floransa'ya tapıyorum. İsterlerse hemen gelebilirim... 
</HEADLINE>
<TEXT>

     ACF Fiorentina'da teknik direktör arayışı sürüyor. 
     Tuttosport, Mor Menekşelerin başına geçmesi muhtemel adaylar arasında Fatih Terim'i ön plana çıkardı. ACF Fiorentina'ya ilişkin haber, ''Terim Floransa, sana tapıyorum'' cümlesinden oluşan sekiz sütunluk bir başlıkla sunuldu. 
     Fatih Terim'in İtalyan menajeri Moreno Roggi'nin ACF Fiorentina Genel Direktörü Fabbrizio Lucchesi ile dün yaptığı görüşme, bugünkü tüm gazetelerde haber olarak yer aldı. İtalyan spor gazeteleri Terim'in eski takımı ACF Fiorentina'nın başına geçmeye hazır olduğuna, sözleşmede herhangi bir zorluk çıkarmayacağına işaret ettiler. 
     
     TERİM ''PARA BELİRLEYİCİ UNSUR DEĞİL'' 
     Tuttosport gazetesi, kendisine telefonla ulaşılan Terim'in, ''Pazar günü derbi maçı izlediğim Milano'dan yeni döndüm. Ama isterlerse hemen gelebilirim. Floransa'ya tapıyorum. O kenti, o taraftarları, o harika deneyimi unutmak imkansız. Ama birkaç gün beklemek lazım'' dediğini yazdı. 
     Corriere dello Sport'a göre ise Terim, ''Bitmez tükenmez bir sevgi nedeniyle hangi koşulda olursa olsun Floransa'da çalışmaya hazırım. Bu konuda para, belirleyici unsur değil'' ifadelerini kullandı. 
     La Gazzetta dello Sport, Terim'in göreve hazır olduğunu belirterek, şu değerlendirmeye yer verdi 
     ''Yenilik, Türk teknik direktörün kente olan aşkından dolayı geleceğe ilişkin garanti ve uzun bir sözleşme gibi bir şart koşmamaya da razı. Bunları sahada yaptıklarıyla kazanmak istiyor.'' 
     
     TERİM'İN OLASI RAKİPLERİ 
     Öte yandan İtalyan basınında ACF Fiorentina'nın teknik direktör arayışına dair haberlerde, Terim'in yanı sıra başka adayların isimleri de anılmaya devam ediyor. 
     La Gazzetta dello Sport, ACF Fiorentina Başkanı Diego Della Valle'nin gönlündeki ilk ismin Cesare Prandelli olduğunu ileri sürdü. Prandelli'nin sezon başında AS Roma'dan istifa nedeni olan eşinin ağır hastalığının halen sürdüğüne işaret eden La Gazzetta, şu görüşe yer verdi 
     ''Başkan Della Valle, Prandelli'yi alabilmek için birkaç hafta, hatta birkaç ay beklemeye razı. Her durumda bu hafta AS Roma'nın eski teknik direktörünü iknaya ayrılacak. Diego Della Valle önümüzdeki günlerde onu bizzat arayarak ikna etmeye çalışacak.'' La Gazzetta dello Sport, adaylar arasında Prandelli'nin yanı sıra Alberto Malesani'nin de ön planda olduğunu savundu. 
     Corriere dello Sport ise ''Malesani'den Floransa'ya evet'' diye başlık attı. 
     Haberde, Terim'in yanı sıra Malesani'nin de göreve hazır olduğunu Mor Menekşeli kulübe bildirdiği belirtildi. 
     Tuttosport ise Fatih Terim ve Malesani'nin diğer adaylara oranla daha şanslı olduklarını ileri sürdü. Prandelli'nin eşinin hastalığı, Eriksson'un ise ekonomik gerekçelerle ACF Fiorentina'nın başına geçmelerinin zor bir ihtimal olduğuna işaret edildi. 
     
</TEXT>
</DOC>
