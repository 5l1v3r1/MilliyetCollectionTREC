<DOC>
<DOCNO> 259739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun28.html </URL>
<DATE> 2004/08/01/ </DATE>
<TIME> 19.24 </TIME>
<AUTHOR>  </AUTHOR>
<HEADLINE>
Suudi Arabistan,Müslüman ülkelerin Irak'a asker göndermesini önerdi 
</HEADLINE>
<TEXT>

     Suudi Arabistan, Arap ve Müslüman ülkelerin Irak'a asker göndermesi için ABD önderliğindeki koalisyon güçlerinin bu ülkeden çekilmesini istedi. 
     Suudi Arabistan Dışişleri Bakanı Prens Suud El Faysal, Arap Birliği Genel Sekreteri Amr Musa ile konuya ilişkin yaptığı görüşmenin ardından gazetecilere, ''Bu birlikler savaşçı ya da işgalci güç olmayacak, Irak halkının normal yaşamına dönmesine yardım edecek. Bu ayrıca koalisyon güçlerinin Irak'tan çekilmesini gerektiriyor'' dedi. 
     Arap ve Müslüman ülkelerin Irak'a asker göndermesi için Iraklılarla birlikte ortak bir kararın alınmasını da savunan El Faysal, birliklerin BM çatısı altında görev yapması gerektiğini ifade etti. 
     El Faysal, Suudi Arabistan'ın geçen hafta açıkladığı önerinin ''bazı Müslüman ülkelerin koalisyon güçlerinin Irak'tan çekilmesine ilişkin taleplerine yanıt olduğunu'' ve Irak'ın egemenliğini yeniden elde etmeye yönelik çabalar çerçevesinde yer aldığını kaydetti. 
     Suudi Arabistan'ın önerisi Pakistan, Malezya, Cezayir, Bangladeş ve Fas birliklerinin Irak'ın istikrara kavuşmasına yardımcı olmasını öngörüyor. 
     
</TEXT>
</DOC>
