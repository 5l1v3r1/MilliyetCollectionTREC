<DOC>
<DOCNO> 257963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/siyaset/asiy.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP artık Ecevit'siz yoluna devam edecek 
</HEADLINE>
<TEXT>


6. Olağan Kurultay'da Ecevitler'in siyasi yaşamı bitecek, yoktan var ettikleri DSP'nin başına yeni isim gelecek. Ecevitler'in 'veliahtı' Sezer'den başka 3 aday daha var 

Saliha Çolak Ankara 


DSP Genel Başkanı Bülent Ecevit, Genel Başkan Yardımcısı olan eşi Rahşan Ecevit ile birlikte yürüttüğü 47 yıllık aktif siyasi yaşamına, bugün DSP 6. Olağan Kurultayı'yla birlikte son noktayı koyuyor. 
1980 darbesi sonrası CHP'yi bir kenara bırakıp geçmişle organik bağını kopararak DSP'yi kuran Ecevit çifti, komşudan aldıkları sandalye ve masayla kurdukları partiyi, bugün kasasında trilyonlarca lira para ve modern bir binayla, Kurultay'da genel başkan adayı olacak 4 isimden birine bırakmaya hazırlanıyor. 

4 aday var 
Ecevit'in parti dışından da destek alarak yıkmayı başardığı İnönü'ye benzeyip benzemeyeceği bugünkü kongrede ortaya çıkacak. 
Mustafa Özbek Kongre ve Spor Salonu'nda 950 delegenin katılımıyla gerçekleştirilecek kurultayı davetliler ve gazeteciler izleyecek. Genel Başkan Ecevit'in konuşmasından sonra, raporlar karara bağlanacak ve seçimlere geçilecek. Kurultayda Ecevitler'in 'veliaht ilan ettiği' Zeki Sezer ile Şükrü Sina Gürel, Atilla Mutman ve Aydın Tümen genel başkanlık için yarışacak. 

Tümen ısrarlı 
DSP Genel Merkezi, adaylar arasındaki Aydın Tümen'in, hakkındaki disiplin soruşturması nedeniyle aday olamayacağını bildirdi. Aydın Tümen, bunun üzerine Ankara 5. Asliye Hukuk Mahkemesi'ne başvurarak ihtiyati tedbir kararı alınmasını istedi. Mahkeme, ihtiyati tedbir kararı almasa da, Tümen'in önünde hukuki bir engel bulunmadığını, adaylığının engellenmesi halinde kongrenin iptaline yol açacak bir sonuç oluşabileceğini bildirdi. Tümen de kararı noter aracılığıyla DSP Genel Merkezi'ne gönderdi. 
Seçimlerde Parti Meclisi ve Disiplin Kurulu üyeleri de belirlenecek. Halk oyunları ekiplerinin gösterilerinin de sergileneceği kurultayda İzzet Altınmeşe, Belkıs Akkale ve Alişan konser verecek. 


</TEXT>
</DOC>
