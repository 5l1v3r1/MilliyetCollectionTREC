<DOC>
<DOCNO> 274744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/siyaset/asiy.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzyıllık reform 
</HEADLINE>
<TEXT>


Yeni TCK için "Yüzyılın işi" diyen AB Komiseri Verheugen, Türkiye'nin 2013'e dek üyeliğinin planlanmadığını, ondan sonra ise "yolun düz olduğunu" belirtti 


AB Komisyonu'nun genişlemeden sorumlu üyesi Günter Verheugen, TCK'daki değişiklikleri "yüzyılın işi" olarak değerlendirdi. Verheugen, AB bütçesi nedeniyle, Türkiye'nin birliğe alınması konusunda, 2013'e kadar bir plan bulunmadığını savundu. 
Zina krizinin çözülmesinin ardından Deutschland Radio'nun sorularını yanıtlayan Verheugen, reformların tek başına yeterli olmadığını, bazı eksik bileşenler bulunduğunu kayderek, "Türkiye, büyük bir reform sonucu hazır noktaya geldi. Bu reformların toplamı etkileyici bir resim ortaya koydu. Türkiye, son yıllarda büyük değişikler yaptı" dedi. 
TBMM'nin yarın TCK'yı büyük çoğunlukla onaylaması konusunda iyimser olduğunu söyleyen Verheugen, "Reformlar şu anda Türkiye'nin her köşesine ulaşmış değil. Aynı zamanda dirençler de var. Ancak büyük çaplı bu reformlar birkaç yıl içinde her yere ulaşır. Şimdi biz bu reformların hayata geçirilip geçirilmediğini yargılamalıyız" diye konuştu. 

2013'e kadar plan yok 
Türkiye'yle müzakerelerin 10 - 15 yıl süreceğini, bu sürede Avrupa kurallarının alınmasının yeterli olmayacağını, yönetim mekanizmasının bunları pratiğe geçirmesi gerektiğini kaydeden Verheugen, konunun ekonomik boyutuna değindi. 2013 bütçesine kadar olan dönemde Türkiye'ye ilişkin bir kalem bulunmayacağı haberlerini değerlendiren Verheugen, "2013'e kadar Türkiye için bir şey planlanmadı. Sadece ondan sonraki yol düz olabilir" şeklinde konuştu. 

'Reddetme kötü olur' 
Verheugen, Almanya'da yaptığı açıklamada ise, şunları kaydetti "Türkiye ile müzakerelere başlanmasının reddedilmesi kötü sonuçlar doğurur. Bu tüm İslam dünyasının reddedilmesi anlamına gelir, Türkiye'deki reform sürecini sona erdirir ve tüm bölgedeki istikrarı daha da fazla sarsar. CDU lideri Angela Merkel'in 'imtiyazlı ortaklığı' da ciddi bir seçenek değil. Türkiye'nin üyeliği Birlik'e kaldıramayacağı kadar büyük bir getirmez." 



</TEXT>
</DOC>
