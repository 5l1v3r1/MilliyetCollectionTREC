<DOC>
<DOCNO> 260337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sontur31.html </URL>
<DATE> 2004/08/03/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Mersin'de yine UFO heyecanı .. 
</HEADLINE>
<TEXT>

     Mersin Emniyet Müdürlüğü polis memurlarının üçüncü kez video kamerayla ''UFO'' tabir edilen ''tanımlanamayan uçan nesne'' sınıfına giren ışıklı cisim kaydettikleri açıklandı. 
     Emniyet Müdürlüğü'nden yapılan yazılı açıklamaya göre, 2 Ağustos tarihinde saat 04.10 sıralarında, vatandaşlar tarafından Haber Merkezi'ne, Mezitli Beldesi'ndeki Soli Dinlenme Tesisleri üzerinde, gökyüzünde ''ışık saçan bir cisim'' görüldüğü bildirimi yapıldığı bildirildi. 
     Olay Yeri İnceleme ve Kimlik Tespit Şube Müdürlüğü ekiplerinin, ihbarın geldiği yere giderek, koyu kırmızı ağırlıklı, sarı-yeşil renk tonları bulunan, yuvarlak ve halka görüntülü, ışık saçan ve sürekli hareket halindeki ''tanımlanamayan cismi'', yaklaşık 1,5 saat süreyle videoya kaydettikleri belirtildi. 
     Açıklamada, tanımlanamayan gök cisminin, saat 05.45 sıralarında gökyüzüne doğru yükseldiği ve daha sonra gözden kaybolduğu belirtilerek, ''Kaydedilen görüntüler, incelenmek üzere TÜBİTAK'a gönderilecek'' denildi. 
     Emniyet Müdürlüğü ekipleri, 20 Temmuz'da Serbest Bölge ve 30 Temmuz tarihinde de ATAŞ civarında ''UFO'' görüldüğü yönündeki ihbarlar üzerine, ışıklı cismi video kaydını yapmışlardı. 
     Sirius UFO Uzay Bilimleri Araştırma Merkezi Bilim Kurulu, ilk olayla ilgili görüntülerin incelenmesi sonrasında, ''Işıklı cisim, UFO diye tabir ettiğimiz tanımlanmayan uçan nesne sınıfına giren ve dünyada olmayan bir teknolojiyi gösteren cisimdir'' açıklamasını yapmıştı. 

     
</TEXT>
</DOC>
