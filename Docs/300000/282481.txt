<DOC>
<DOCNO> 282481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonsiy02.html </URL>
<DATE> 2004/10/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Putin Aralık'ta Türkiye'ye geliyor... 
</HEADLINE>
<TEXT>

     Rusya Devlet Başkanı Vladimir Putin, aralık ayının başlarında Türkiye'yi ziyaret edecek. 
     Diplomatik kaynaklardan edinilen bilgiye göre, Rusya Devlet Başkanı Putin, Türkiye'ye 2 Eylül'de yapacağı ve Kuzey Osetya'daki kanlı terör eylemi üzerine ertelediği ziyareti aralık ayı başlarında yapacak. 
     Ziyaretin, aralık ayının ikinci haftası içinde yapılmasının planlandığı öğrenildi. 
     Putin'in 2-3 Eylül'de yapacağı ve iki ülke ilişkileri açısından önem taşıyan ziyaret, Kuzey Osetya'nın Beslan kentindeki terör faciası yüzünden ertelenmişti. 
     İki ülke ilişkileri tarihinde Rusya'dan Türkiye'ye en üst düzeydeki ziyaret, 1972 yılında ''Yüksek Sovyet Prezidyumu Başkanı'' Nikolay Podgorniy tarafından yapılmıştı. 
     Ziyaret, Türk-Rus ilişkilerinin geliştiği, ticari ve ekonomik ilişkilerin güçlenerek çeşitlendiği, uluslararası alanda çok önemli gelişmelerin olduğu bir döneme rastlaması açısından her iki ülke için de büyük önem taşıyor. 
     
</TEXT>
</DOC>
