<DOC>
<DOCNO> 285110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonsiy04.html </URL>
<DATE> 2004/11/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
CHP, Sarıgül ile ilgili stratejiyi belirledi... 
</HEADLINE>
<TEXT>

     CHP yönetimi, hakkında yolsuzluk iddiaları bulunan ve CHP Genel Başkanlığı'na adaylığını açıklayan Şişli Belediye Başkanı Mustafa Sarıgül için izleyeceği "yol haritasını" belirledi. Buna göre, Sarıgül bir süre partiden ihraç edilmeyecek, ancak parti üyeliği askıya alınabilecek. 
     CHP Genel Başkanlığı'na adaylığını açıklayan ve partisi tarafından oluşturulan komisyonla hakkındaki yolsuzluk iddiaları bir rapor haline getirilen Şişli Belediye Başkanı Mustafa Sarıgül'ün geleceğini belirleyecek "yol haritası" belli oldu. Edinilen bilgiye göre, CHP Merkez Yürütme Kurulu MYK , hukukçu milletvekilleri Mehmet Ali Özpolat, Sırrı Özbek ve İsmet Atalay'dan oluşan "Sarıgül Komisyonu" tarafından hazırlanan raporun kendilerine ulaştırılmasını bekliyor. MYK, raporu incelemesini tamamlamasının ardından, Sarıgül'le ilgili kararını verecek. 
     Komisyon'un hazırladığı raporda, Sarıgül'ün çeşitli yerlerde düzenlediği mitinglerin mali kaynağından, Şişli Belediye Başkan Yardımcısı'nın vurulması ve telefon dinleme olayına kadar her konuda iddialara yer veriliyor. Raporda ayrıca, Genel Sekreter Önder Sav'ın 2000 yılında yayınladığı "Temiz toplum için, ahlaklı ve erdemli yönetim" başlıklı genelgesine de atıf yapılıyor. 
     
     PARTİ ÜYELİĞİ ASKIYA ALINABİLİR 
     ANKA'nın edindiği bilgiye göre parti yönetimi, Gaziantep Büyükşehir eski Belediye Başkanı Celal Doğan'da olduğu gibi Sarıgül'ün öncelikle parti üyeliğini askıya alacak veya üyeliğini donduracak, daha sonra Yüksek Disiplin Kurulu'na YDK sevk edecek. Böylece Sarıgül'ün "mağdur" olarak politika yapmasının önüne geçmeyi hedefleyen parti yönetimi, daha sonraki günlerdeki gelişmelere göre, Sarıgül'ü partiden ihracı için düğmeye basacak. 
     
     ŞİŞLİ İLÇE BAŞKANI GENEL MERKEZ'DE 
     Bu arada CHP yönetimi, Sarıgül'le ilgili iddiaları araştırıyor. "Sarıgül Komisyonu"nun oluştrulmasının üzerinden yaklaşık iki ay geçmesine rağmen, komisyon raporunu hala MYK'ya ve kamuoyuna sunmadı. CHP Şişli İlçe Başkanı Ümit Oğuzcan'ın, geçen hafta Ankara'ya gelerek CHP yöneticilerine gelişmelerle ilgili bilgi verdiği öğrenildi. 
     
</TEXT>
</DOC>
