<DOC>
<DOCNO> 294825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonyas02.html </URL>
<DATE> 2004/12/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Beyonce'un evliliğine "baba" engeli... 
</HEADLINE>
<TEXT>

     Evlilik hayalleri kuran genç şarkıcı Beyonce Knowles'a menajerliğini de üstlenen babası Matthew Knowles kırmızı ışık yaktı. 
     Matthew Knowles, London Mirror'a yaptığı açıklamada, kızı Beyonce Knowles'ın bir süredir birlikte olduğu ve evlilik planları yaptığı rap şarkıcısı Jay-Z'yi damat olarak kabul etmediğini söyledi. 
     Beyonce Knowles'ın menajerliğini de üstlenen babası Matthew Knowles, Jay-Z'nin kızının yaşamının bir parçası olmasından rahatsız olduğunu ifade etti. Beyonce'un bir darılıp bir barıştığı Jay-Z ile beraberliğine onay vermediğini dile getiren Knowles, ''Ben o adamı hiç önemsemiyorum'' dedi. 
     Rapçi Jay-Z ile daha önce biraraya gelmediğini ve hiç tanışmadığını vurgulayan baba Knowles, ''Ona hiçbir yakınlığım yok. Zaten, benim zaman geçirebileceğim tarzda bir adam değil'' sözleriyle tepkisini dile getirdi. 
     Bir süredir müzik çalışmalarını solo olarak sürdüren Beyonce Knowles'ın üyesi olduğu ''Destiny's Child'' topluluğunun yeni albümü ''Destiny Fulfilled'' geçen ayın sonunda müzik marketlerin raflarındaki yerini aldı. Başarılı bir satış grafiği çizen albüm, Billboard listesinin dördüncü sırasında yer alıyor. 
     
</TEXT>
</DOC>
