<DOC>
<DOCNO> 262505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur15.html </URL>
<DATE> 2004/08/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İşsizlere iş umudu... 
</HEADLINE>
<TEXT>

     Dünya Bankası'nın ''Özelleştirme Sosyal Destek Projesi'' kapsamında ''Ekonomik Reform Programı''nı desteklemek ve işsizlerin işe yerleştirilmesini sağlamak için, Kariyer Geliştirme Eğitim Merkezi KARGEM ve İŞKUR işbirliğiyle ''İşe Yerleştirme Projesi'' başlatıldı. 
     KARGEM Genel Müdürü Yekta Berksoy, A.A muhabirine yaptığı açıklamada, ''bu projenin 2004 yılı içerisinde gerçekleştirilen yegane işe yerleştirme projesi olduğunu ve üniversiteye giremeyen öğrenciler ile işsizleri hedef aldığını'' bildirdi. 
     Projeyle Türkiye'deki istihdam açığının rahatlatılmasının amaçlandığını vurgulayan Berksoy, ''eğitim programı olan bu projenin Milli Eğitim Bakanlığı'na bağlı bir kurum olan KARGEM'in 4. Levent'teki eğitim tesislerinde sürdürüleceğini'' söyledi. 
     
     KURSİYERLERE MAAŞ 
     Berksoy, 18-25 yaş arası işsizlerin yarına kadar kayıt yaptırmalarını isteyerek, şunları kaydetti 
     ''Eğitim programı, 23 Ağustos Pazartesi günü başlayacak ve 2 ay sürecek. Perakendecilik ve mağazacılık alanında 12 dersi kapsayacak eğitim programına, mülakat ve genel yetenek sınavıyla ilk etapta 50 öğrenci alınacak. Bu sınavı kazanamayanlar da daha kısa süreli eğitim programına tabi olacaklar. Belirtilen tarihe kadar başvuran herkesin kabul edileceği eğitim programı sonunda, Milli Eğitim Bakanlığı'na ait sertifika verilecek. İş garantili olan eğitim programı süresince katılımcılara asgari ücret üzerinden yol, yemek ve geçinme bedeli olarak günlük ücret ödenecek.'' Yekta Berksoy, Türkiye'de sektörler içinde perakende ve mağazacılığın yüzde 60 gibi büyük bir paya sahip olduğu için buradaki eksik ve vasıflı eleman ihtiyacını karşılamak amacıyla bu programın geliştirildiğini anlatarak, hem teorik, hem de mağazalarda uygulamalı olarak sürdürülecek eğitim sonucunda talep eden firmalarda kursiyerleri işe yerleştireceklerini bildirdi. 
     Firmaların artık vasıflı eleman ihtiyacı için büyük paralarla ilan vermelerine gerek kalmadığını da ifade eden Berksoy, KARGEM'in portföyündeki eğitimli elemanları hiçbir ücret almadan talep eden firmalara yönlendirdiğini sözlerine ekledi. 
     
</TEXT>
</DOC>
