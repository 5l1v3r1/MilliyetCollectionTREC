<DOC>
<DOCNO> 285373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun42.html </URL>
<DATE> 2004/11/02/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
P. Didy'den genç seçmenlere Oy ver ya da öl 
</HEADLINE>
<TEXT>

     ABD'nin en beğenilen hip hop şarkıcılarından P. Diddy lakaplı Sean Combs, ''Oy Ver ya da Öl'' sloganıyla yürüttüğü ''Değişen Vatandaş'' kampanyasının başarılı sonuçlanmasını bekliyor. 
     Hiçbir parti yararına olmayan bu kampanyayla P. Diddy, genç seçmenleri oy vermeye teşvik etmeyi amaçlıyor. Yaz aylarından bu yana süren kampanyayla özellikle siyah seçmenlerin oy vermesi sağlanmaya çalışıldı. 
     ABD'de seçmen niteliklerine sahip 200 milyon kişi bulunuyor. Ancak genellikle başkanlık seçiminde bu seçmenlerin yarısı oy kullanıyor. Cumhuriyetçi Parti'nin, kemikleşmiş bir seçmen kitlesi olduğu için bu konuda çok büyük bir sorunu bulunmuyor. Ancak Demokrat Parti'nin seçmenlerini daha çok, oy kullanmaya yanaşmayan gençler ve siyahlar oluşturuyor. Bu bakımdan, özellikle Demokrat Partililer, çeşitli kampanyalarla bu yıl oy veren seçmen sayısını artırmak için çok çaba gösterdi. 
     Rap şarkıları söyleyen P. Diddy de resmi adı ''Değişen Vatandaş'' olan kampanyasıyla, kapı kapı dolaşarak dağıtılan broşürler, radyo ve televizyon programlarıyla genç, siyah seçmenleri oy kullanmaya teşvik etmek için uğraştı. 
     ''Oy Ver ya da Öl'' sloganını müzik televizyonları MTV ve BET'te duyuran P. Diddy, Cumhuriyetçi Parti'nin New York'taki ve Demokrat Parti'nin Boston'daki kongresine de katılmıştı. Elinde formlarla dolaşan P. Diddy'nin gönüllü çalışanları, yaz aylarından bu yana olabildiğince çok genci, kayıtlı seçmen yapmak için uğraştı. 
     ABD'de 2000 seçiminde 18-24 yaş grubundaki siyahların sadece yüzde 34'ünün oy kullandığı ve aynı yaş grubundaki beyazların ise sadece yüzde 37'sinin oy kullandığı belirtiliyor. 
     P. Diddy, bu yıl rekor sayıda genç seçmenin oy vermesini beklediğini söyledi. CNN televizyonuna konuşan P. Diddy, ''Genç seçmenin oyu, bir sonraki ABD başkanının kim olacağını belirlemede elimizdeki koz. ABD Başkanı George W. Bush'un yüzüne bakın. Çok endişeli olduğunu görürsünüz. Demokrat Parti başkan adayı John Kerry'nin yüzüne bakın. Genç seçmenin oyunun önemli olduğunu iyi biliyor. Her iki aday da çok iyi biliyor'' dedi. 
     Oyunu mektupla kullanıp kullanmadığı sorulan P. Diddy, oy verme merkezlerinden birine giderek oyunu kullanacağını söyledi. 
     
</TEXT>
</DOC>
