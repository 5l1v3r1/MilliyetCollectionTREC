<DOC>
<DOCNO> 273625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko07.html </URL>
<DATE> 2004/09/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kalifiye elemana iş çok... 
</HEADLINE>
<TEXT>

     Otomotiv ve tekstil sektörünün en önemli merkezlerinden Bursa'da, Türkiye İş Kurumu'nun İŞ-KUR , son yıllarda kalifiye eleman arayan firmaların taleplerine yetişmekte zorlandığı bildirildi. 
     İş-Kur Bursa Müdürü Kazım Yiğit, ekonomide güven ortamının oluşmasıyla birlikte kuruma gelen işgücü talebinin, önceki yllara göre arttığını söyledi. 
     Bursa'da, otomotiv ve tekstil sektörünün yoğun olarak faaliyet gösterdiğini hatırlatan Yiğit, kentteki işsizlerin iş bulma şansının, diğer kentlere göre daha fazla olduğunu ifade etti. 
     Yiğit, ekonomik kriz dönemlerinde kuruma başvuran işsizlere, hemen ''Hayır'' dememek için önlerindeki belgeleri karıştırıp, olumsuz cevap verdiklerini ya da kayıt yenilediklerini anlatarak, şöyle konuştu 
     ''Özellikle tekstil, konfeksiyon, otomotiv ve metal sektöründe, kalifiye eleman talepleri önceki yıllarla kıyaslanamayacak oranda arttı. Aldığımız talepleri karşılamakta zorlandığımız anlar oluyor. Örnek vermek gerekirse, şu anda bin dikişçi olsa bini de iş bulur. Bu durumdan çok memnunuz, geçmiş yıllara bakınca çok huzurluyuz.'' 
     
     İŞSİZLERE EĞİTİM KURSLARI 

     Kazım Yiğit, finansmanı Dünya Bankası tarafından karşılanan ve 2002 yılının temmuz ayından itibaren, firmalar, sivil toplum kuruluşları ve eğitim kurumları ile işbirliği yapılarak uygulanan ''Özelleştirme Sosyal Destek Projesi'' kapsamındaki eğitim programlarında düzenlenen 32 kursta 7 kişiye 25 ayrı iş dalında sertifika verildiğini kaydederek, ''Kurs düzenlemeye talip olan kuruluşun, niteliğine göre kursiyerlerin yüzde 10-70 arasında değişen oranını istihdam etmesi şart koşulmuştu. Kurs düzenleyen bazı kuruluşlar, sertifika alanların tamamına istihdam sağladı'' dedi. 
     İşverenin kalifiye eleman talebini karşılamak amacıyla düzenlenen kurs sayısının artırılması gerektiğini ifade eden Yiğit, Bursa Eğitim Geliştirme Vakfı'nın BEGEV işletmeciliğini yapacağı, Demirtaş Organize Sanayi Bölgesi DOSAB bünyesinde kurulması planlanan ''Tasarım-Teknoloji Geliştirme Merkezi''nin örnek olması dileğinde bulundu. 
     
     KENTTEKİ İŞSİZLERİN PROFİLİ 

     Kazım Yiğit'in verdiği bilgiye göre, 238 bin 503 sigortalı işçinin 8 bin 83 kayıtlı işyerinde çalıştığı kentte, kuruma yılın ilk 8 ayında 12 bin 899 kişi yeni başvuruda bulundu. İş talebinde bulunanların sayısı, eski müracaatlarla birlikte 35 bin 4 kişiye ulaştı. Bunların 446'sı okuma- yazma bilmezken, bin 182'sinin okur-yazar, 12 bin 870'inin ilkokul, 5 bin 146'sinin ortaokul, 6 bin 54'ünün meslek lisesi, 4 bin 818'inin lise, 862'sinin sanat okulu ve teknik lise, bin 906'sının meslek yüksek okulu, 2 bin 131'inin üniversite ve 19'unun yüksek lisans mezunu olduğu bildirildi. İlk 7 ayda ise bin 509 kişi, işe yerleştirildi. 
     Ayrıca, aynı dönemde, 2 bin 431 kişinin iş beklediği ''özürlü'' kategorisinde 800 kişi, bin 188 kişinin iş beklediği ''eski hükümlü'' kategorisinde ise 181 kişi işe yerleştirildi. 
     Yılın ilk 8 ayında 13 bin 696 kişi işten çıkarılırken, 5 bin 599 kişiye işsizlik sigortası maaşı bağlandı. 

     
</TEXT>
</DOC>
