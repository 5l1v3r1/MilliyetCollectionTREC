<DOC>
<DOCNO> 289770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun18.html </URL>
<DATE> 2004/11/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Felluce operasyonu için izin veren Allavi şimdi çok endişeli 
</HEADLINE>
<TEXT>

     Irak Başbakanı İyad Allavi, Felluce'de bir camide yaralı bir Iraklının Amerikan askeri tarafından öldürülmesinin ardından, durumdan ''çok endişeli'' olduğunu bildirdi. 
     Allavi, Felluce operasyonuna 'evet' demişti. Çokuluslu güce 8 kasımda 'Hayalet Öfke' operasyonu için harekete geçme izni veren Allavi ''uluslararası kuvvetlerle Irak kuvvetlerine, Felluce'yi teröristlerden temizlemeleri için yetki verdim'' açıklamasını yapmıştı. 
     Allavi'nin bürosundan yapılan açıklamada, Allavi'nin bu meseleyi Irak'taki çok uluslu gücün komutanı general George Casey ile görüştüğü ve ''General Casey'nin, Allavi'ye olayla ilgili soruşturmanın başlatıldığını ve sonuçların Irak hükümetine bütün şeffaflığıyla bildirileceğinin garantisini verdiği'' kaydedildi. 
     Birçok televizyon kanalı, deniz piyadesinin silahsız ve yaralı Iraklıyı öldürüşünün görüntülerini yayınladı. Amerikan ordusu ise yaralı Iraklıyı öldüren asker hakkında soruşturma başlatıldığını ve askerin görevinden alındığını açıklamıştı. 

     
</TEXT>
</DOC>
