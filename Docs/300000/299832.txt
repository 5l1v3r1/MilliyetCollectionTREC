<DOC>
<DOCNO> 299832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun63.html </URL>
<DATE> 2004/12/22/ </DATE>
<TIME> 21.58 </TIME>
<AUTHOR>  </AUTHOR>
<HEADLINE>
Pakistan'da 2 yolcu uçağı çarpışmanın eşiğinden döndüler 
</HEADLINE>
<TEXT>

     Pakistan'da iki yolcu uçağı çarpışmanın eşiğinden döndü. 
     Uluslararası Pakistan Havayolları PIA uçuş operasyonları müdürü Asif Rıza, aralarında bir bakanın da olduğu 179 yolcusu bulunan PIA uçağıyla 144 yolculu Air Blue uçağının çarpışma tehlikesi atlattığını söyledi. 
     PIA pilotunun diğer uçakla çarpışmak üzereyken, yönettiği Airbus uçağını hızla 180-200 metre pike yaptırarak çarpışmaktan kurtardığını belirten Rıza, bu esnada 2 kişinin yaralandığını ifade etti. 
     PIA yolcusu bir kadının kolunun kırıldığı, bir erkek yolcunun ise kolundan ve kulağından yaralandığı belirtildi. 
     PIA sözcüsü Samina Pervez de olayın, doğuda bulunan Pencap eyaletinin Rahimyarhan kenti üzerinde 11 bin 200 metre yükseklikte olduğunu bildirdi. 
     Pervez, İslamabad'dan kalkan uçağın güvenli bir şekilde Karaçi'ye indiğini söyledi. 
     Air Blue uçağının da Karaçi'den Lahor'a gitmekte olduğu kaydedildi. 
     PIA uçağında Enformasyon Bakanı Şeyh Raşid Ahmed'in bulunduğu belirtildi. 
     
</TEXT>
</DOC>
