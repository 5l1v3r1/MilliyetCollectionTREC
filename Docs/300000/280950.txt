<DOC>
<DOCNO> 280950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sondun07.html </URL>
<DATE> 2004/10/17/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
"Blair, füzelerin İngiliz topraklarında konuşlandırılmasına izin verdi" 
</HEADLINE>
<TEXT>

     İngiltere Başbakanı Tony Blair'in, yapılan gizli bir anlaşma çerçevesinde ABD füzelerinin İngiliz topraklarında konuşlandırılmasına izin verdiği öne sürüldü. 
     Independent on Sunday gazetesinin haberinde, Blair'in Pentagon'un füzelerinin Kraliyet Hava Kuvvetleri'nin Kuzey Yorkshire'daki Fylingdales üssünde konuşlandırılmasını prensip olarak kabul ettiği iddia edildi. 
     Bu füzelerin, ABD'ye füze saldırılarını engelleme şansı vereceğine ve ''Son of Star Wars'' adı verilen savunma programının bir parçası olduğuna dikkat çeken Independent on Sunday, Savunma Bakanlığı'nın ise henüz konuyla ilgili kesin bir karar alınmadığını savunduğuna işaret etti. 
     ''Fylingdales üssünde bu proje için çalışmalar çoktan başladı bile'' ifadesini kullanan gazete, hükümetin, bu çalışmaların sadece ABD'nin üsse erken uyarı sistemi yerleştirmesi için yapıldığını öne sürdüğüne dikkat çekti. 
     Independent, anlaşmanın mayıs ayında yapıldığını ve İngiliz hükümetinin ABD'den bu durumun gelecek seçime kadar gizli tutulmasını istediğini bildirdi. 
     İngiltere muhalefet partilerinin sözcüleri de ABD ile füzeler konusunda kapalı kapıların ardında bir anlaşma yapılmış olması ihtimalinin güçlü göründüğüne dikkat çekti. Sözcüler, böylesine önemli bir konunun kamuoyu önünde tartışılarak karara bağlanması gerektiğini belirterek, konunun NATO içindeki dengeleri bile etkileyebileceğini savundu. 
     
</TEXT>
</DOC>
