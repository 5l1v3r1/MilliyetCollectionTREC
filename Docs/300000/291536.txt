<DOC>
<DOCNO> 291536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur31.html </URL>
<DATE> 2004/11/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Bursa'da elektrik kesintisi yaşamı felç etti .. 
</HEADLINE>
<TEXT>

     Bursa'yı besleyen trafo merkezinde meydana gelen arıza nedeniyle kent merkezi ve ilçelere yaklaşık 1.5 saat süreyle elektrik verilemedi. 
     Alınan bilgiye göre, Türkiye Elektrik Üretim A.Ş'nin TEAŞ , Bursa Organize Sanayi Bölgesi'ndeki trafo merkezindeki sistemde henüz bilinmeyen nedenle arıza meydana geldi. 
     Arıza nedeniyle kent merkezi ve ilçelerde saat 10.45 sıralarında başlayan ve yaklaşık 1.5 saat süren elektrik kesintisi özellikle kent merkezinde yaşamı adeta felç etti. 
     Elektrik kesintisi sırasında güç kaynağının devreye girmemesi sonucu Organize Sanayi Bölgesi-Haşimişcan seferini yapan BursaRay, Karaman İstasyonu yakınındaki tünel çıkışında durdu. Vagonlardan tahliye edilen yolcuların başka araçlarla kent merkezine ulaşımı sağlanırken, istasyonlarda bekleyen vatandaşlar için de Bursa Büyükşehir Otobüs İşletmesi ek otobüs seferleri başlattı. 
     Bursa Emniyet Müdürlüğü ekipleri ise kent genelinde sinyalizasyon sisteminin çalışmaması üzerine tüm ekiplerini kavşaklara kaydırarak ulaşımda yaşanan sorunları gidermeye çalıştı. 
     Bursa Organize Sanayi Bölgesi'nde bazı fabrikalarda elektrik kesintisi nedeniyle üretime ara verilirken, elektrikli telefon santrallerinin devreden çıkması sonucu da özellikle kamu kurumları ile haberleşmede sorunlar yaşandı. 
     Yetkililer, arızanın giderildiğini ve bölgelere aşamalı olarak elektrik verilmeye başlandığını belirtirken, arızanın nedeninin belirlenmeye çalışıldığını kaydettiler. 
     
</TEXT>
</DOC>
