<DOC>
<DOCNO> 255502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/ekonomi/eko08.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis de zam istedi 
</HEADLINE>
<TEXT>


Yüzde 18 maaş zamı isteyen askerlerin ardından, polis, işçi ve memurdan da zam talebi geldi 

ANKARA Milliyet 

Genelkurmay İkinci Başkanı Orgeneral İlker Başbuğ'un, Başbakan Recep Tayyip Erdoğan'a görderdiği mektupla Türk Silahlı Kuvvetleri personeline ortalama yüzde 18 zam istemesinin ardından birçok kamu çalışanı zam talebinde bulunmaya başladı. Org. Başbuğ'un askeri personelin yüzde 96'sının yoksulluk sınırı altında kaldığını belirtip, maaş zammı talebini içeren mektubunun ardından, Genelkurmay Başkanı Orgeneral Hilmi Özkök'ün önceki gün Başbakan'la yaptığı görüşmede de askerin zam talebi gündeme gelmişti. 

İşçi 'Biz açlık sınırındayız' diyor 
NTV'nin haberine göre, polisler de maaşlarına zam istedi. Gazetecilere adlarını vermeden açıklama yapan polisler, çalışma koşullarının son derece ağır ve riskli olduğunu belirtti. Polisler, hizmeti 40 yıl olan genel müdür yardımcılarının 2 milyar 85 milyon, 25 yıllık polis memurlarının 1 milyar 13 milyon lira maaş aldığını belirtiyor. İşçi ve memur temsilcileri de zam talebinde bulundu. Türk - İş Başkanı Salih Kılıç "Kamu işçilerinin çoğu yoksulluk sınırının altında. İşçilerin yüzde 80'i, 600 - 700 milyon liraya çalışıyor. Bu yoksulluk sınırının yarısı bile değil" dedi. KESK Başkanı Sami Evren "Kimse açlık sınırının altında ücret almasın. Tüm çalışanların maaşı iyileştirilsin. Ben 23 yıllık öğretmenim aldığım maaş 840 milyon lira" diye konuştu. 
Türk Eğitim - Sen Genel Başkanı Şuayip Özcan ise "Türkiye'de diğer kamu çalışanları göz önüne alındığında gerek asker gerekse de emniyettekiler daha iyi ücret alıyor. Gelir adaletsizliğinin ortadan kaldırılması gerekiyor" dedi. 


</TEXT>
</DOC>
