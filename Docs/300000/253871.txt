<DOC>
<DOCNO> 253871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonsiy23.html </URL>
<DATE> 2004/07/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Suçlanan Bakan Topçu, 'Komisyon meşru değil' dedi, soruları yanıtlamadı 
</HEADLINE>
<TEXT>

     Karadeniz Sahil Yolu'nun yapımı ihalesine fesat karıştırdığı iddia edilen eski Bayındırlık ve İskan Bakanı Yaşar Topçu, ''Meşru olmadığını'' iddia ettiği soruşturma komisyonunun üyelerinin sorularını yanıtlamadı. 
     Komisyon, bugün AK Parti İstanbul Milletvekili Ünal Kacır başkanlığında bir toplantı yaptı. Edinilen bilgiye göre, ''Görüşlerine başvurulmak üzere'' komisyona çağırılan Bakan Topçu, bu komisyonun daha önce kurulan komisyonun tekrarı niteliğinde olması nedeniyle meşruiyetinin bulunmadığını iddia etti. Yeni bir komisyon kurulmasının Anayasa ve İçtüzüğe göre bir dayanağı olmadığını kaydeden Topçu, komisyon üyelerine şunları söyledi 
     ''Hangi hukuki dayanakla bunu kurduğunuzu açıklayın. İki önerge arasında en ufak bir değişiklik yok. Ben 29 Haziran 2000'de Parlamento'da yapılan oylamayla aklandım. Meclis'in sınırlı sayıda adli görevi var. Bunlardan biri soruşturma, diğeri dokunulmazlıkların kaldırılması. Ancak bu görevler de hukuk sistemimize göre işler. Hukuk siteminin dışında bir karar alamazsınız, dolayısıyla yeni bir komisyon kurabilmek için yeni bir delile ihtiyacınız var. 
     Ben sorularınıza yanıt vermeye gelmedim, TBMM'ye olan saygımdan geldim, sorularınıza yanıt vermem. Bu, bir önceki Parlamentonun kararını yok saymam anlamına gelir.'' Komisyon üyelerinin ''Biz sorularımızı soralım, siz yanıt vermeyin'' önerisini de Topçu, ''Bu, komisyonu meşru saymam anlamına gelir'' diyerek kabul etmedi. 
     Komisyon üyelerinin önceki soruşturmanın TCK'nın 204, bunun ise TCK'nın 205'inci maddesinin ihlali iddiasıyla açıldığını belirtmeleri üzerine de Topçu'nun, ''205 önceki komisyonda da gündeme geldi, ancak savcılık takipsizlik kararı vermişti. Bunu gerekçe gösteremezsiniz. Siz her sene TCK'nın bir maddesinden komisyon kuracaksınız, biz her sene buraya mı geleceğiz '' karşılığını verdiği bildirildi. 
     Bir milletvekilinin, o dönemdeki soruşturma komisyonlarında alınan aklama kararlarının ''Liderlerin yaptığı anlaşmalardan kaynaklandığını'' ima ettiği, Topçu'nun da ''Başta Recai Kutan olmak üzere 27 FP'li toplantıya katılmadı, Yüce Divan'a gönderilmem yönünde oy vermediler. Bunların 6'sı da şu anda bakan'' dediği öğrenildi. 
     Komisyonun mal varlığını araştırdığını öğrendiğini belirten Topçu, milletvekillerine ''Kimlerden araştırdığınızı bilmiyorum, 7 sülalemin adresini vereyim gidin bizzat adresinden araştırın'' dedi. 
     Topçu, soruları yanıtlamayarak komisyon toplantısından ayrıldı. Komisyonun hazırlayacağı rapor, TBMM'nin yeni yasama yılı çalışmalarına başlamasından sonra oylanacak. 
     
</TEXT>
</DOC>
