<DOC>
<DOCNO> 273161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur07.html </URL>
<DATE> 2004/09/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Annesi 'seni oklavayla döveceğim' dedi, karakola sığındı .. 
</HEADLINE>
<TEXT>

     Teslime TOSUN- Soner KOCAER ANTALYA, DHA 
ANTALYA'nın Üçgen Mahallesi'nde oturan 9 yaşındaki Uğur Çep, 25 milyon liralık şortunu okulda kaybetti. Annesi Necla Çep'in kolundan çimdiklediği küçük Uğur, annesinin Seni oklavayla döveceğim' sözleri üzerine korkup evden kaçtı. 
     İki gözü iki çeşme ağlayarak Şarampol Polis Merkezi'ne gelen Uğur Çep, polislere sığındı. Ağlamaktan kıpkırmızı olmuş gözlerle polis memurlarına annesinin kendisini döveceğini söyleyen Uğur, "Annem yaramazlık yaptığım zaman beni oklavayla dövüyor. Evde beni dövmeye hazırlanıyordu. O mutfağa giderken, ben de kapıdan kaçtım'' dedi. 
     Çep'in sözleri üzerine harekete geçen polis, aileyle temas kurdu. Mobilyacılık yapan baba Sedat Çep, oğlunun, annesinin dayak korkusu nedeniyle evden kaçarak karakola sığındığını öğrenince şok geçirdi. Karakola koşan baba, Uğur'a sarılarak gözyaşı döktü. 
     Küçük Uğur, bir kez daha çocuklarını dövmemeleri uyarısı yapıldıktan sonra ailesine teslim edildi. 
     
</TEXT>
</DOC>
