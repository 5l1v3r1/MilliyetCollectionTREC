<DOC>
<DOCNO> 292998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun03.html </URL>
<DATE> 2004/11/29/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
Rice'ın Dışişleri Bakanlığı 2005 Ocak'a kaldı 
</HEADLINE>
<TEXT>

     ABD'de Başkan George W. Bush'un Dışişleri Bakanlığı görevine atadığı Condoleezza Rice'ın atamasının senatoda, Ocak 2005'ten önce görüşülmesinin planlanmadığı belirtildi. 
     Beyaz Saray'ın, Senato Dış İlişkiler Komitesi'ne, Rice için bakanlık görevi oylamasının Aralık ayında yapılmasının uygun olmadığı telkininde bulunduğu kaydedildi. 
     Iowa Cumhuriyetçi Parti Senatörü Richard Lugar, Fox News televizyonunda katıldığı bir programda, kendisinin, Rice'ın resmen bakanlık görevine başlayabilmesi için senatoda oylamanın mümkün olduğu kadar erken gerçekleşmesi yönünde Beyaz Saray'a öneride bulunduğunu, ancak Beyaz Saray'ın, ''Aralık ayı uygun değil'' dediğini söyledi. 
     Lugar, bu nedenle Ulusal Güvenlik Danışmanı Condoleezza Rice'ın, Bush'un ikinci dönem yönetiminde alması öngörülen Dışişleri Bakanlığı görevi için senatodaki oylamanın en erken Ocak 2005'te gerçekleşebileceğini kaydetti. 
     Beyaz Saray ise bir açıklama yayınlayarak, ''Bizim anlayışımıza göre senato Aralık ayında bütün onaylama sürecini tamamlayamayacak. Yeni kongre ocak ayında görev aldığında onaylama, yeni bakanların onaylama sürecinin başlamasını bekliyoruz'' ifadesini kullandı. 
     Bush'un 2 Kasım başkanlık seçimini kazanmasının ardından ABD Dışişleri Bakanı Colin Powell, Adalet Bakanı John Ashcroft, Ticaret Bakanı Don Evans, Eğitim Bakanı Rod Paige, Tarım Bakanı Ann Veneman ve Enerji Bakanı Spencer Abraham görevlerinden istifa etmişti. Powell'ın yerine Başkan Bush, Ulusal Güvenlik Danışmanı Rice'ı atadığını açıklamıştı. Rice'ın ataması senatoda onaylanıncaya kadar bakanlık görevini Powell sürdürmeye devam ediyor. 
     Condoleezza Rice'tan boşalan Ulusal Güvenlik Danışmanlığı görevini ise Rice'ın yardımcısı Stephen Hadley yürütecek. Senatör Lugar, Cumhuriyetçi Parti ağırlıklı Senato'da Condoleezza Rice'ın bakanlık görevinin ''güçlü bir destekle'' onaylanacağını düşündüğünü söyledi. 
     Rice, senatodan onay alırsa ABD'nin ilk siyah kadın Dışişleri Bakanı olacak. 
     
</TEXT>
</DOC>
