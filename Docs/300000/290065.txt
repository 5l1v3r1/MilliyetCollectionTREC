<DOC>
<DOCNO> 290065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/yazar/guclu.html </URL>
<DATE> 2004/11/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ne hallere düştük 
</HEADLINE>
<TEXT>


Cumhuriyetin ilk yıllarında, Latin harflerine geçildiğinde, Milli Eğitim Bakanlığı öğretmen alımı için ilan verir. Önce yüksekokul mezunu aranır. Bulunamaz. Sonra çıta liseye, ardından da ortaokula indirilir. Yine de yeterli sayıda öğretmen başvurmayınca, okuma yazma bilsin yeter, noktasına gelinir. 
Sonra, malumunuz, hızla eğitim seferberliği başlatılır. Her köye önce ilkokul, ardından her kasabaya ortaokul ve lise açılır. Üniversite furyası ise 90'dan sonra başlar. Önce devlet üniversitelerinin sayısı ikiye katlanır. Ardından da vakıf üniversiteleri, pıtrak gibi çoğalır. 
Kötü mü oldu Kesinlikle hayır. Daha en az 20 üniversite açılabilir. Tabii ki zaman içerisinde, tabii ki yeterli altyapı sağlandıktan sonra. 
Sorun üniversite sayısının azlığı ya da çokluğu değil. Asıl büyük sorun işsizlik. AKP iktidarı, belki pek çok konuda başarılı oldu ama istihdam yaratma konusunda arpa boyu yol kat edemedi. 
Bilgi toplumu olmanın yolu, okuyan kesimlerin onurlandırılmasından geçiyor. Ama sanki son yıllarda tam tersi oluyor. Öğretmenler ve bilim adamları, bırakın cumhurbaşkanının, başbakanın, bakanların gezilerine, sofrasına, konutuna gitmeyi, uzağından bile geçemiyorlar... 
Resmi törenlerde okul müdürleri sıralamaya bile girmiyor. Milli eğitim müdürleri ve dekanlar ise en arka sıralarda. Durum böyle olunca eğitime, okumuşa olan saygı giderek dibe vuruyor... 

İletişimci danışma memuru 
Geçenlerde orta ölçekli bir şirket gazetelere iş ilanı verip iletişim fakültesi mezunları aradığını duyurdu. Mezunlar başvurup ne iş yapacaklarını sorduklarında da danışmada görevlendirileceklerini öğrendiler. Gerekçeleri de ilginçti İletişim mezunu olduğunuz için gelen gidenle daha iyi kontak kurarsınız... 
İşi beğenmeyip sinirlenenler çok oldu. Ama ne iş yapacaklarını bile bile başvuranların sayısı çok daha fazlaydı. Nitekim içlerinden ikisi de işe alındı. 

Beden eğitimci hamal 
Ama dün gelen mektup çok daha çarpıcı. Bir beden eğitimi öğretmeninden geliyor Birlikte okuyalım 
"Benim sizden ricam ben ve benim gibi işsiz on binlerce öğretmen adayının sorununu gündeme getirmeniz. Ben beden eğitimi öğretmeniyim ve 3 yıldır işsizim. 20 bine yakın beden eğitimi mezunu atama bekliyor. Bunları eminim siz de biliyorsunuz ve sorunlarımızla ilgilenen ender insanlardan birisiniz. Ben 3 yıldır atama bekliyorum ama 6 yıldır bekleyen arkadaşlarım da var. Onların hali içler acısı. İçlerinde evli olanlar ve asgari ücretle ev geçindirmeye çalışanlar var. 
Size geçen gün gördüğüm bir iş ilanından bahsetmek istiyorum. İlan şöyle Beden eğitimi mezunu eleman alınacaktır. Ben de iş arıyordum. Başvurdum ve ne iş yapacağımı sordum. İşyeri sahibi, dükkanın temizlik işleri için eleman aradığını söyledi. Neden beden eğitimi mezunu aradıklarını sorduğumda da sporcu olduğumuz için daha ağır işleri de yapabileceğimizi düşündüğünü söyledi. Anlayacağınız, hamal arıyordu. Bu durum, bir öğretmen adayı olarak beni çok üzdü. Lütfen sesimizi duyun. Sorunlarımızı gündeme getirin..." 
Özetin özeti Bugün iletişimciler ve beden eğitimciler, yarın hukukçular ve doktorlar. Birileri bu erozyona, artık dur demeli... 



</TEXT>
</DOC>
