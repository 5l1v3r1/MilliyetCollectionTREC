<DOC>
<DOCNO> 262492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur02.html </URL>
<DATE> 2004/08/11/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
İstanbul'daki su baskını üç can aldı 
</HEADLINE>
<TEXT>

     İstanbul'daki sağanak yağışta Bahçelievler'de bodrum kattakı bır evi su basması sonucu evde bulunan üç çocuk öldü İstanbul Bahçelievler'de, bahçe duvarı çöken binanın bodrum katına yağmur suyu dolması sonucu üç çocuk öldü, anne yaralı kurtarıldı. 
     Bahçelievler, Soğanlı Mahallesi Çavuşbaşı Caddesi Öner Sokak'taki dört katlı binanın bahçe duvarı aniden çöktü. 
     Bahçe duvarının, bodrum katın duvar ve penceresine doğru yıkılması sonucu, yağmur nedeniyle sokakta biriken su içeri dolmaya başladı. 
     Bodrum katta oturan Şengör ailesi, suların yükseldiği dairede mahsur kaldı. Olayın ihbar edilmesi üzerine bölgeye polis, itfaiye ve sağlık ekipleri gönderildi. 
     İş makinelerinin de yardımıyla çalışma başlatan itfaiye ekipleri, boğulmamak için dairenin banyo penceresine yaklaşan anne Hızna Şengör'ü kurtardı. Kırık nedeniyle bacağının alçıda olduğu belirtilen Hızna Şengör, ambulansla Bakırköy Dr. Sadi Onuk Eğitim ve Araştırma Hastanesi'ne kaldırıldı. 
     Su tahliye çalışmalarını sürdüren ekipler, olay sırasında dışarıya çıkmayı başaramayan 15 yaşındaki Yıldız ve üç yaşındaki İbrahim ile dört aylık Oktay Şengör kardeşlerin cesetlerine ulaştı. 
     

     
</TEXT>
</DOC>
