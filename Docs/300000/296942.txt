<DOC>
<DOCNO> 296942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/siyaset/axsiy03.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiçbir benzerlik yok 
</HEADLINE>
<TEXT>


Belçika, İtalya ve İspanya'nın büyükelçileri, Kürtlerle kendi ülkelerindeki azınlıklar arasında benzerlik kurmadı. Elçiler, "Kürt" ilanındaki taleplere de destek vermedi 

UTKU ÇAKIRÖZER Ankara 


Kürt siyasetçiler ve entelektüellerin Avrupa'daki azınlıklara tanınan hakların kendilerine de verilmesi talebine, bu ülkelerin temsilcilerinden "açık destek" çıkmadı. Herald Tribune'deki ilanda Kürtler için örnek gösterilen Valonlar, Güney Tirollüler, Basklar ve Katalanların yaşadıkları Belçika, İtalya ve İspanya'nın büyükelçilerinin görüşleri şöyle 
Louis Felipe Della Pena İspanya Büyükelçisi - Bask ve Katalan bölgeleri AB'nin, Kopenhag kriterleriyle söylediği temel hak ve özgürlüklerin güvence altına alınmasıdır. Ancak bir üyesinde yetki devrinin ne ölçüde olacağını belirleyecek olan AB değil o devletin kendisidir. Kürtlerle Avrupa'daki azınlıklar arasında kıyaslama yapmak istemem. Bu, Türkiye'nin bileceği bir iş. 
Carlo Marsili İtalya Büyükelçisi - Güney Tirollüler Bulzano bölgesinde yaşayan, Almanca konuşan 250 bin kişinin hakları için 2. Dünya Savaşı sonunda Avusturya ile İtalya anlaşma yaptı. Devlet görevlileri iki dil bilmek zorunda. Almanca isimli bir partileri var, İtalya Parlamentosu'nda 3 milletvekiliyle temsil ediliyor. Ancak Kürtlerle benzerlik kurulması kolay değil. 
Jan Matthysen Belçika Büyükelçisi - Valonlar Türkiye'nin yönetim yapısının nasıl olacağı tamamen kendi tercihidir. Avrupa'da hiçbirimiz birbirimizin yönetim yapısının belirlenmesi konusunda baskı yapmadık. Federal yapımızı oluşturan grupları Kürtlerle karşılaştırmak istemem. 

Fırat Bilerek imzaladılar 

NAMIK DURUKAN Ankara 

Kürtlere özerklik isteyen ilanın Türkiye'deki hazırlayıcılarından yazar Ümit Fırat, eski DEP milletvekillerinin de bulunduğu 200'ü aşkın kişinin metni okuyarak ve bilerek imzalandığını söyledi. 
7 - 8 aydır sürdürülen çalışmanın ürünü olan ilan metninin fikir babasının Paris Kürt Enstitüsü Başkanı Kendal Nezan olduğunu, Türkiye'deki ayağını da kendisinin oluşturduğunu kaydeden Fırat, şöyle konuştu 
"Paris Kürt Enstitüsü yardım istedi. Metni okuduk, birlikte son şeklini verdik. Kendal'la imza topladık. Zana'larla Kendal görüştü. Diyarbakır'da belediye başkanları topluca imzaladı. Onun dışında 80 şahsiyetle bire bir görüşüp imza aldım. Türkiye'nin ön koşulu olarak değerlendirilmesi cümlesi vardı. Bunu yumuşattık." 

İlanın ücreti, Kürt işadamlarından 

ANKARA Milliyet 

"Herald Tribune" ve "Le Monde" gazetelerine verilen "Türkiye'deki Kürtler ne istiyor" başlıklı ilanın ücreti, Avrupa'daki Kürt işadamlarınca karşılandı. Faaliyetlerini 25 yıldır sürdüren Paris Kürt Enstitüsü'nün benzer ilanlar verdiğini belirten yazar Ümit Fırat şunları söyledi 
"Le Monde, hayır kurumu değil. Tabii ki ilanın maliyeti var. Ancak öne çıkarmak yanlış. Bu işe başlanırken Kendal Nezan, Avrupa'daki paralı Kürt işadamlarını destek için aradı. İlanın maliyeti Kürt işadamlarından karşılandı. Bu tür kurumlar devletler tarafından sürekli denetleniyor. Yapılan yasadışı bir şey yok." 

SHP'li Özgüven İlandan bilgim yok 

İZMİR DHA 

Kürtlere özerklik isteyen ilana imza atanlar arasında adı geçen İzmir Dikili Belediye Başkanı Osman Özgüven, ilandan bilgisi olmadığını söyledi. İmzacılar arasında adını görünce şaşırdığını kaydeden SHP'li Özgüven, "Gazetedeki ilanı, bildiriyi bugüne kadar hiç görmedim. Kimse de böyle bir bildiriye imza verip vermeyeceğimi sormadı. Bildiriden haberim yok, içeriğini de bilmiyorum. Kaldı ki, AB sürecinde bu içerikte bir bildiriye imza koymam, onaylamam düşünülemez" dedi. SHP İzmir İl Başkanı Mustafa Oktay Korkmaz da 17 Aralık'a az bir zaman kala bir tartışma yaratmaya çalışmayı "maksatlı bulduklarını" belirtti. 


</TEXT>
</DOC>
