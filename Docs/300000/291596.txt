<DOC>
<DOCNO> 291596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/guncel/axgun01.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Seni tanıyorum' dedi 
</HEADLINE>
<TEXT>


Aktaş'ı öldürdüğü gerekçesiyle gözaltına alınan Sözüer'e statta tatbikat yaptırıldı. Zanlı Sözüer, "Bıçakladığım gence dikkatlice baktım ama tanıyamadım" şeklinde konuştu 

Elvan Ezber - İstanbul 

BJK İnönü Stadyumu' nda Cihat Aktaş'ı 16 bıçaklayarak öldürdüğü gerekçesiyle gözaltına alınan Fatih Sözüer 22 , "Bıçakladığım genç, 'Seni tanıyorum' diye bağırdı. Dikkatlice baktım ama tanıyamadım" dedi. Asayiş Şube Cinayet Büro Amirliği'nde sorgulanan Sözüer ifadesinde şunları söyledi 
"Olay günü Cenk Özbulak ve Cihan Erdem'le Çağlayan'da buluştuk. Arkadaşımın hediye ettiği bıçağı da yanıma aldım. Beşiktaş'ta bir süre dolaştıktan sonra stada gittik. Bıçağı ayakkabıma gizleyip Cenk'in kombine biletiyle 'çift turnike' yaparak içeri girdim. İçeride bıçağı cebine koydum. Cenk'le maraton tribünün ara koridorunda yürürken karşıdan gelen 10 kişi, yanımızdan geçerken bize çarptı. Cenk 'Yavaş olun' diye bağırınca küfür edip saldırdılar. Yumruklaştık." 
Bıçağı çıkararak rasgele salladığını kaydeden Sözüer, "Bu sırada biri 'Yandım' diye bağırdı. Çevredekiler araya girip müdahale etti. Yaraladığım genç 'Seni tanıyorum. Çağlayan'da mı oturuyorsun ' diye bağırdı. Böyle söyleyince dikkatli şekilde baktım, ancak tanıyamadım. Polisin geldiğini görünce bıçağı koltukların arasına atıp yukarı çıktım. Arkadaşlarımla maçı izlemeye başladım" dedi. 
Aktaş'ın ölebileceğini düşünmediği için maçı izlemeyi sürdürdüğünü savunan Sözüer, şöyle konuştu "Maçın sonlarına doğru bıçaklanan bir kişinin öldüğünü duydum. Kavga ettiğim kişi olduğunu anladım. Hemen üzerimdeki siyah - beyaz eşofmanı çıkarıp Şafak'ın montunu giydim. O da bir arkadaşıyla değiştirmiş. Tribünde bulunanları tek tek dışarı çıkarmaya başladılar. Çıkış noktasına yaklaştığımda polislerin arasından biri 'işte o.... çocuğu bu' diye bağırarak bana yumruk attı. Kavga ettiğim kişileri daha önce hiç görmemiştim. Aramızda da herhangi bir husumet yok." 

4 tutuklama kararı 
Bu arada emniyetteki işlemleri tamamlanan Fatih Sözüer, Cenk Özbulak, Cihan Erdem, Şafak Kalkan ve Melih Işık, geniş güvenlik önlemleri arasında İstanbul Adalet Sarayı'na getirildi. Savcılık sorgularının ardından Sözüer, "kasten adam öldürmek", Özbulak, Erdem ve Kalkan "ölümle biten kavgaya katılmak", Işık ise "sanığı saklamaya yönelik harekette bulunmak" suçlarından tutuklanmaları istemiyle Nöbetçi 1. Asliye Ceza Mahkemesi'ne sevk edildi. Nöbetçi mahkeme, Sözüer, Özbulak, Erdem ve Kalkan'ın "Büyük bir infial yarattığı olayın ölümle neticelenmesini" göz önüne alarak tutuklanmasına karar verdi. Işık ise delil durumu gözönüne alınarak serbest kaldı. Cumhurbaşkanlığı Muhafız Alayı'nda onbaşı olarak vatani görevini yaptığı ortaya çıkan Özbulak, "asker olduğu" için askeri cezaevine, diğerleri ise Bayrampaşa Cezaevi'ne gönderildi. 

Ülkücüydü iddiası 

GÜRKAN AKGÜNEŞ 
İnönü'deki cinayetin zanlısı Fatih Sözüer'in, öldürülen Cihat Aktaş'ın ailesinin yaşadığı Çağlayan semtinin çocuğu olduğu ortaya çıktı. K ğıthane'de ailesiyle yaşayan Sözüer'in, babasının işyerinin bulunduğu Çağlayan'da sık sık arkadaşlarıyla bir araya gelip maça gittiği belirtildi. Babasının yanında çalışan Sözüer'in asabi birisi olduğunu belirten arkadaşları, "Ağrı'da vatani görevini yaptığı sırada psikolojik tedavi gördüğünü biliyorduk. Ölen genci ve yakınlarını tanımıyoruz. Aramızda herhangi bir kavga yaşanmadı. Sözüer'in de tanıdığını sanmıyoruz" dedi. Sözüer'in Ülkü Ocakları'na gittiği öne sürüldü. 


</TEXT>
</DOC>
