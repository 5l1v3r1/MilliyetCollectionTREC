<DOC>
<DOCNO> 270310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/yazar/dundar.html </URL>
<DATE> 2004/09/09/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
3 suç, 3 suçlu... 
</HEADLINE>
<TEXT>


Fikret Başkaya bu sabah Ankara'da karar duruşmasına çıkacak. 
Suçu 
"Türk Ceza Kanunu'nun TCK 159. maddesine muhalefet..." 
1889 tarihli İtalyan Ceza Kanunu'ndan bize miras bu maddeye göre devletin "manevi" bir şahsiyeti var onu tahkir eden ceza görüyor. 
Üstelik 115 yıllık bu ideolojik kalıntı, "reform görmüş" yeni TCK'da da muhafaza ediliyor. 
Başkaya, "Akıntıya Karşı Yazılar" kitabında 12 Eylül'deki işkenceyi, Sivas katliamında devletin sorumluluğunu eleştirmiş. 
Bu yüzden 3 yıla kadar hapsi isteniyor. 
"Eleştiri", suç olmaktan çıkmıştı sözde ama biraz ağır konuşunca devletin "maneviyatı" bozuluyor faşizan kalkanlar devreye giriveriyor. 
Oysa ifade özgürlüğünün tarihi, devletin eleştiri kaldırabilme tarihidir aynı zamanda... 
"Avrupalı Türkiye", bugün yeni bir samimiyet sınavına giriyor. 

Bir sınav da Almanya'dan... 
Yazar Cezmi Ersöz, geçen ay Anadolu Federasyonu Derneği'nin davetiyle Heiderberg'de bir yaz kampına katıldı. Dernek üyelerinin ailece hem tatil yapıp hem kültürel etkinlikler düzenlediği kampta 17'si çocuk 55 kişi vardı. 
Cezmi orada edebiyat, sanat, siyaset üzerine bir konuşma yaptı. 
Ertesi sabah 6.15'te, silahlı ve çelik yelekli 150 polis kampı bastı. Çadırdakiler yaka paça dışarı çıkarıldı. Cep telefonlarına, eşyalarına el kondu. 
Sonra emniyette parmak izleri alındı, fotoğrafları çekildi. Avukat ve tercüman talepleri kabul edilmediği gibi aşağılandılar. 
3 saatlik sorgudan sonra da kampa geri yollandılar. 
"Aranan şey" - her ne ise -, bulunamamıştı. 
Ama cep telefonlarını ve belgelerini - hala - geri alamadılar. 
Yıllar yılı Türkiye'de polisin benzer uygulamalarından çekmiş olan Cezmi şimdi Alman emniyetiyle, önce Alman adaleti önünde, sonra Avrupa İnsan Hakları Mahkemesi'nde hesaplaşmaya hazırlanıyor. 
Bir Alman yazar Türkiye'de böyle bir şey yaşasa neler olurdu, bir 
düşünün. 
Berlin'e bir yüksek komiser yollayıp "İnsan haklarına saygı 
gösterin" demenin tam zamanıdır. 

Son "suçlu"muz televizyon yapımcısı Seynan Levent... 
Onun suçu da 15 yıldır ekranda sanatçı titizliği, duru Türkçesi, 
saygın konuklarıyla kaliteli programlar yapmak... 
1988'de, TRT'deki ilk günlerimde Seynan'ın "Gün Başlıyor" ve "Akşama Doğru"sunda tanışmıştım ekranla... 
Gencecik kadroların, Seynan'ın yönetiminde nasıl arı gibi çalıştığına ve ne çok ürettiğine tanık olmuştum. 
15 yıllık "Akşama Doğru okulu" bu cuma kapanacak. 
Bu cuma, Akşama Doğru'nun masasındaki karanfil, son konuklarını da uğurladıktan sonra Seynan'ın yakasına ilişip çıkacak stüdyodan... 
Ve ekran eğlenceye kalacak. 

Suçlu ayağa kalk 
Tarih seni alkışlayacak. 



</TEXT>
</DOC>
