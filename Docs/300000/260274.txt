<DOC>
<DOCNO> 260274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo19.html </URL>
<DATE> 2004/08/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Galatasaray evine kavuşuyor... 
</HEADLINE>
<TEXT>

     Galatasaraylı taraftarların Ali Sami Yen Stadı hasreti yarın sona eriyor. 
     Sarı-kırmızılıların eski futbolcusu Suat Kaya'nın jübile maçında, Galatasaray ile Birinci Süper Lig'de forma giyen oyunculardan kurulu Federasyon Karması, Ali Sami Yen Stadı'nda karşı karşıya gelecek. 
     Saat 20.00'de başlayacak maçta Ali Sami Yen Stadı, tam 430 gün sonra kapılarını taraftarlara açacak. 
     Galatasaray, bu stattaki son karşılaşmasını 2002-2003 sezonunu son haftasında, 30 Mayıs 2003 tarihinde Gaziantepspor'a karşı oynamıştı. 
     
     KAPANIŞ VE AÇILIŞ SUAT'TAN 
     Galatasaray, Ali Sami Yen Stadı'ndaki son maçında Gaziantepspor'u 2-1 yenerken, gollerini Mehmet Polat ve yarın jübilesini yapacak olan Suat Kaya atmıştı. 
     Sarı-kırmızılılar, bu tarihten sonra iç saha karşılaşmalarını Atatürk Olimpiyat Stadı'nda yaptı. 
     
     ATATÜRK OLİMPİYAT STADI 
     2003-2004 sezonu iç saha maçlarını yaptığı Atatürk Olimpiyat Stadı'nda 27 maç yapan ''Cim Bom'', lig, Avrupa ve Türkiye Kupası ile özel maçlarda 17 galibiyet elde ederken, 5'er kez yenilgi ve beraberlik aldı. 
     Yüzde 63'lük bir galibiyet oranı elde eden Galatasaray, sezon sonunu puan cetvelinin 6. sırasında tamamlayarak, taraftarlarını düş kırıklığına uğrattı. 
     Galatasaray, 2004-2005 sezonunda maçlarının büyük çoğunluğunu Ali Sami Yen Stadı'nda yapacak. 
     
</TEXT>
</DOC>
