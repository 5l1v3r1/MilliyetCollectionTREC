<DOC>
<DOCNO> 265275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonsiy05.html </URL>
<DATE> 2004/08/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bakan Çelik'in lisesinden büyük başarı... 
</HEADLINE>
<TEXT>

     Milli Eğitim Bakanı Hüseyin Çelik'in de bir dönem eğitim gördüğü Van'ın Erciş İlçesi'ndeki Alpaslan Anadolu Öğretmen Lisesi'nde, Öğrenci Seçme Sınavı'na ÖSS giren 68 öğrenciden 58'i üniversiteye yerleştirildi. 
     Okul Müdürü Fehim Altun AA muhabirine yaptığı açıklamada, 318 öğrencisi bulunan okulda bu yıl 68 öğrencinin ÖSS'ye girdiğini, bunlardan 58'inin bir üniversitede eğitim görmeye hak kazandığını, 7 öğrencinin tercih yapamadığını, 3 öğrencinin de yerleşemediğini bildirdi. 
     ÖSS sonuçlarına göre ek puanla sayısal bölümde Türkiye 14'üncüsü Ekrem Bayraktar'ın kendi okullarının öğrencisi olduğuna işaret eden Altun, Bayraktar'ın iyi derece yapmak için bu yıl tercih yapmadığını anlattı. 
     Okulda sağlanan bu başarının öğrenci öğretmen işbirliğinden kaynaklandığını kaydeden Altun, okuldaki çalışmaların düzenli ders ve etüt sistemiyle yürütüldüğünü ifade etti. 
     Öğrenci ve öğretmenlerin özverili çalışmalarının, başarının sağlanmasında büyük payı olduğunu belirten Altun, Türkiye genelinde ve doğudaki liseler arasında böyle bir başarıyı elde etmenin gurur verici olduğunu dile getirdi. 
     Altun, bundan sonraki hedeflerinin başarı çıtasını yükselterek üniversite sınavlarında yüzde 100 başarıya ulaşmak olduğunu vurguladı. 
     
</TEXT>
</DOC>
