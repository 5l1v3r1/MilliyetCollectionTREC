<DOC>
<DOCNO> 267405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sontur06.html </URL>
<DATE> 2004/08/29/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
TSK'dan Ankara'da Zafer Haftası Konseri... 
</HEADLINE>
<TEXT>

     Genelkurmay Başkanlığı, Zafer Haftası dolayısıyla, Hipodrom'da, Eurovision Şarkı Yarışması Birincisi Sertab Erener ile ünlü şarkıcı Muazzez Ersoy'un sahne alacağı bir konser düzenleyecek. 
     ''Bu coşkuyu birlikte yaşayalım'' sloganıyla Zafer Haftası etkinliklerini duyuran Türk Silahlı Kuvvetleri, haftanın son etkinliği olarak 31 Ağustos Salı günü gerçekleştirilecek halk konserine başkentin 25 ayrı noktasından ücretsiz otobüs kaldıracak. 
     Halk Dansları Topluluğu'nun da renklendireceği program, saat 19.30'da başlayacak. 
     Vatandaşların ücretsiz olarak katılabilecekleri konser için akşam 17.00'den itibaren otobüsler kaldırılacak ve vatandaşlar konser sonrasında yine otobüslerle geldikleri yerlere dönebilecek. 
     Ücretsiz olarak gerçekleştirilecek otobüs seferlerinin hareket noktaları şöyle 
     ''Örnek, Etlik Osmanlı İş Merkezi önü , Keçiören Aktepe, Ufuktepe, Altınpark, Hüseyin Gazi Kültür Merkezi önü, Güneşevler, Pursaklar Belediyesi önü, Siteler itfaiye önü, Batıkent Vedat Dalokay Parkı önü, Şentepe-Yükseltepe, Ege Mahallesi, Mamak Mutlu, Kayaş, Kıbrıs Köyü, Seyran Bağları Lisesi yanı, Dikmen Keklik Pınarı, Balgat 100. Yıl otobüs durakları, Sincan, Sincan Fatih Tuğra Anıtı önü, Etimesgut Atatürk Çeşmesi önü, Eryaman, Gölbaşı Belediye önü, Demetevler ve Keçiören Gazino.'' 
     
</TEXT>
</DOC>
