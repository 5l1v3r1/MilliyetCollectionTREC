<DOC>
<DOCNO> 285871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur51.html </URL>
<DATE> 2004/11/03/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
YTL öncesi Emniyet'ten sahte para uyarısı... 
</HEADLINE>
<TEXT>

     Gaziantep Emniyet Müdürlüğü, Yeni Türk Lirası'na YTL geçiş öncesinde, piyasaya sahte banknot sürülme ihtimaline karşı vatandaşları uyardı. 
     Emniyet Müdürlüğü'nden yapılan açıklamada, Kaçakçılık ve Organize Suçlar Şube Müdürlüğü ekiplerinin, sahte para operasyonlarına yönelik çalışmalar yaptığı belirtildi. 
     Açıklamada, yapılan çalışmalar sonucunda, piyasaya sürülen sahte paraların genellikle, hayvan pazarlarında alım-satım yapan şahıslara, sigara ve içki satışı yapan tekel büfelerine, mahalle aralarında bulunan küçük bakkallara, dolmuş şoförlerine, semt pazarlarındaki tablacılara ve cep telefonu satan kişilere, alışveriş karşılığında sahte 1, 5, 10 ve 20 milyon liralık banknotlar halinde verildiğinin tespit edildiğine dikkat çekildi. 
     Yine yüklü miktarda yapılan alışverişlerde, sahte paraların, para desteleri arasına konulduğu, ayrıca kuyumculardan alınan altınlara karşılık sahte euro ve dolar şeklinde ödemelerin yapıldığı bildirildi. 
     Açıklamada, 2005 yılında YTL'ye geçileceği ve Ramazan Bayramı'nın yaklaştığı ifade edilerek, piyasaya sahte para süren kalpazanların, ellerinde bulundurdukları sahte 1, 5, 10 ve 20 milyon liralık banknotlar ile euro ve dolarları vatandaşların yoğun olarak alışveriş yaptıkları yerlerde piyasaya sürebilecekleri, vatandaşların bu konuda duyarlı ve dikkatli olmaları ve sahte para olayı ile karşılaştıklarında polise bildirmeleri istendi. 
     
</TEXT>
</DOC>
