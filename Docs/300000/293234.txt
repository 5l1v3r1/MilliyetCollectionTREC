<DOC>
<DOCNO> 293234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/ekonomi/eko01.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 50.000'e çıktı ama YTL provasında 
</HEADLINE>
<TEXT>


İMKB hisse senetleri piyasasında yapılan YTL provası, borsacıları coşturdu. Erdemir'e gelen alımlar, bugüne kadar en yüksek kapanışı 23.516 olan endeksi 50.000'e kadar yükseltti 

EBRU SUNGUR 

İstanbul Menkul Kıymetler Borsası İMKB hisse senetleri piyasasında 27 Kasım Cumartesi günü yapılan Yeni Türk Lirası YTL deneme işlemlerinde endeks 50 bin liraya kadar yükseldi. En yoğun alım Erdemir hisselerine gelirken normalde fiyatı 6 bin 150 lira düzeyinde olan hisse senedi, söz konusu sanal seanslarda ortalama 53 bin 500 liraya kadar çıktı. 
İMKB yönetimi, 1 Ocak 2005'te başlayacak YTL'li işlemlere aracı kurumların, Takasbank'ın ve veri dağıtım firmalarının ne kadar hazır olduğunu görmek için hisse senetleri piyasasında 27 Kasım Cumartesi günü bir YTL simülasyonu gerçekleştirdi. Simülasyonda yatırımcıların 22 Kasım Pazartesi sabahı portföyleri ve TL bakiyeleri dikkate alınacaktı. 
Seans açılır açılmaz bütün hisselere alım emirleri yağmaya başladı, bir anda hepsi tavan oldu. En yoğun işlemler ise Erdemir'de yaşanıyordu. Bu yoğunluk üzerine bir süre sonra İMKB, Erdemir'in tahtasını kapattı. Hemen ardından da serbest marjla açılmasına karar verildi. Serbest marjla açılan Erdemir hisselerinde de yoğunluk sürdü ve bugüne kadar gördüğü en yüksek seviye 6 bin 200 olan hissenin ortalama fiyatı 53 bin 500'e yükseldi. 24 Kasım'da 23.516 ile tarihi zirvesine ulaşan İMKB 100 Endeksi ise cumartesi günü 50.000'e kadar çıktı, daha sonra günü 35.000'den kapattı. 

Fanatikler kapıştı 
Bazı aracı kurumlar 600 trilyon liraya normal bir işlem gününde tüm borsadaki işlem hacmi civarında kadar varan işlem hacimleri gerçekleştirdi. Gün içinde bir ara Fenerbahçe ve Galatasaray hisselerinde yoğun alım satımlar gözlendi. En fazla satış ise Yapı Kredi ve İş Bankası'na geldi. Yüksek hacimli işlemler sistemi ağırlaştırınca İMKB yönetimi daha düşük montanlı emirler verilmesi için kullanıcıları birkaç kez uyardı. 
Simülasyonun YTL'nin denenmesi açısından yararlı olduğunu belirten borsacılar, endeksin çıkışı ve yüksek montanlı işlemlere ilişkin ise, "Piyasamızın her türlü bastırılmış duygusunu gördük" esprisini yaptılar. 


</TEXT>
</DOC>
