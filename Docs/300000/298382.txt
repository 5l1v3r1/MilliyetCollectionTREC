<DOC>
<DOCNO> 298382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/siyaset/axsiy02.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Barroso Türkiye sempatik olsun 
</HEADLINE>
<TEXT>


Türkiye'ye destek mesajları veren AB Komisyonu Başkanı, 'Türkiye'nin en önemli zorluğu Avrupa vatandaşlarının kalplerini kazanmaktır' dedi 

Güven Özalp - Brüksel 


Türkiye açısından tarihi bir öneme sahip olan Brüksel zirvesi başlamadan önce açıklama yapan Avrupa Birliği AB Komisyonu Başkanı Jose Manuel Barroso, "Türkiye'ye destek verenlerin yanındayım" dedi. Türkiye'yle ilgili müzakerelere tam üyelik koşuluyla başlanması gerektiğini söyleyen Barroso, müzakere öncesi yeni koşullar istenmesinin de söz konusu olamayacağını belirterek, "Türkiye daha fazla mesafe almalı. Tutarlı mesajlar göndermeli" diye konuştu. Barroso, Türkiye'nin AB vatandaşlarının kalbini ve zihnini kazanması gerektiğini söyledi. 
Barroso'nun verdiği mesajlardan öne çıkan unsurlar şunlar 

KIBRIS Kıbrıs'ın tanınması konusunun müzakereler açısından bir önkoşul olmadığını söyleyen Barroso, bununla birlikte müzakere sürecinde Kıbrıs'ın da masada olacağına dikkat çekti. Barroso, "Ancak Türkiye, AB'ye tam üye olduğu zaman, AB üyesi olan 25 ülkeyi tanıması gerekir. Bir ülkeyi tanımadan, o birliğe üye olamazsınız" şeklinde konuştu. Barroso, Türkiye'nin, AB kamuoyunun "kalbini kazanmaya" ihtiyacı olduğunu, bunun karmaşık müzakerelerle değil, iyi niyet jestleriyle gerçekleşebileceğini anlattı ve Türk yetkililere de bu mesajı verdiğini bildirdi. 

KISITLAMALAR Türkiye'nin kısıtlamalar konusundaki sıkıntılarını anladığını belirten Barroso, kalıcı önlemler konusunda bir soruyu yanıtlarken, "Bu alanda terimlerle oynandığını" söyledi. AB Komisyonu'nun, Türk işçilerin serbest dolaşımı konusunda bu öneriyi getirdiğini, ancak bir ayırımcılığın veya özel statünün söz konusu olmadığını, bazı üye ülkelerde ve kamuoylarında endişenin çok fazla olduğunu söyledi. Barroso, AB Komisyonu'nun, kalıcı önlemler konusunun fazla kapsamlı tutulmamasından yana görüş bildirdiğini ifade etti. 

ORTA YOL OLMAZ Barroso, Türkiye'ye yarı yol ya da orta yol formülü uygulanamayacağını söyledi. Hedefin tam üyelik olması gerektiğini belirten Barosso, Türkiye'ye karşı dengeli bir tavır izlendiğini, sorunların görüldüğünü ancak Türkiye'de atılan adımların ve kaydedilen gelişmelerin de görüldüğünü ifade etti. 

KAMUOYU FAKTÖRÜ Türkiye konusunda Avrupa kamuoyunda yoğun tartışmalar yaşandığına dikkat çeken Barroso, Ankara'nın müzakere sürecini bu korkuların aşılmasını sağlamak yönünde de kullanması gerektiğine vurgu yaptı. Barroso, Türkiye'nin Avrupa'ya doğru daha fazla adım atmasını istedi. Barroso, "Türkiye'nin önündeki en önemli zorluk, Türkiye'nin Avrupa yoluna inanan ama buna tam olarak ikna olmamış Avrupa vatandaşlarının kalplerini kazanmaktır" dedi. 

FARKLI ÜLKE Türkiye'nin, coğrafi durumu, köprü konumu, ekonomik gücü ve potansiyeli ile farklı bir ülke olduğunu söyleyen Barroso, Türkiye'nin katılımının AB için de iyi olacağını kaydetti. 


</TEXT>
</DOC>
