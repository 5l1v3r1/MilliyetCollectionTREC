<DOC>
<DOCNO> 268506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonspo20.html </URL>
<DATE> 2004/09/02/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Arif Zorda kalırsak Hagi'yi oynatırız 
</HEADLINE>
<TEXT>

     Galatasaraylı futbolcular ile teknik direktör Gheorghe Hagi, Beylikdüzü TÜYAP'taki CeBIT Bilişim Eurasia Fuarı'nı ziyaret etti. 
     Futbolcular, Galatasaray Kulübü'nün sponsorlarından Avea ile Milli Takımlar Eski Sorumlusu Ayhan Bermek'in sahibi olduğu Panasonic firmasının standında etkinliklere katıldı. Avea standında yapılan şovu izleyen, daha sonra sunucu Defne Joy ile fuarı ziyaret eden konukların sorularını yanıtlayan futbolculardan Arif, ''Hagi bu sezon oynayacak mı '' şeklindeki bir soruya, ''Zorda kalırsak Hagi'yi oynatacağız, çıkar oynar'' yanıtını verdi. 
     İzleyicilerin, ''Galatasaray'ın 10 numaraya ihtiyacı var mı '' şeklindeki sorusunu da Arif, ''Takımda 10 numarayı giyen Ümit Karan var, kendisi şu an burada'' diye yanıtladı. 
     Defne Joy, Arif'e ''En iyi penaltı yaptıran futbolcusun, bu penaltılar gerçek mi '' deyince zor anlar yaşayan futbolcu, ''Hakemlere güveniyoruz, veriyorlar ki bunlar penaltı. Forvet oyuncusuyuz ve savunmadaki arkadaşlarımızın müdahaleleri penaltıyı gerektiriyor. Bizim de hedefimiz takımımızın kazanması oluyor. Bana yapılan penaltıların hepsi gerçekti'' dedi. 
     Arif, ''Fenerbahçe maçında kaptanımız Bülent'e küfür eden Fatih'in geri dönmesini istiyor musunuz ''' şeklindeki bir soruyu da şöyle cevapladı 
     ''Fatih Akyel, kaptanımız Bülent'e böyle bir terbiyesizlik yapmamıştır. Böyle bir şey olmadı. O Galatasaray'a hizmet etmiş bir oyuncudur. Bunun kararını yöneticilerimiz verir. Ancak her futbolcu Galatasaray'da oynamak ister.'' Futbolculardan Volkan ise sunucu Joy'un ''Şampiyon olacak mısınız '' şeklindeki sorusuna, ''Evet yüzde 100 şampiyonuz'' karşılığını verdi. 
     Fuarı gezen sarı-kırmızılı taraftarlar, futbolcular ve teknik direktör Hagi'ye büyük ilgi gösterirken, imza alabilmek ve birlikte fotoğraf çektirebilmek için birbirleriyle yarıştı. 
     
</TEXT>
</DOC>
