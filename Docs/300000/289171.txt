<DOC>
<DOCNO> 289171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/yazar/guclu.html </URL>
<DATE> 2004/11/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bip bipli bayram kutlaması 
</HEADLINE>
<TEXT>


Bayram süresince dikkat ettiniz mi, cep telefonlarının bip bipleri hiç susmadı. 
RTÜK denetimine takılan Kemal Sunal filmleri bile bu kadar biplemiyor. Anlaşılan o ki, bayramlaşmanın en pratik yolu, cep telefonları ile gönderilen mesajlar oldu. 
Bayram kartlarının tarih olduğunun ne zamandır farkındaydık. Ama belli ki alo'laşma da mazide kalmış. Şimdi varsa yoksa telefon mesajları var. Çok da pratik. Üstelik her ortamda atmak mümkün. Açık, kapalı hiç fark etmiyor. Ayrıca telefon kadar pahalı da değil. 
Yazmayı seven bir millet olmadığımız için iki, üç cümlelik kutlamalar yetiyor da artıyor. Tam bize göre. Hem maksat hasıl oluyor hem de eğlenceli. Her bipte acaba bu kez kimden diye bayağı meraklanıyorsunuz. 
Teknolojiye çok çabuk uyum sağlayan bir millet miyiz Buna hemen evet demek çok zor. Ama bazı konular var ki, müthiş uyumluyuz. Cep telefonları gibi hayatımıza hızlı giren ve çok çabuk huyunu suyunu öğrendiğimiz başka bir teknoloji harikası hatırlamıyorum. 
Televizyonların kanal ayarlarını öğrenmemiz bile yıllarımızı aldı. Ama cep telefonları öyle mi Yediden yetmişe hemen herkesin elinde ve hemen herkes pek çok özelliğinden rahatlıkla yararlanabiliyor. 
Cep telefonlarının ne kadar yaygınlaştığını, yine bayram vesilesi ile çok yakından gördük. Hangi ortama gitseniz, masa üzerinde en az üç beş telefon vardı. Hem de her markadan. 
Filtreli sigara tüketiminde olduğu gibi zengini fakiri, genci yaşlısı, kadını erkeği hiç elinden düşürmüyor. Sanki bir statü aracı olmuş. Eskiden filtreli sigara ile hava atılırdı. Şimdi galiba cep telefonu bu işlevi görüyor. Her şeyden fedakarlık ediyorlar ama ondan asla. 
Bu bayram kaç mesaj atıldı bilmiyorum. Ama kesinlikle önceki bayramlardan çok daha fazladır. 10 milyon mesaj atılmış mıdır Tahmin ediyorum atılmıştır. Bayram sonrasında merak edip araştıracağım konulardan birisi de bu olacak. 20 milyon derlerse de hiç şaşırmam 

Test, mesaj ve körelme 
Ezberci eğitim, testlere göre 4 ya da 5 seçenekle sınırlandırılmış bir düşünce alanı ve ardından üç beş kelime ile yazışma. Geldiğimiz son nokta bu. Zaten okuyan yazan bir toplum değildik. Ama giderek daha da köreliyoruz. Farkında mısınız 
Birkaç bin kelime ile kendimizi ifade ediyoruz. Hatta bazılarına göre birkaç yüz kelime. Nedenleri konusunda ortada pek çok gerekçe var. Az okuduğumuzdan tutun da düşünce tembelliğimize kadar ne ararsanız var. Ama bence en önemli olanı, tekdüze eğitim. Gelen bayram mesajları bile birbirinin aynı. Bayramlaşmayı üç beş kelimeye indirdiğimiz yetmediği gibi onu da basmakalıp cümlelerle geçiştiriyoruz. Özgünlük yok denecek kadar az. Bazen pratiklik olsun diye uzak yakın, dost ahbap, resmi özel denmeden herkese aynı mesajın gönderildiği de olmuyor değil. 
Özetin özeti Mektup, kart, mail derken bayramlaşmada en pratik olanı sonunda bulduk. Yaşasın cep mesajları. Artık hiç kimse neden bayramımızı kutlamadınız diye sitemde bulunamayacak. Son birkaç gündür çalan her bip, bilin ki bayram içindir. 10 yıl sonrasını merak ediyorum. Bakalım o zaman nasıl bayramlaşacağız Bizi bipleyen, biplemeyen herkese, o özlemini duyduğu, anılarındaki gibi bayramlar diliyoruz... 



</TEXT>
</DOC>
