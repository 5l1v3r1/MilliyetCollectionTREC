<DOC>
<DOCNO> 261496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/spor/spo04.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Buldozer Trabzon 0-3 
</HEADLINE>
<TEXT>


Bordo-Mavililer, Kayseri engelini iki kez ağları havalandırıp, maça damga vuran Yattara'nın önderliğinde aştı, D. Kiev sınavı öncesi moral depoladı. Diğer golü Fatih Tekke attı 


Muhteşem ikili 
TRABZONPOR, lige flaş bir başlangıç yaparak, Kayserispor deplasmanında üç puanı üç golle aldı. Skonto yorgunu olan Bordo - Mavililer, dört asından yoksun maça çıkmasına rağmen zorlanmadan mücadeleyi kazandı. Son haftaların formda ismi Yattara'nın ve kaptan Fatih Tekke'nin etkili oyunuyla galibiyete ulaştılar. 

Direğe takıldı 
20. dakikada maçın yıldızı Yattara, nefis bir plase ile ağlara gönderip, takımını öne geçirdi. 72'de Emrah'ın pasında Fatih Tekke skoru 2-0'a taşıdı. 79'da yine sahneye çıkan Gineli yıldız skoru belirledi. Kayseri'nin etkili olduğu bölümlerde Balili'nin 4. dakikadaki şutu ve 55. dakikadaki kafa vuruşu direkten döndü. 

Doğan'ın yüzü güldü 

"Disiplinin zaferi" 
KAYSERİSPOR maçındaki farklı galibiyet Teknik Direktör Ziya Doğan'ı sevindirdi. Tecrübeli hoca, "Kadro zaafiyetine rağmen en iyisini yapmaya çalıştık. Zaman zaman baskı yedik ama disiplini hiç bozmadık. Bunun karşılığını da aldık. Baskı yediğimiz anlarda eksiklerimize rağmen savunmanın kontrollü olması sevindiriciydi" dedi. Doğan, bugün Ukrayna'ya giderek D.Kiev'i izleyecek. 

Şenol Güneş sesleri 
ZİYA Doğan'ın transfer konusundaki eleştirilerini ağırlaştırması yönetimde rahatsızlık yarattı. Bu konuda Doğan'dan rapor alınacağı, taraflar arasındaki uyumsuzluğun sürmesi halinde Şenol Güneş'in ismi üzerinde durulacağı iddia edildi. Öte yandan Başkan Atay Aktuğ, sezonun ilk maçını eşi ve çocuklarıyla izledi. Geçen sezon Süper Lig'e yükselen Kayserispor maçtan önce düzenlenen törenle kupasını aldı. 

Mehmet şoku 

SAKATLIKLAR nedeniyle ideal on birinden uzak bir kadroyla sahaya çıkan Trabzonspor'da dün yeni bir şok yaşandı. Hazırlık kampı ve Skonto Riga maçlarındaki başarılı futboluyla alkış alan Mehmet Yılmaz anjin olduğu için son anda kadrodan çıkarıldı. Ziya Doğan, Mehmet Yılmaz'ın yerine Hasan Üçüncü'ye şans tanıdı. Bu arada iki takım arasında oynanan PAF maçı 1-1 sonuçlandı. 


</TEXT>
</DOC>
