<DOC>
<DOCNO> 264153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonspo20.html </URL>
<DATE> 2004/08/17/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Beşiktaş Ahmet Dursun için yarın Rizespor ile karşılaşacak... 
</HEADLINE>
<TEXT>

     Beşiktaş, Denizlispor ile hafta sonunda yapacağı lig maçının hazırlıklarına, 1 günlük iznin ardından başladı. 
     Teknik direktör Vicente Del Bosque yönetiminde BJK Nevzat Demir Tesisleri'nde gerçekleştirilen idmanda, siyah-beyazlı futbolcular kondisyon çalışması ve çift kale maç yaptı. 
     Antrenman maçında, henüz denenme sürecinde olan Ahmet Dursun ile Sergen, gösterdikleri performans ve attıkları gollerle göz doldurdu. Elinden sakatlığı bulunan Cordoba, antrenman maçında kaleye geçmeyip, ortada oynadı. 
     Antrenmana, A Milli Takım kampında bulunan İbrahim Toraman ve Okan Buruk, Ümit Milli Takım ile Rusya'ya giden İbrahim Akın, Romanya Milli Takımı kampına katılan Pancu ile hafif sakatlıkları bulunan Carew, Ahmet Yıldırım ve Ali Güneş katılmadı. Sakatlıkları bulunan futbolcular salonda çalıştı. 
     Kulüp doktoru Ayhan Optur, Carew, Ahmet Yıldırım ve Ali Güneş'in yarından itibaren takımla birlikte çalışmalara katılacaklarını söyledi. 
     Optur, Romanya Milli Takımı'na giden Pancu'nun ise sağ arka adalesinde ödem oluştuğunu belirterek, ''Milli takım doktoruyla görüştüm. Belki milli maçta oynayabilir. Perşembe gününden itibaren de bizim takımla çalışmalara katılacak'' diye konuştu. 
     Bu arada dün Turkcell Futbol Ödülleri'nde ''Yılın Golü'' ödülünü alan Sergen Yalçın, böyle bir ödüle ihtiyacı olduğunu, bu sezon da aynı ödülü almak istediğini söyledi. 
     
     ÇAYKUR RİZESPOR İLE MAÇ 
     Siyah-beyazlılar, yarın akşam Çaykur Rizespor ile hazırlık maçı yapacak. 
     Teknik direktör Del Bosque'nin, BJK Nevzat Demir Tesisleri'nde saat 17.30'de yapılacak maçta, yaklaşık 15 gündür idmanlarda denediği Ahmet Dursun'u izleyeceği ve takımda kalıp kalmayacağı konusunda bu karşılaşmadaki performansına göre karar vereceği bildirildi. 
     
</TEXT>
</DOC>
