<DOC>
<DOCNO> 257523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/siyaset/siy03.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüce Divan sil baştan 
</HEADLINE>
<TEXT>


Anayasa Mahkemesi, Yüce Divan'a sevkine karar verilen Özkan ve Önal'ın dosyalarını "ortak oylama sakıncası" gerekçesiyle Meclis'e iade etti 

GÖKÇER TAHİNCİOĞLU, SALİHA ÇOLAK Ankara 


TBMM'nin, çeşitli iddialar üzerine kurulan komisyonların talepleri üzerine eski ANAP'lı başbakan ve bakanları Yüce Divan'a sevk ederken tarihi bir hata yaptığı ortaya çıktı. Anayasa Mahkemesi, Meclis'in Yüce Divan'a sevkine karar verdiği eski Başbakan Yardımcısı Hüsamettin Özkan'la eski Devlet Bakanı Recep Önal'ın dosyalarını "Ortak oylanarak suçların şahsiliği ilkesine aykırılık oluşturduğu" gerekçesiyle TBMM'ye iade etti. 
Dosyaların ortak oylanarak Yüce Divan'a gönderildiğini, bunun Anayasa'daki "ilgilinin Yüce Divan'a sevki..." ifadesine aykırı olduğunu belirten mahkeme kararına göre, Yüce Divan'a sevk edilen eski Başbakan Mesut Yılmaz'la eski Devlet Bakanı Güneş Taner'in dosyaları da, ortak oylandıkları için TBMM'ye iade edilecek. TBMM, dosyaları usule uygun olarak yeniden oyladıktan sonra Yüce Divan'a gönderebilecek. 

Ayrı oylama yeter 
Anayasa Mahkemesi dünkü toplantısında Yüce Divan dosyalarını usul yönünden inceledi. Başkan Vekili Haşim Kılıç, dosyaların TBMM'ye geri gönderilmesine oybirliğiyle karar verildiğini, Meclis'in dosyaları ayrı ayrı yeniden oylayarak göndermesi halinde işlemleri başlatıp duruşma günü belirleyeceklerini vurguladı. 
Haklarında oylama yapılacak isimler TBMM Başkanlığı'na oylamanın ayrı yapılması konusunda uyarıda bulunmuştu. 
Başbakan Erdoğan da, Anayasa Mahkemesi'nin kararıyla ilgili bir soruya "Gerekçeleri görmedim. Hukukçu arkadaşlarımızla müzakere yapmadan bir şey söyleyemeyeceğim" yanıtını verdi. 


</TEXT>
</DOC>
