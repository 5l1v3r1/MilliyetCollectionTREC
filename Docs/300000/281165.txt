<DOC>
<DOCNO> 281165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun18.html </URL>
<DATE> 2004/10/18/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
KKTC'de 5 partili koalisyona doğru... 
</HEADLINE>
<TEXT>

     KKTC'de meclisin 2004 bütçesini görüşmek üzere toplanmasına 2 gün kala, Cumhuriyetçi Türk Partisi CTP -Demokrat Parti DP koalisyon hükümetinin azınlık sorununa çözüm arayışları sürüyor. 
     Barış ve Demokrasi Hareketi'nin BDH katılımıyla 3'lü koalisyonun gündemden düşmesi üzerine, mecliste 1'er sandalyeyle temsil edilen partilerin katılımıyla 5'li koalisyon kurulması için 5 partinin yetkilileri ilk ortak toplantısını yaptı. 
     Koalisyonun büyük ortağı CTP'nin girişimleriyle mecliste 1'er sandalyeyle temsil edilen Toplumcu Kurtuluş Partisi TKP , Birleşik Kıbrıs Partisi BKP ve Özgür Düşünce Partisi'nin ÖDP katılımıyla 5'li koalisyon kurulmasına yönelik çalışmalar çerçevesinde 5 partinin yetkilileri mecliste bir araya geldi. 
     Toplantıya, CTP adına Genel Sekreter Ferdi Sabit Soyer ve MYK üyeleri Doğan Şahali ile Ünal Fındık katılırken, DP'yi Genel Sekreter Mustafa Arabacıoğlu ile Güzelyurt Milletvekili Hüseyin Öztoprak temsil etti. TKP Genel Sekreteri Mehmet Davulcu ve Varol Öztuğ, BKP Genel Sekreteri Milletvekili İzzet İzcan ve Özker Özgür ile ÖDP Genel Başkanı Salih Coşar, Genel Sekreter Kemal Havalı ve Milletvekili Ünal Üstel da toplantıda partilerini temsil etti. 
     Toplantıya girerken açıklama yapmayan siyasiler, yaklaşık 2 saat süren toplantıdan sonra da açıklamada bulunmadı. Siyasilerin yarın da bir araya geleceği öğrenildi. 
     Mecliste 4 milletvekili ile temsil edilen BDH'nın katılımıyla 2 partili koalisyonun 3 partili olarak genişletilmesine yönelik çalışmalardan sonuç alınamamış ve bunun ardından 1'er milletvekili bulunan 3 partiyle yeni bir arayış başlamıştı. Bu girişimin sonuç vermesi halinde KKTC'de ilk kez 5 partili koalisyon kurulacak ve bu hükümetin 50 sandalyeli meclisteki çoğunluğu 26 olacak. 
     Ocak ayında 26 milletvekiliyle koalisyona giden CTP ve DP, her iki partiden de istifalarla nisan ayından beri 23 sandalyeyle azınlık konumunda bulunuyor. Çarşamba gününden itibaren mecliste görüşülmeye başlanacak 2004 bütçesi öncesinde çoğunluk sorununu aşmaya çalışan koalisyon hükümetinin, bütçenin onay almaması halinde istifa etmesi bekleniyor. 
     
</TEXT>
</DOC>
