<DOC>
<DOCNO> 256951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/ekonomi/eko02.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tümteks bir yılda nasıl 10 kata çıktı 
</HEADLINE>
<TEXT>


Hisseleri son bir yılda 10 katına kadar çıkan Tümteks, 254 milyon dolarla tekstil şirketlerinin en pahalısı oldu 

ORHAN TEKEOĞLU 

Borsada son günlerde garip fiyat hareketleri oluyor. Geçtiğimiz günlerde Emek Elektrik'te iki haftada yaşanan 10 katlık fiyat hareketlerinin ardından yaptığımız haberden sonra SPK tarafından işlemleri bir gün ara ile durdurulan ve dün yeniden işleme açılan Emek Elektrik eski ve yeni tertip hisselerinde yaşanan fiyat dalgalanmaları, dikkatleri yeniden borsadaki spekülatif hisselere çevirdi. 
Havlu kralı olarak tanınan ve geçtiğimiz yıllarda şirketleri zor günler geçiren Abdülkadir Uslu'nun şirketi Tümteks'in, ay başından bu yana hisseleri 2.030 liradan dün gün içinde 4.975 liraya kadar tırmanarak yüzde 145 prim yaptı. Hisseler son bir yılda 10 katı prim yaptı. 
21 Temmuz 2003'te 460 lira düzeyinde bulunan Tümteks hisseleri dün 4.675 liradan kapandı. Borsa çevrelerine göre, spekülatörlerin Tümteks operasyonundaki amacı, hisse fiyatını daha da yukarı çıkartıp, bir kamu bankasının menkul değerler şirketine satmak ve yüklü miktarda kazanç sağlamak. Öte yandan, dün yeniden işleme açılan Emek Elektrik hisseleri için SPK'dan yapılan açıklamada, "19 Temmuz'dan itibaren kredili işlem yapılabilen menkul kıymetler listesinden çıkartılmasına karar verilmiştir" denildi. Tümteks hisselerinin dünkü 4.675 liralık kapanış fiyatıyla ve 82.4 trilyon liralık sermayesiyle piyasa değeri 254.3 milyon dolara 381.5 trilyon liraya ulaşarak tüm tekstil şirketlerinin en pahalısı konumuna geldi. Tümteks bu piyasa değeriyle Altınyıldız'dan 7 kat, Bossa'dan da 4 kat daha değerli hale geldi. 


</TEXT>
</DOC>
