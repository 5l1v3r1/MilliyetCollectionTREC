<DOC>
<DOCNO> 296303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo26.html </URL>
<DATE> 2004/12/09/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Galatasaray Derbide misafirperverliğimiz en üst düzeyde olacak 
</HEADLINE>
<TEXT>

     Galatasaray Kulübü Futbol Şubesi Sorumlusu Fatih Gökşen, Fenerbahçe ile Ali Sami Yen Stadı'nda yapacakları derbi maçta konukseverliklerinin en üst düzeyde olacağını söyledi. 
     İstanbul Valiliği'nde gerçekleştirilen İl Spor Güvenlik Kurulu Toplantısı sonrası basın mensuplarına açıklama yapan Fatih Gökşen, tüm güvenlik önlemlerinin biraz katı da olsa en modern biçimde alınacağını kaydederek, ''Her iki takım taraftarları da bir sınavdan geçecek. Biz kendimize yakışan şekilde evsahipliğini yapacağımıza inanıyoruz. Misafirperverliğimiz en üst düzeyde olacaktır. Rakip konuklarımızla stat içinde bizzat ben ilgileneceğim'' dedi. 
     Gökşen, Ali Sami Yen Stadı'na geri döndükten sonra ilk derbilerini ezeli rakipleri Fenerbahçe ile yapacaklarına dikkati çekerek, ''Centilmence bir karşılaşma ümit ediyoruz ve Fenerbahçe'nin de formda olduğunu gayet iyi biliyoruz. Güzel maçlar çıkardıklarına hepimiz şahidiz. Biz de formdayız ve kendimize güveniyoruz. Kendi stadımızda ve seyircimiz önünde oynayacak olmamız avantajdır. Derbilerde favori gösterilmez. Bizim ise tek hedefimiz Galatasaray'ın kazanması ve 3 puandır'' diye konuştu. 
     Ayrıca, Fenerbahçe'de Aurelio'nun kart cezalısı ve Van Hooijdonk'un da sakat olmasının hatırlatılması üzerine de Gökşen, ''Sahaya her iki takım da 11 kişi çıkacak. Görev alan her futbolcu en iyi şekilde mücadele eder'' dedi. 
     
</TEXT>
</DOC>
