<DOC>
<DOCNO> 297996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur24.html </URL>
<DATE> 2004/12/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Şair ve Yazar Şükran Kurdakul vefat etti... 
</HEADLINE>
<TEXT>

     Şair ve yazar Şükran Kurdakul 77 , İstanbul'da vefat etti. 
     Kızıltoprak'taki evinde ölen Kurdakul'un cenazesi, yarın Kızıltoprak Zühtüpaşa Camii'nde öğleyin kılınacak namazın ardından Sahrayıcedit Mezarlığı'nda toprağa verilecek. 
     Şükran Kurdakul, 1927 yılında İstanbul'da doğdu. Şiirleri çocuk denilebilecek yaşlarda ''Tomurcuk'' 1943 ile ''Zevklerin ve Hülyaların Şiirleri'' 1944 başlıklı kitaplarında toplanan Kurdakul, İzmir Karşıyaka Lisesi'nde okurken, ''Türk Ceza Yasası'nın 142. maddesine aykırı eylemde bulunduğu'' iddiasıyla birkaç ay tutuklu kaldığı için okuldan uzaklaştırıldı. 
     Daha sonra İzmir Belediyesi'nde daktilo görevlisi, İstanbul'da bir bankada depo ve muhasebe memuru olarak çalışan Kurdakul, 19 yılında ikinci kez ''siyasal nedenlerle'' tutuklandı ve aklanıncaya kadar 2 yıl cezaevinde kaldı. 
     Kurdakul, 1956-60 yılları arasında Tan Gazetesi, Yeni Gazete ve Varlık Yayınevi'nde düzeltmenlik yaparak geçimini sağladı. 1958'de Yelken Dergisi'ni yönetmeye başlayan ve bu görevi 1960'a kadar sürdüren Şükran Kurdakul, 1957'de kitapçı dükkanı olarak kurduğu Ataç Kitabevi'ni zamanla yayınevine dönüştürdü. 
     1969'da politik yaşamına son veren Kurdakul, bu tarihten sonra edebiyat alanındaki çalışmalarına ağırlık verdi, bir yandan da yazar örgütlerinde yönetici olarak çalıştı. 
     Kurdakul, 1961'de Türk Edebiyatçılar Birliği'nin yönetim kuruluna seçildi ve 1964 sonrasında iki dönem birliğin genel sekreterliğini üstlendi. 
     1977 yılında Türkiye Yazarlar Sendikası'nın TYS yönetim kuruluna giren, ardından da ikinci başkanlığa getirilen Kurdakul, 1980 sonrasında açılan TYS davasında arkadaşlarıyla birlikte yargılandı ve aklandı. 
     Şükran Kurdakul, 1988'de PEN Yazarlar Derneği'nin kurucuları arasında yer aldı ve 1989-1991 yılları arasında derneğin ikinci başkanlığını, 1991-1997 yılları arasında da başkanlığını yaptı. 
     Şiirin yanı sıra deneme, öykü ve edebiyat tarihi üzerine çok sayıda kitabı bulunan Kurdakul, yurtiçi ve dışında birçok ödüle layık görüldü. 
     
</TEXT>
</DOC>
