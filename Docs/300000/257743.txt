<DOC>
<DOCNO> 257743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur68.html </URL>
<DATE> 2004/07/23/ </DATE>
<TIME> 22.09 </TIME>
<AUTHOR>  </AUTHOR>
<HEADLINE>
Sigara içmeyin dedi dayak yedi... 
</HEADLINE>
<TEXT>

     Antalya'nın Finike İlçesi'nde ''Sigara içmeyin'' uyarısında bulunan güvenlik görevlisi 2 kişi tarafından dövüldü. 
     AA muhabirinin aldığı bilgiye göre, PTT Finike Şubesi'nde görevli güvenlik memuru Ayhan Özçelik 31 , elinde sigara ile şubeye giren Murat Okur ve Cumhur Polat'a ''Sigara içilmez'' tabelasını göstererek, sigaraların söndürülmesini istedi. 
     İddiaya göre, ellerindeki sigaraları yere atarak ezen Murat Okur ve Cumhur Polat bir süre sonra yeniden sigaraları yakınca yine uyarıldı. Uyarıya kızan şahısla güvenlik görevlisi Ayhan Özçelik'e saldırdı. 
     Olaydan sonra polis tarafından yakalanan Murat Okur ve Cumhur Polat çıkarıldıkları mahkemece önce sigara içilmemesi gereken yerde sigara içtikleri için 594 milyon lira para cezasına çarptırıldı. Daha sonra tutuklanarak, cezaevine gönderildi. 
     Kavga sırasında çeşitli yerlerinden yaralanan güvenlik görevlisi 15 gün rapor aldı. 
     
</TEXT>
</DOC>
