<DOC>
<DOCNO> 266902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonsiy15.html </URL>
<DATE> 2004/08/27/ </DATE>
<TIME> 22.31 </TIME>
<AUTHOR>  </AUTHOR>
<HEADLINE>
Saffet Kaya "Hükümetin bu ülkeyi yönetmeye gücü yetmiyor" 
</HEADLINE>
<TEXT>

     DYP Genel Başkan Yardımcısı Saffet Kaya, Hükümet'in gücünün ülkeyi yönetmeye yetmediğini savundu. 
     Kaya, Isparta DYP İl Başkanlığı'nda yaptığı açıklamada, AK Parti'nin TBMM'deki 550 milletvekiline sahip olsa dahi ''ülkeyi yönetmekte aciz kalacağını'' öne sürdü. 
     Ülke yönetiminin zor bir iş olduğunu ifade eden Kaya, Hükümet'in gücünün buna yetmediğini iddia etti. Kaya, AK Parti'yi eleştirirken, ''Siz bu elbiseyi giyemezsiniz. Bu elbiseyi günün şartlarında birileri size giydirdi'' görüşünü savundu. 
     Kaya, Isparta'nın, adını Türk siyasetine altın harflerle yazdıran bir siyaset ve devlet adamını, Süleyman Demirel'i yetiştirdiğini belirterek, ''Kendisinden aldığımız icazetle, ondan aldığımız siyasi kültürle, ondan gördüğümüz engin tecrübeyle gerçekten siyasette bu misyonda bizler de onunla adım atmak istiyoruz. Bizler de onun yolunda yürümek istiyoruz'' diye konuştu. 
     DYP'nin ilk genel seçimlerde tek başına iktidar olacağını iddia eden Kaya, ''Kimsenin gücünün bunun önüne takoz koymaya yetmeyeceğini'' söyledi. 
     
</TEXT>
</DOC>
