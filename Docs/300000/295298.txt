<DOC>
<DOCNO> 295298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur26.html </URL>
<DATE> 2004/12/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
"Ümraniye sapığı"na yeniden 21 yıl 8 ay ceza .. 
</HEADLINE>
<TEXT>

     Kartal 1. Ağır Ceza Mahkemesi, İstanbul'un Anadolu Yakası'nda 12 küçük kıza tecavüz ettiği, 3'üne de tecavüze yeltendiği gerekçesiyle kamuoyunda ''Ümraniye sapığı'' olarak tanınan Yaman Özçelik hakkında daha önce verilen, ancak Yargıtay'ın bozduğu 21 yıl 8 aylık ağır hapis cezasında direndi. 
     Kartal 1. Ağır Ceza Mahkemesi'ndeki duruşmaya, Maltepe'de 12 yaşındaki B.K'ya tecavüz ettiği iddiasıyla yargılanan ve daha önce çarptırıldığı 21 yıl 8 aylık ağır hapis cezası Yargıtay 5. Ceza Dairesi'nce tecavüz mağduru küçük kız için Adli Tıp Kurumu raporu alınmadığı gerekçesiyle bozulan Yaman Özçelik katıldı. 
     Duruşmada söz alan Özçelik, 1999 yılında Adana'da çalıştığı sırada Hepatit-B hastalığına yakalandığını söyledi. 
     Bunun üzerine İstanbul'da bir hastanede tedavi gördüğünü belirten Yaman Özçelik, tecavüz mağdurlarının sağlık kontrolünden geçirilmesini istedi. 
     Verilen aradan sonra kararı açıklayan mahkeme heyeti, mağdur küçük kız için Adli Tabip hekiminden alınan raporu yeterli görerek, oybirliğiyle sanığa daha önce verilen 21 yıl 8 aylık ağır hapis cezasında direndi. 
     Özçelik, Üsküdar'da 2002 yılı sonunda yakalandıktan sonra Kartal, Kadıköy ve Üsküdar ağır ceza mahkemelerinde birden fazla davada yargılanarak çeşitli hükümler giymişti. 
     
</TEXT>
</DOC>
