<DOC>
<DOCNO> 287160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo04.html </URL>
<DATE> 2004/11/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Cimbom'da "10 numara"ya dönüş .. 
</HEADLINE>
<TEXT>

     Hagi’nin isteği üzerine yönetim gözünü tekrar transfere çevirdi. Ergun Gürsoy ve Fatih Gökşen, 10 numaralı yıldız için araştırmalara başladı. 
     
     Transfer erken başladı 
     Sezon başından bu yana 10 numaralı mevkiide oynayabilecek bir oyuncunun yokluğunu hisseden Galatasaray, tekrar arayışlara başladı. Diyarbakır maçındaki kötü futbol ve Gheorghe Hagi’nin lig maratonunun başından bu yana olan isteğini göz önünde bulunduran idareciler, sıkıntıyı kökünden çözmek için işe erken el attı. Ocak ayındaki transfer dönemi öncesi transfer edilecek ismi netleştirmek isteyen yönetimde, görev futbol şubesi sorumluları Ergun Gürsoy ile Fatih Gökşen’de. 
     
     Almanya ve Fransa 
     Güney Amerika’da devam eden arayışlarını bu kez Avrupa’ya taşıyan Sarı-Kırmızılılar’ın özellikle Almanya ve Fransa liglerini gözaltına aldığı öğrenildi. İtalya, İspanya ve İngiltere’de aradıkları niteliklerdeki oyuncuların transfer bütçesini aşacağını düşünen yöneticiler, Hagi’nin tavsiye edeceği isimleri de incelemeye alacak. 10 civarında aday belirleyen Cim Bom’un, bu şartlarda ocak ayında transfer yapması kaçınılmaz görünüyor. 
     
</TEXT>
</DOC>
