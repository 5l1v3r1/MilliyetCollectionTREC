<DOC>
<DOCNO> 256289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sondun21.html </URL>
<DATE> 2004/07/18/ </DATE>
<TIME> 18.56 </TIME>
<AUTHOR>  </AUTHOR>
<HEADLINE>
Avrupa'da Türk asıllı politikacı Bakan oldu 
</HEADLINE>
<TEXT>

     Federal yapılı Belçika'da geçen ay yapılan bölgesel seçimlerden sonra Brüksel hükümeti kuruldu ve Sosyalist Parti milletvekili seçilen Emir Kır devlet bakanı oldu. 
     Belçika'da, 13 Haziran'da yapılan seçimlerde, Fransızca konuşulan Valonya bölgesi, Hollandaca konuşulun Flaman bölgesi, iki lisanlı Brüksel bölgesi ve Almanca konuşulan bölgedeki 4 yerel meclis için toplam 313 vekil belirlenmişti. Brüksel'de, Sosyalist Parti adaylarından Emir Kır ve Emin Özkara milletvekili seçilmişlerdi. 
     Emir Kır, 7409 tercih oyu alarak, aynı listedeki 2 devlet bakanı, 13 milletvekili ve 5 belediye başkanını geride bırakmış, tercih oyları sıralamasında ikinci olmuştu. 
     Brüksel hükümetinin yapısı açıklandı ve Emir Kır'ın devlet bakanı olarak göreve atandığı bildirildi. Parlamentoda, yarın yemin ederek 5 yıl sürecek bakanlık görevine başlayacak olan Kır'ın çevre ve temizlik işlerinden sorumlu olacağı bildirildi. 
     Batı Avrupa ülkelerinde siyasi ağırlıkları artan Türk asıllı politikacılar arasında ilk defa bir kişinin bakan olduğu belirtiliyor. 
     
     EMİR KIR KİMDİR 
     Afyon'un Emirdağ ilçesinden Belçika'ya gelen bir maden işçisinin çocuğu olan Emir Kır, 1968'de Charleroi kentinde doğdu. Brüksel Üniversitesi'nde siyasal bilimler tahsili gören Kır, Brüksel'in Saint Josse Belediyesi'nde 6 yıl sosyal işler görevlisi olarak çalıştıktan sonra, 2000'de yerel seçimlere katıldı ve bu seçimleri kazanarak Belediye Başkan Yardımcısı oldu. 
     Emir Kır, 2003 yılında yapılan genel seçimlerde de aday oldu ve elde ettiği 7521 tercih oyuna rağmen, 220 oyla seçimleri kaybetti. 
     Bölgesel seçimlerde, geçen ay Brüksel meclisine milletvekili seçilen Kır, özellikle Türk toplumundan aldığı tercih oylarıyla ön plana çıktı. Sosyalist Parti yöneticileri, Kır'ın bireysel başarısını göz önünde bulundurarak, bu politikacıya yeni hükümette bakanlık görevi verilmesini kararlaştırdılar. 
     Belçika'daki Türk toplumuna yakınlığı ve verdiği sosyal hizmetlerle tanınan, siyasette düzenli ve dürüst tavırlarıyla kendini sevdiren Emir Kır, bakan olmasını ''Belçika'daki Türk toplumunun büyük bir hamlesi ve başarısı'' olarak nitelendirdi ve ''Bu gelişme, Belçika'daki Türk toplumu açısından çok şey değiştirecek'' dedi. 
     Evli ve 2 çocuk babası olan Kır, büyük bir sorumluluk üstlendiğinin bilincinde olduğunu ifade ederek, Türk toplumunun eğitimine, Türk gençlerinin istihdamına, konut sorunlarına ilişkin çalışmalara öncelik vereceğini bildirdi. 
     
</TEXT>
</DOC>
