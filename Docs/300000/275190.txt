<DOC>
<DOCNO> 275190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/siyaset/asiy.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli gelir hesabı eksik 
</HEADLINE>
<TEXT>


Pakdemirli, "2003'te Türkiye'nin kişi başına geliri, DİE'ye göre 3375 dolar. Bizim hesabımızla 6034 dolar. Ulusal gelirimiz, 420 milyar dolar. DİE'ye göre 280 milyar dolar. Satın alma gücünde Almanya, Fransa, İngiltere ve İtalya'dan sonra geliyoruz" diyor 

SOHBET ODASI - DERYA SAZAK 


Kimdir 
Pakdemirli, Özal döneminde ekonomi yönetiminin kilit isimlerindendi. 
İzmir 1939 doğumlu Pakdemirli, mekanik profesörü. 
ODTÜ Master, Londra Üni. DIC ve Doktora'sı var. 
İngilizce, Almanca biliyor. DPT Müsteşar Yardımcısı, 9 Eylül Üniversitesi Rektör Yard., Hazine ve Dış Ticaret Müsteşarlığı yaptı. 
Ulaştırma, Maliye ve Gümrük, Devlet Bakanlığı yaptı. 

DERYA SAZAK Türkiye, AB ile tam üyelik müzakerelerine başlamak üzere 2005 yılını bekliyor. AB süreci hep siyasi yönüyle tartışılıyor. Son olarak Türkiye'nin 'Milli Gelir Hesapları'na ilişkin bir kitap çalışmanız oldu. Sizce AB'ye ekonomik yönden hazır mıyız 
EKREM PAKDEMİRLİ Devlet İstatistik Enstitüsü'nün DİE yayımladığı rakamlara bakarsanız gerek borçlar, gerek makro ekonomik göstergeler yönünden olsun Türkiye, Maastricht kriterlerini henüz sağlayamıyor. Enflasyondaki düşüş olumlu ama tek başına yeterli değil. 2004'te oldukça yüksek çıkan büyümenin de sürdürülebilir olması gerekiyor. Buna karşılık ekonominin toplam büyüklüğünde ve kişi başına milli gelirde Avrupa ile aramız sanıldığı kadar açık değil. Ben 1990'lardan bu yana Türkiye'nin milli gelirinin düşük hesaplandığını savunuyorum. İstatistiklere bakınca, tabloların altında '1968 fiyatlarıyla' ya da '1987 fiyatlarıyla' notuyla karşılaşırız. Bakanlığım sırasında bundan rahatsızlık duyardım. Dönemin DİE Başkanı'ndan milli gelire baz olacak fiyat serilerinin güncelleştirilmesini istemiştim. Çünkü ekonominin dışa açıldığı, Türk parasının konvertibl olduğu, tüketim kalıplarının değiştiği bir dönemde üretim ve hizmet sektöründeki gerçek büyüklükler değerlendirmeye alınmıyordu. Bazı fiyatlar 1968'in de gerisine gidiyordu... 

Kişi başına ulusal gelir 1980'lerde ne gözüküyordu 
1987'deki güncelleştirme sonrasında 2100 dolardı. 1987 serisine geçilmeyip 1968 değerleri kullanılsaydı, 2003 yılı için kişi başına milli gelirimiz DİE'nin hesapladığı 3375 dolar yerine 2300 dolar olacaktı. 

Ne oldu da birdenbire zenginleştik 
1983 - 87 döneminde ekonomi yüzde 40 büyümüştü. Yeni değerler milli gelir hesaplarına yansıtıldı. Seriler değişti. Mesela mangal kömürünün fiyatını yüzde 100 artırırsan, o zaman enflasyon yüzde yarım artıyor. Bugün öyle bir etkisi var mı mangal kömürünün, demek ki ağırlıklar değişecekti. 2002 yazında Antalya'da Türkiye Tekstil İşverenleri Sendikası'nın bir semineri vardı. Orada sayın Halit Narin dedi ki, 'Çevreyi incelediğimde şunu görüyorum Türkiye'de kişi başına milli gelir 2600 dolar olamaz, yeni bir hesaplama yapılsa üzerine çıkar.' 
1987'de olmayan mesela özel finans kurumları, factoring, tarımda hizmet sektörünün ağırlığını görüyoruz. Kayıt altında olmayan alanlar söz konusuydu. DİE'ye göre 1 milyon ton elyaf kullanıyoruz tekstil sanayiinde, halbuki bu işin başında olan Halit Bey, Türkiye'nin elyaf tüketiminin 3.5 milyon ton olduğunu belirtiyor. 

Sizin hesaplamalarınız milli geliri ne ölçüde yükseltti 
Yüzde 82 fark etti. 

Türkiye'nin kişi başına geliri... 
2003'ü söyleyeyim, DİE'ye göre 3375 dolar. Bizim hesabımızla 6034 dolar. 

Toplam ulusal gelir 
420 milyar dolar. DİE'ye göre 280 milyar dolar. 

Bir de satın alma paritesi çıkarmışsınız... 
Kişi başına 11 880 dolar. 

Kentler hızla büyüyor... 
1987'de yapılan araştırmaya göre, nüfusu 20 binin altında olan yerleşim yerlerinde ortalama kira 14 dolar, yani 20 milyon lira. İstanbul Şile'nin nüfusu 1987'de 19 bindi, o halde Şile'de ortalama kira geliri 14 dolar. Eğer 20 binin üstündeyse 56 dolara çıkıyor. 
2004 rakamlarına bakıyorum, kira geliri 14 ve 56 dolar. Olacak şey mi Nerede 56 dolara ev Hatta ben DİE Başkanı'na takıldım, bunları düzeltmezseniz televizyona çıkacağım ve 14 dolardan ev arayan vatandaşlara 'Bunların adresleri DİE'de var, gidin oradan alın' diyeceğim diye... 

Konutun ulusal gelirdeki payı bu şekilde artıyor mu 
DİE'nin 14.9 katrilyon dedikleri şeyi biz 42.2 katrilyon bulduk. 

Konut sayısını, sanayideki bazı verileri küçük gösterme 1970'lerden kalma bir anlayış olsa gerek. Dünya Bankası'ndan destek bu şekilde alınırdı. 
Olabilir ancak 2000'li yılların düşünce tarzı bu olamaz. Kapalı ekonomiyken böyle şeyler belki geçerliydi ama bu çağda savunulamaz. Türkiye'nin bir iddiası var, 'Batı Kulubü' denilen AB'ye gireceğim diyorsun, o halde zenginlerle eşit düzeyde bir ekonomik gelirin olacak. Sonuçta AB'ye yetişmek üzere üye oluyorsun, yoksa ben sana köle olacağım demiyorsun, eşit şartlarda adaylık istiyorsun. Bunun için de milli gelirin doğru bilinmesi lazım. 

İspanya'nın da önündeyiz 

Sizin bulduğunuz rakamların AB ölçütlerinde dikkate alınması mümkün mü Türkiye, 2005 yılında doğru rakamları ilan etmek durumunda. Merkezi Lüksemburg'da bulunan AB İstatistik Enstitüsü Eurostat tarafından 2 ayrı proje yürütülüyor. 2005 yılında yayımlanacak. Tahmin ediyorum, benim bulduğum rakamlardan biraz daha fazlasını bulacaklar. Benimki 'pesimist' kalacak. Benim iddiam şu. Satın alma gücünü düşündüğümüzde biz 25 üyeli Avrupa Birliği'nde ekonomik büyüklük olarak 5. duruma geliyoruz. Almanya, Fransa, İngiltere ve İtalya'dan hemen sonra geliyoruz. 

Rakamsal olarak... 
850 milyar dolarlık bir ekonomik güç, 2002 yılında İspanya'nın biraz gerisinde görünüyoruz. 2001 krizi nedeniyle yüzde 9.3'lük bir küçülme, daralma yaşanmıştı. O nedenle İspanya'nın gerisine düştük. Bizim hesaplarımıza göre 2004'te rakamlar ortaya çıkınca biz İspanya'nın mutlaka önündeyiz ve 5. ülke oluyoruz. 

Türkiye 1980'lerde Yunanistan'la kişi başına ulusal gelirde eşitti. Bugün biz 4 bin dolardayız, AB üyesi komşumuz 14 bin dolarda... Neden 
1990 sonrası küme düştük Belki koalisyon idaresine toplum olarak alışmamış olduğumuz için 1990'lar kayıp yıllardı. Koalisyon artı kriz dönemleri. Şubat 2001'deki olaya bir bakın. Ne dendi sonra, kur makası çok açıktı da, anayasa fırlatma olayı aslında bahaneydi. Ben katılmıyorum. Tamamen siyasidir olay. 

Nasıl oluyor da yeni veriler kayda girmiyor 
DİE 1987'de bir sanayi profili çıkarmış. 15 - 16 senede yeni kurulanları dikkate almıyor. Ulusal gelir hesaplamalarında. DİE rakamları yenileyememiş. Niye Çünkü hesaplama tarzlarını gizli yapmış, vermiyor. O gizlilik perdesi altında kendisini yenileme ihtiyacını hissetmemiş. Hem 1987 rakamlarında kalmışsınız hem de ekonominin yüzde 50'si kayıt dışı diye yakınıyorsunuz. 
Mesela konut sektörünün milli gelire katkısı yüzde 5'lerde. AB'ye baktım, orada yüzde 20'lerde. 

Maastricht'e de uymamız gerekli 

2005'te müzakereler başlarsa AB süreci ekonomiyi nasıl etkiler 
Türkiye'nin Kopenhag kriterlerini yerine getirmesi yetmiyor, Maastricht kriterlerine de uyması gerekecek. Orada diyor ki, ülkenin toplam borçları milli gelirin yüzde 60'ını geçemez. Halbuki Türkiye'nin borçlarının milli gelire oranı yüzde 100. DİE'nin milli gelir hesaplarını Avrupa formatında yapması gerekecek. Fiyat serileri yenilenirse, AB müzakerelerinde elimizdeki kartlar güçlenir. Biz diyeceğiz ki, Türkiye'nin milli geliri zannettiğiniz kadar az değil, yoksul bir ülke değiliz. Sanayi AB'ye hazır. AB üyeliğinde büyük engel görmüyorum. Türkiye de AB için bir kazançtır. 

Böyle giderse lastik patlar 

Cari açık ne olacak Ekonomi büyüyor ama istihdam yaratmıyor. İthalat patladı... 
Bu kalkınma sürdürülebilir mi, hayır. Tamam hızlı gidiyorsun ama bir yerde mutlaka lastiği patlatır. 10 - 15 milyar dolar cari açıkla bunu 2 yıl sürdürmek mümkün değil. Cari açığı kapatmak gerekiyor. 

2001 benzeri bir kriz olur mu 
O zamanki gibi olmaz. Çünkü 2000'lerin başında ekonomi dolarize olmuştu. Sokaktaki esnaf bile malını dolarla satıyordu. IMF'nin de desteğiyle dolar bulunduranların elini yakmak, dolardan vazgeçirip TL'ye çevirmek için bir senaryo geliştirildi. Dalgalı kura geçildi. Ekonomiyi dolarizasyondan kurtarmanın bedeli bu oldu. O arada bankalar sistemi güçlendirildi. 

Açığı azaltmak üzere balans ayarı yapılacak mı, sıcak paraya vergi türü önlemler gündeme gelecek mi 
IMF ile 3 yıllık stand by anlaşmasında balans ayarı yapacaklar. Sıcak paraya belli kısıtlamalar gelecek, çünkü bütün dünyada var. ABD'de sıcak parayı bulundurabiliyor musun 

Demirel'e ödediği tazminatı geri alacak 

Ekrem Pakdemirli, Cumhurbaşkanı Demirel'i suçlayan sözlerinden ötürü 1997'de faizleriyle birlikte 8 milyar lira tazminat ödemeye mahkum oldu. Pakdemirli, cezayı 4 taksitte Demirel'e ödedikten sonra Avrupa İnsan Hakları Mahkemesi'ne başvurdu ve kazandı. Şimdi eski Cumhurbaşkanı Demirel'e ödediği para cezasını 'devlet'ten geri alacak. Demirel de 8 milyar TL'yi Hazine'ye iade edecek. 


</TEXT>
</DOC>
