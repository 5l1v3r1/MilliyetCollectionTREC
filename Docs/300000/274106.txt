<DOC>
<DOCNO> 274106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/ekonomi/aeko.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ve ABD'den mali destek istemiyoruz 
</HEADLINE>
<TEXT>


Bakan Babacan, 1 Ekim - 1 Aralık arasında AB yetkililerine teslim edilecek yeni programın bir defalık fonlara bağlı olmayacağını söyledi 

ANKARA Milliyet 

Devlet Bakanı Ali Babacan 3 yıllık yeni ekonomik programın, "Bir defada gelecek ve sınırları belli fonlara bağlı olmayacağını" açıkladı. Babacan'ın "sınırları belli fonlar" vurgusu 8.5 milyar dolarlık ABD kredisinin 2005 yılında da talep edilmeyeceği şeklinde değerlendirildi. "Dökme suyla değirmen dönmez" diyen Babacan, "Kendi kaynaklarımızı kendimiz üretmeliyiz. Yeni ekonomik program Avrupa Birliği'nden AB gelecek herhangi bir maddi kaynağa odaklı olmayacak" sözleriyle de AB'ye açık mesaj verdi. 
Babacan, Hollanda Büyükelçiliği ve Türkiye Genç İşadamları tarafından ortaklaşa düzenlenen, 'Fırsatlar Ülkesi Türkiye' konulu seminerde yeni ekonomik programın temel prensiplerini anlattı. 

17 Aralık'tan önce açıklanacak 
AB'nin Türkiye'nin aday üyeliği ile ilgili karar tarihi olan 17 Aralık'tan önce yeni programı açıklayacaklarını belirten Babacan, "Bu program AB'ye katılım öncesi programımız olacak" dedi. Babacan program metnini de 1 Ekim - 1 Aralık tarihleri arasında AB yetkililerine teslim edeceklerini söyledi. Yeni programın "tek haneli enflasyon, sürdürülebilir büyüme, düşük borç stoku ve reel faiz" üzerine tasarlandığını anlatan Babacan, "Petroldeki fiyat artışı ve olası faiz artışı gibi kötü senaryo durumunda bile borç stokunu düşürmeye devam edeceğiz" dedi. Bu arada IMF ile mevcut stand - by'dan kalan toplam 1.3 milyar dolarlık kredi yeni stand - by'a aktarılacak. Aktarmanın, mevcut anlaşmanın dokuzuncu ve onuncu gözden geçirmelerin kaldırılması nedeniyle yapıldığı belirtiliyor. 

'AB değerleri evrenseldir' 
Sosyal güvenlik ve tarım desteklerinde "AB'nin yaptığı hataya" düşmeyeceklerini belirten Babacan, artan cari açıkla ilgili soruları, "Sıkıntı yok" diye yanıtladı. Babacan serbest kur rejimine devam edileceğini ifade ederken, sırtını devlete dayamayanların "daha hızlı" büyüyeceğini söyledi. Babacan'ın toplantının kapalı bölümünde zina tartışmaları ile ilgili sorulara yanıt vermekten kaçındığı, Başbakan Recep Tayyip Erdoğan ve Adalet Bakanı Cemil Çiçek'in bu konuda açıklama yapacağını belirttiği öğrenildi. 
"AB değerleri evrensel değerlerdir" diyen Babacan, Türkiye'nin de bu değerleri paylaşma yönünde önemli adımlar attığını söyledi. AB dönem başkanlığını yürüten Hollanda'nın Ankara Büyükelçisi Sjoerd I. H. Gosses, "IMF programının birebir izlenmesi gerektiğini biliyoruz. IMF programı bir güç işaretidir" dedi. 




</TEXT>
</DOC>
