<DOC>
<DOCNO> 294972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sonspo06.html </URL>
<DATE> 2004/12/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yıldıray'dan gol şov... 
</HEADLINE>
<TEXT>

     Hertha Berlin, M.Gladbach’ı 6-0’lık skorla darmadağın ederken, milli oyuncumuz Mavi-Beyazlı forma altındaki ilk gollerini dün gece kaydedip, adeta futbol resitali yaptı. 
     
     90 dakika oynadı 

     Yıldıray attı, Hertha coştu. Alman Ligi’nin formda ekipleri arasında yer alan Hertha Berlin yükselişini devam ettiriyor. Mavi-Beyazlılar dün Olimpiyat Stadı’nda konuk ettiği Mönchengladbach’ı 6-0’lık skorla tarihi hezimete uğrattı. Mücadelede 90 dakika görev alan Yıldıray Baştürk başarılı futbolunu iki golle süsledi. Milli oyuncumuz bu sezon rakip fileleri ilk kez dün gece havalandırdı. Diğer sayıları Reina, Rafael, Madlung ve Marcelinho kaydetti. 
     
     ALMAN B.Z GAZETESİ'NDEN YILDIRAY'A ÖVGÜ 

     Almanya'nın başkenti Berlin'de yayınlanan B.Z gazetesi, Hertha BSC Berlin'in dün kendi sahasında Borussia Mönchengladbach'ı 6-0 yendiği karşılaşmada 4. ve 5. golleri atan milli futbolcu Yıldıray Baştürk'ün oyununu övdü. 
     ''Baştürk, sonuçta Berlin'e vardı'' başlığıyla verilen haberde, Hertha BSC Berlin takımına deneme amacıyla gelen İlhan Mansız'dan tavsiyeler alan Yıldıray'ın, ''İlhan şimdilik benimle birlikte oturuyor. Maçtan önce bana bazı tavsiyelerde bulundu'' diye konuştuğu belirtildi. 
     Uzun süren sakatlık döneminden dolayı maç deneyimi olmadığını, ancak teknik direktör Falko Götz'ün kendisini maçlarda oynatmasının kendine duyduğu güveni artırdığını ifade eden Yıldıray, forvette oynayan Brezilyalı futbolcu Marcelinho ile çok iyi anlaştığını, bunun da kendilerini kale önünde tehlikeli duruma getirdiğini söyledi. 
     ''Bild am Sonntag'' ve ''Berliner Kurier'' gazeteleri de, maçla ilgili haberlerinde Yıldıray'ın 71. ve 78.dakikada çok güzel 2 gol attığını hatırlattılar. 

     
</TEXT>
</DOC>
