<DOC>
<DOCNO> 267249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/guncel/gun02.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkın ekmeğine el uzattılar... 
</HEADLINE>
<TEXT>


Halk Ekmek'ten fakirlerin bedava ekmek almasını sağlayan kuponların kopyasını yapan çete çökertildi. Belediyeyi 800 milyar dolandıran 25 kişi yakalandı 

MEHMET DEMİRKAYA İstanbul 

İhtiyaç sahibi vatandaşların, Halk Ekmek büfelerinden ücretsiz ekmek almak için kullandığı kuponların sahtesini basarak Halk Ekmek Fabrikası'nı yaklaşık 800 milyar lira dolandıran bir şebeke ortaya çıkartıldı. Olaya adı karışan ikisi matbaacı, diğerleri dağıtım elemanı olan 25 kişi gözaltına alındı. 
1 ay önce Halk Ekmek A.Ş.'nin başına getirilen Genel Müdürü Ömer Bilgiseven, dolandırıcılık olayı ile ilgili soruşturmanın devam ettiğini belirterek, şunları söyledi "Halk Ekmek büfelerinde ortaya çıkan sorun için ekmek dağıtımını yapan şirketin bir şoförünü biraz sıkıştırdık. Bu şoförün söylediklerini 4 - 5 şoför de tekrarlayınca konuyu savcılığa bildirdik." 

Üç şirket dağıtıyor 
Belediyenin ihtiyaç sahibi 62500 aileye, Halk Ekmek büfelerinden ücretsiz ekmek alması için kupon verdiğini belirten Bilgiseven, toplanan kuponların bedellerinin daha sonra belediyeden tahsil edildiğini vurgulayarak, şunları kaydetti "Fabrikamızda üretilen ekmeğin büfelere dağıtımını, ihaleyle özel şirketler 3 şirket yapıyor. Şirketler dağıttıkları ekmeğin bedellerini de toplayıp bize getiriyor. Bunun içinde ücretsiz dağıtılan ekmeklerin kuponları da bulunuyor. Bu kuponların sahtesini basan birileri, diğer kuponların arasına sahtesini de katarak bize veriyor. Nakit olarak aldıkları parayı da ceplerine indiriyor. Örneğin, dağıtıcı firmanın elemanı bir büfeden 50 tane kupon ve satılan ekmek karşılığı da 200 milyon lira nakit para alıyor. Bu eleman üzerindeki sahte kuponların bir kısmını diğer kuponların arasına koyuyor. Bize 50 yerine 100 kupon, 200 milyon lira yerine de 100 milyon lira nakit para veriyor. 100 milyon lira nakit parayı ise kendine alıyor." 
Dolandırıcılık olayına kurum içinden karışan olup olmadığının belli olmadığını, ancak pisliğin tamamen temizleneceğini belirten Bilgiseven, bu olayın 8 aydır devam ettiğinin sanıldığını ancak kesin bilgilerin soruşturma sonunda ortaya çıkacağını söyledi. 


</TEXT>
</DOC>
