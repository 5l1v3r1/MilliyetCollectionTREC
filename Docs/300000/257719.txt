<DOC>
<DOCNO> 257719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur44.html </URL>
<DATE> 2004/07/23/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
PKK'lı Kesbir'in iltica talebine Danıştay'dan red 
</HEADLINE>
<TEXT>

     Hollanda'da tutuklu bulunan ve yargılanmak üzere Türkiye'ye iadesi için Adalet Bakanlığı'nın kararı beklenen PKK terör örgütü üyesi Nuriye Kesbir'in iltica talebi, Danıştay tarafından da reddedildi. 
     Danıştay, bugün açıklanan kararında, terörist Nuriye Kesbir'in Güneydoğu Anadolu'da örgütün şiddet eylemlerine bizzat katıldığı ve insanlığa karşı suç işlediği görüşüne varıldığını ve yerel mahkemenin kararının yerinde olduğunu açıkladı. 
     Danıştay'ın da Kesbir'in iltica talebini reddetmesinin ardından, teröristin Türkiye'ye iadesine bir adım daha yaklaşıldı. 
     Nuriye Kesbir, 2001 yılı sonbaharında yasadışı yollardan Hollanda'ya giriş yaparken yakalanmış ve Türkiye'nin iade istemi uzun bir yargı sürecinin ardından, geçen mayıs ayında olumlu yönde karara bağlanmıştı. 
     Nuriye Kesbir, bu arada Hollanda'dan siyasi iltica talebinde bulunmuş, ancak bu talebi geçen yıl Adalet Bakanlığı tarafından reddedilmişti. 
     Kesbir, hükümetin ret kararı üzerine önce Amsterdam Mahkemesi nezdinde itiraz etmiş, itirazı kabul edilmeyince bu kez Danıştay'a başvurmuştu. Lahey'deki Yüksek Mahkeme de geçen mayıs ayında Kesbir'in yargılanmak üzere Türkiye'ye teslim edilmesini kararlaştırmıştı. Kesbir hakkında son kararı Hollanda Adalet Bakanlığı verecek. 
     Adalet Bakanlığı, iltica talebine yapılan itirazın Danıştay'da sürmesi dolayısıyla kararını henüz vermemişti. Bu durumda gelecek günlerde Hollanda Adalet Bakanı Piet Hein Donner'in Kesbir ile ilgili kesin kararını vermesi bekleniyor. 
     Terörist Nuriye Kesbir, Türkiye'nin iade istemine rağmen, önceki yıl aralık ayında serbest bırakılmıştı. 
     Amsterdam Mahkemesi, Türkiye'nin, Nuriye Kesbir'in terör örgütü üyesi olarak 1993-1995 yıllarında ölümle sonuçlanan, aralarında askeri hedeflere yönelik olanların da bulunduğu en az 25 terörist faaliyete katıldığını bildirerek, yargılanması istemiyle yaptığı iade talebine olumsuz yanıt vermiş ve teröristin serbest bırakılmasını kararlaştırmıştı. 
     Savcılık, Amsterdam Mahkemesi'nin bu kararına, Yüksek Mahkeme nezdinde itiraz etmiş ve Yüksek Mahkeme, yerel mahkemenin kararını geçersiz kabul etmişti. 
     Yüksek Mahkeme'deki ilk duruşmaya katılmayan Nuriye Kesbir, geçen mart ayındaki duruşmada tekrar tutuklanmıştı. Terörist Kesbir, halen Breda cezaevinde bulunuyor. 
     
</TEXT>
</DOC>
