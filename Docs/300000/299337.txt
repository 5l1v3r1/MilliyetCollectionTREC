<DOC>
<DOCNO> 299337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/guncel/gun02.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
87 ihaleye mercek 
</HEADLINE>
<TEXT>


Askeri savcılık, 38 kişi hakkında dava açtı. Müteahhit Özmen'in 'rüşvet ajandası'nda, emekli binbaşı ve albayların da isimleri var 

TÜRKER KARAPINAR Ankara 

Genelkurmay Askeri Savcılığı'nın, Özel Kuvvetler Komutanlığı inşaatlarında yolsuzluk yapıldığı gerekçesiyle 38 kişi hakkında açtığı davanın iddianamesinde, 87 askeri inşaat ihalesine ilişkin yolsuzluk incelemesi başlatıldığı belirtildi. Davanın en önemli dayanağı olan "rüşvet ajandasında" aralarında emekli binbaşı ve albayların bulunduğu 24 sanığa verilen rüşvetlerin not edildiği ortaya çıktı. 
Genelkurmay Başkanı Orgeneral Hilmi Özkök'ün oluruyla başlayan soruşturma sonunda, müteahhit Ali Osman Özmen ve bağlantılı olduğu kişiler hakkında açılan davanın iddianamesinde, Özel Kuvvetler Komutanlığı inşaatıyla devletin 132 trilyon lira zarara uğratıldığı kaydedildi. İddianamede, eski Jandarma Genel Komutanı Orgeneral Şener Eruygur'la, emekli Tuğgeneral Yaşar Öney ve emekli Tümgeneral Kenzi Suner için soruşturma izni istendi. 

20 metrelik kablo 
İddianamede, Özmen'in rüşvet ajandasında 24 emekli asker isminin bulunduğu, bu kişilere, çoğunlukla nakit para, kimi zaman 20 metrelik telefon kablosu, bazen bir bilgisayar parçasının bile rüşvet olarak verildiği kaydedildi. 

'Rüşvet ajandası'ndan notlar 

Emekli Mühendis Yarbay İsmail Özkan sanık Kredi kartlarının kefaletiyle müteahhidin tedarik ettiği eve telefon bağlattı, 17 Temmuz 1995'te 100 milyon, 31 Temmuz 1995'te 1 milyar, 5 Ekim 1995'te 500 milyon, 1999'da 50 bin dolar, bilgisayar, kredi kartları ve telefon ücreti.Emekli İnşaat Mühendisi Albay Recep Yılmaz 30 Mart 1998'de sanıklar belirtilmeksizin 'özeller dağıtılacak', 1 Nisan 1998'de 500 milyon, 23 Temmuz 1998 özel otomobil.Emekli Mühendis Albay İlker Kırdım Özeller dağıtılacak, Kırdım 1500.Emekli Mühendis Albay Yaşar Ceylan Paket altın gümüş özel, 1 milyon x bin dolar, 500 bin, hanımının Yargıtay seçimi için Hüseyin Cindemir aranacak üyelik gerçekleşmiştir .Emekli Mühendis Binbaşı Zeynel Alaca sanık Özeller, akşam Zeynep çağrılacak, yemek daveti, benzin harcamaları. 

</TEXT>
</DOC>
