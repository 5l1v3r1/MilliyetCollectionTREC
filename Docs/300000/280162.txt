<DOC>
<DOCNO> 280162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonyas09.html </URL>
<DATE> 2004/10/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Çiçeği burnunda anne Paltrow diyeti reddediyor... 
</HEADLINE>
<TEXT>

     Sinema dünyasının en formda oyuncularından Gwyneth Paltrow, doğumdan sonra kalan fazla kilolarını diyetle vermeye yanaşmıyor. Sanatçı, çocuğunu emzirdiği için rejim yapmak istemediğini açıkladı. 
     Internetteki ''imdb'' sitesinin haberine göre, doğumdan sonra hızla diyete giren ünlülerin aksine Gwyneth Paltrow, kızı Apple'ı düşündüğü için rejim yapmıyor. 
     Rejim yerine spor yaparak yavaş yavaş kilo vermeyi tercih ettiğini dile getiren Oscarlı güzel, Mayıs'ta dünyaya gelen Apple'ı emzirdiği için sağlıksız diyetlere ''hayır'' dediğini söyledi. 
     Kilo vermek için acele etmediğini vurgulayan Paltrow, ''Şu anda hamilelikten önceki kilomda değilim. Ancak kilo vermek için de hiç acelem yok. Bebeğimi emzirdiğim için iyi ve dengeli beslenmek zorundayım. Diyet yapmıyorum, ama egzersize ağırlık veriyorum. Yavaş yavaş kilolarımı vereceğime inanıyorum'' dedi. 
     
     PERİLİ KÖŞKE TAŞINIYORLAR 
     Paltrow cephesinde yeni bir haber de taşınma hazırlıklarıyla ilgili geldi. 
     Coldplay topluluğunun solisti Chris Martin ile birlikte çevrede ''perili köşk'' olarak bilinen Londra'daki lüks malikaneye taşınacak olan Paltrow, evin lanetinden hiç korkmuyor. 
     Martin ve Oscarlı eşi 5.7 milyon dolara ''Titanic'' filminin yıldızı Kate Winslet ve ''Amerikan Güzeli''nin yönetmeni eşi Sam Mendes'ten aldıkları evi döşeyen çift, komşularını dinlemiyor. 
     Çiftin komşuları, evin çevrede lanetli olarak bilindiğini belirterek, ''Geçmişte burada oturan ailelerin başına hep kötü olaylar geldi ve evi sattılar. Evin mutsuzluk getirdiği sürekli söylenir. Sam ve Kate de burada aynı nedenlerle uzun süre oturamadı. Umarız, artık evin laneti sona ermiştir ve yeni sahipleri sonsuza kadar mutlu yaşar'' yorumunda bulundular. 
     
</TEXT>
</DOC>
