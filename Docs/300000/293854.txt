<DOC>
<DOCNO> 293854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo11.html </URL>
<DATE> 2004/12/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Elvan, ÖSS'yi kazanamadığı için Üniversite Oyunları'nda yok 
</HEADLINE>
<TEXT>

     Dünya rekortmeni atlet Elvan Abeylegesse'nin antrenörü Ertan Hatipoğlu, İzmir'de yapılacak 23. Dünya Üniversite Yaz Spor Oyunları'na UNIVERSIADE 2005 katılmayı çok istediklerini, ancak ünlü atletin ÖSS'de başarılı olamadığını söyledi. 
     Ertan Hatipoğlu, A.A muhabirine yaptığı açıklamada, Elvan Abeylegessi'nin, üniversite eğitimi alması için ÖSS sınavlarına katıldığını hatırlattı. 
     Elvan'ın sınavda düşük puan aldığını ve üniversiteye giremediğini kaydeden Hatipoğlu, ''Elvan, çok zeki bir sporcu. 3 hafta gibi kısa bir zamanda kursa giderek İngilizce ve bilgisayar öğrendi. Ancak ÖSS'de başarılı olması, mevcut şartlar nedeniyle çok zordu'' dedi. 
     Hatipoğlu, sözlerini şöyle sürdürdü 
     ''ÖSS'de başarılı olamadığı için oyunlara katılması da mümkün olamıyor. Ükemizde yapılacak bu organizasyonun yıldız bir sporcuya ihtiyacı olduğunu biliyoruz. Biz de Elvan'ın yarışmasını çok isterdik ama maalesef bu engel nedeniyle Elvan, İzmir'de yarışamayacak. Ben 1977 yılındaki oyunları izlemiştim. Çok büyük bir organizasyon. Bu organizasyonda sporcumun yarışmasını çok isterdim. Katılamadığımız için çok üzgünüm.'' Elvan'ın yabancı statüsüyle üniversiteye girmesi gibi bir şansının bulunduğunu, ancak buna karşı olduklarını belirten Hatipoğlu, ''Elvan'ın, 'işine geldiği zaman Türk vatandaşı, işine gelmediğinde yabancı' gibi bir duruma düşmesini istemedik'' dedi. 
     
</TEXT>
</DOC>
