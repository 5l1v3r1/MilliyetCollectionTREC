<DOC>
<DOCNO> 276166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun27.html </URL>
<DATE> 2004/09/30/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Libya, 'La Belle' tazminatının ilk taksidini ödedi 
</HEADLINE>
<TEXT>

     Almanya'nın başkenti Berlin'deki ''Le Belle'' adlı diskotekte düzenlenen bombalı terör eyleminde yaralananlar için Kaddafi Vakfı tarafından ödenmesi öngörülen tazminatın 15 milyon dolarlık ilk taksidi yatırıldı. 
     ''La Belle'' kurbanlarının avukatı Ulrich von Jeinsen, Hannover kentinde yaptığı açıklamada, toplam 35 milyon dolarlık tazminatın ilk taksidinin kendilerine ulaştırıldığını ve bu parayı bir an önce kurbanlara ileteceklerini söyledi. 
     Kaddafi Vakfı temsilcileri ile ''La Belle'' kurbanlarının avukatları arasında Berlin'de yapılan görüşmeler sonunda, yaralı kurbanlara 3 taksitte toplam 35 milyon dolar ödenmesi konusunda anlaşmaya varılmış, ancak ilk taksidin ödemesi yaklaşık 3 hafta gecikmişti. 
     ''La Belle'' adlı diskotekte 1986 yılında düzenlenen bombalı eylemde, 1 Türk kızıyla 2 Amerikalı asker hayatını kaybetmiş, yaklaşık 200 kişi de yaralanmıştı. 
     Eylemi düzenlemekle suçlanan Arap sanıklar, Berlin Eyalet Mahkemesi tarafından ağır hapis cezalarına çarptırılmıştı. 
     
</TEXT>
</DOC>
