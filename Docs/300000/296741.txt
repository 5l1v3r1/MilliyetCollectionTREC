<DOC>
<DOCNO> 296741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/spor/spo01.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew dünden razı 
</HEADLINE>
<TEXT>


VG gazetesine konuşan golcü, Barcelona'nın istemesinin gururunu okşadığını söyledi. Bosque ise Marca'ya, "Her futbolcunun bir fiyatı vardır. İstiyorlarsa gelsinler, görüşelim" açıklamasını yaptı 

İRFAN KURTULMUŞ-MEHMET ÇİFTÇİ 


'İyi işler yapmışım' 
BARCELONA'NIN Beşiktaşlı Carew ile ilgilendiği spekülasyonları, İspanyol ve Norveç basınının gündemini meşgul ediyor. Katalan kulübünden konuyla ilgili bir açıklama gelmezken, Norveç gazetesi VG'ye konuşan Carew, "Barcelona'nın beni istemesi gururumu okşadı. Türkiye'de Beşiktaş formasıyla demek iyi işler yapmışım ki isteniyorum, bu da bana gurur verdi" dedi. Dagbladet gazetesi ise, Carew'in başka bir ülkeye gitmek için İspanyol menajerler Juan Antonio Arjona ve Jose Manuel Tarraga'ya haber gönderdiğini iddia etti. 

Bosque de biliyor 
CAREW'İN avukatı Per A. Flod ile Barcelona'nın görüştükleri, bundan Teknik Direktör Vicente del Bosque'nin de bilgisi olduğu vurgulandı. İspanyol Marca gazetesine konuşan Bosque, her profesyonel futbolcunun bir fiyatı olduğuna işaret etti. Bosque, "İlgileniyorlarsa gelsinler, masaya oturalım. Anlaşmamız halinde Carew'i alabilirler'' dedi. Beşiktaş Başkanı Yıldırım Demirören ise bunların sadece söylenti olduğunu, Carew'i bırakmayı düşünmediklerini ifade etti. 

Kulübede dondular 

Fotoğraf Rahman Sağıroğlu 

Eksi 12 derecede oynanan mücadele öncesi Del Bosque, öğrencilerini kramponlar konusunda uyardı. Yedek kulübesindeki oyuncular battaniye ile ısınmaya çalıştı. Atatürk Stadı'nı maça hazır hale getirmek için 50 kişilik ekip, iki gün boyunca 150 kamyon kar taşıdı. 

Maçtan notlar 

Milli forma 
KALECİ Metin Aktaş'ın dünkü maçta Ay - Yıldız bulunan bir kaleci kazağıyla sahaya çıktı. Talimatlara göre bunu sadece kupa ve lig şampiyonu takımların taşıdığı, bundan dolayı Metin'in uyarı cezası alacağı ifade edildi. 

Balili'den itiraf 
KAYSERİSPOR'UN İsrailli futbolcusu Balili, Tümer'in serbest vuruşunda eliyle kestiği pozisyonun penaltı olduğunu söyledi. İsrailli oyuncu "Bilinçsizce bir hareketti" dedi. Bu arada PAF takımlarının mücadelesini Beşiktaş 3 - 1 kazandı. 

Karaman'ın üzüntüsü 
KAYSERİSPOR Teknik Direktörü Hikmet Karaman, Beşiktaş karşısında iki değişik görüntü sergilediklerini belirtti. Karaman, "İlk yarıya baktığımızda, farklı kazanmamız gerekirdi. Ancak ikinci devrede üstünlüğümüzü rakibe kaptırdık" dedi. Öte yandan cezalı duruma düşen Johnson ve Balili, Ankaraspor maçında görev yapamayacak. 


</TEXT>
</DOC>
