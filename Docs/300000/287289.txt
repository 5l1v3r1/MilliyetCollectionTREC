<DOC>
<DOCNO> 287289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/guncel/gun01.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağca'ya tahliye yok 
</HEADLINE>
<TEXT>


İpekçi'nin katilinin tahliye talebini görüşen mahkeme, TCK'nın yürürlüğe gireceği tarihin beklenmesine karar verdi. Talep, 1 Nisan 2005'ten sonra yeniden görüşülecek 

GÖKHAN KARAKAŞ İstanbul 

Yeni Türk Ceza Kanunu'nun TCK kabul edilmesinin ardından erken tahliye umuduyla mahkemeye başvuran Mehmet Ali Ağca'nın talebi, yasanın yürürlüğe gireceği tarihin beklenmesine karar verilerek reddedildi. 
Yeni TCK'ya göre, Abdi İpekçi'nin katili Ağca'nın tahliye edilmesi gerektiğini öne süren avukatı Can Özbay'ın, Kadıköy 1. Ağır Ceza Mahkemesi'ne yaptığı başvuru dün görüşüldü. Özbay, yeni TCK'da müvekkili lehine erken tahliyeyi gerektiren hükümler olduğunu, CMUK'un 402. maddesinin yeni yasada lehlerine düzenleme olan hükümlüler için infazın durdurulması hükmünün gereği olarak müvekkilinin tahliye edilmesi gerektiğini savunmuştu. Mahkeme, tahliye istemini yerinde bulmayarak reddetti. Ağca'nın yeni TCK'daki indirimden faydalansa bile 1 Nisan 2005'ten önce tahliye olamayacağına dikkat çeken mahkeme, bu talebin yeni yasanın yürürlüğe girmesinin ardından görüşüleceğini belirtti. 
Bu arada, Ağca'nın avukatlarından Doğan Yıldırım da, Üsküdar 2. Ağır Ceza Mahkemesi'ne dün bir dilekçe verdi. Yıldırım, Ağca'nın İpekçi davasından almış olduğu 10 yıllık hapis cezasından da, 26 yıldır tutuklu olması göz önüne alınarak tahliyesini talep etti. Mahkemenin talebi reddettiğini belirten Yıldırım, "Ağca'nın yattığı süre göz önüne alınırsa 2005 sonuna kadar tahliye edilmesini bekliyoruz" dedi. İki ayrı gasptan Ağca'ya verilen 36 yıl hapis cezası infaz indirimi sonucu 7 yıl 4 aya düşmüştü. 4 yıldır Kartal Cezaevi'nde bulunan Ağca'nın 3.5 yıl daha hapis yatması gerekiyor. 


</TEXT>
</DOC>
