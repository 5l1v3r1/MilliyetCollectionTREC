<DOC>
<DOCNO> 284309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/yazar/sazak.html </URL>
<DATE> 2004/10/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Atatürk ve Cumhuriyet 
</HEADLINE>
<TEXT>


Türkiye Cumhuriyeti, kuruluşunun 81. yıldönümünde tarihçi Halil İnalcık'ın 'radikal devrimci modernleşme' diye nitelediği Atatürk'ün 'muasır medeniyet seviyesi'ne erişme hedefi doğrultusunda AB ile üyelik müzakerelerine hazırlanırken, 'kültürel haklar ve azınlıklar' tartışmasıyla geçen yüzyılda bıraktığı kimi kaygıları yeniden yaşıyor. 
'Türkiye'lilik' üst kimliği son örnektir 
Saygın bir tarihçi olan Prof. Halil İnalcık, 'Doğu Batı' dergisine yazdığı 'Atatürk ve Atatürkçülük' makalesinde Cumhuriyet'in evrelerini anlatırken, 30 Ekim 1918 Mondros Mütarekesi'nin imzalanmasıyla herkesin hiç olmazsa 'Türk milli varlığının korunması ümidine bel bağladığını' belirtiyor. İşgale karşı Anadolu ayaklanması ve kurtuluş hareketi 'milli vicdanın azim ve iradesi'nden doğuyor 
Birinci aşamada, Mustafa Kemal'in milli direnci örgütleme, TBMM'yi açma ve Sakarya zaferi geliyor. İkinci aşama, Sakarya'dan Lozan Antlaşması'na kadar geçen süredir. TBMM, 1 Kasım 1922'de saltanatın hilafetten ayrılması ve kaldırılmasını kabul eder. Böylece altı yüz yıllık Osmanlı hanedanı tarihe karışmıştır. Üçüncü aşamada Cumhuriyet ilan edilir. 
Halil İnalcık, yeni devletin kuruluş felsefesini şöyle anlatıyor 
'Yeni devletin, millet egemenliğine dayanan Türkiye Cumhuriyeti biçiminde kurulması, Mustafa Kemal'in 1919'dan beri düşlediği bir amaçtı. Anadolu'da milli bir Türk devleti kurma tasarısının böylece tam olarak gerçekleşmesi, kuşkusuz Türk tarihinde büyük bir devrimi ifade eder.' 
İnalcık, Atatürk'ün 1789 Fransız ihtilali'ni yapanlar gibi bir Aydınlanmacı olduğunu belirtirken, toplumsal hayattaki pozitif akılcılığın 'halife - sultan egemenliğinden millet egemenliğine geçişten' daha güç bir zihniyet devrimi olduğuna işaret ediyor. Son araştırmaların bu geçişte II. Abdülhamit döneminin etkilerini gösterdiğini vurguluyor. 
İnalcık'ın görüşleri çarpıcıdır 
'Batılı zihniyette bir elitin oluşması, Mustafa Kemal kuşağını ve onun düşüncesini anlamak bakımından birinci derecede önemlidir. Eğitimde ve dünya görüşünde pozitif ilmi egemen kılmak, devleti halk egemenliği temeline oturtmak, toplumu sınıf kavgasından azade bir halk ve bütün insanları eşit görmekten ibaret Atatürkçülüğün temel ilkeleri, onun gençliğinde aydınlar arasında yaygın fikirlerdi. 
Türk tarihinin Batı'ya, yeni bir hayat görüşüne yöneldiği son yüz yıllık gelişme, başka bir deyimle Türk Aydınlanma Çağı, Atatürkçülüğü açıklamak bakımından önemlidir.' 
İnalcık, Türkiye demokrasisinde bu süreci geri çevirme çabalarının 'tarihin akışına ters düşeceği' inancında. 
AB sürecinde demokratikleşme çabalarından korkmayalım. 
81. yılında Cumhuriyet, sağlam temeller üzerinde yükseliyor. 



</TEXT>
</DOC>
