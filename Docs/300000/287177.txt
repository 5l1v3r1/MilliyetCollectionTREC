<DOC>
<DOCNO> 287177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo21.html </URL>
<DATE> 2004/11/08/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Kayserispor hakeme kızgın Bütün takdir haklarını Gençler lehine kullandı 
</HEADLINE>
<TEXT>

     Kayserispor Kulübü Başkanı Memduh Büyükkılıç, sahalarında 2-1 yenildikleri Gençlerbirliği maçında, hakemin bütün takdir haklarını rakibin lehine kullandığını savundu. 
     Büyükkılıç, yaptığı açıklamada, Gençlerbirliği maçında çok kötü mücadele etmemelerine rağmen, hakem Vedat Yüksel'in yanlı bir tutum sergilediğini ve galibiyeti rakip takıma hediye ettiğini öne sürdü. 
     Hakemin bütün takdir haklarını rakipleri lehinde kullandığını kaydeden Büyükkılıç, ''Gençlerbirliği karşısında galip gelebilirdik, ama hakemi geçemedik. Bundan sonra önümüze bakacağız. Gelecek haftaların bizim için çok daha iyi olacağına inanıyoruz'' dedi. 
     
     "GALİBİYETİ TARAFTARLARA ARMAĞAN EDİYORUZ" 

     Gençlerbirliği Kulübü Basın Sözcüsü Muammer Akyüz, bu hafta deplasmanda Kayserispor karşısında aldıkları 2-1'lik galibiyeti taraftarına bayram hediyesi olarak sunduklarını belirtti. 
     Muammer Akyüz, yaptığı yazılı açıklamada, Ali Tandoğan'ın Kayserispor maçında takımdaki yerini alması ve gol atmasının sevindirici olduğunu, Gençlerbirliği'nin puan cetvelinde layık olduğu yere yavaş yavaş yaklaştığını kaydetti. 
     Milli maçlar nedeniyle lige verilen aranın futbol takımlarını olumsuz etkilediğini savunan Akyüz, açıklamasında şu ifadelere yer verdi 
     ''Milli maçlar nedeniyle lige sık sık verilen aralarda bizim gibi çıkış trendinde olan takımların motivasyonlarının olumsuz yönde etkileneceğini düşünüyorum. Milli takımın başarısı her türlü kulüp takımının başarısının üstündedir. Fakat milli takımın başarısının lig maçlarına ara vermekle artacağına şahsen inanmıyorum. Özellikle milli takıma futbolcu veren kulüplerimizin kadroları bunu götürecek kalite ve zenginliktedir. 
     Son yıllarda liglerdeki maç kalitesinin düşüşü herkesin gördüğü gibi milli takıma da yansımaktadır. Onun için ligde oynanan futbolun kalitesini yükseltmek için Futbol Federasyonu'nun da çaba sarf etmesi gerekmektedir.'' 
     
</TEXT>
</DOC>
