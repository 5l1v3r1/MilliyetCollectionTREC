<DOC>
<DOCNO> 287146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy16.html </URL>
<DATE> 2004/11/08/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Zana'dan Ağar sürprizi... 
</HEADLINE>
<TEXT>

     Daha önce Dışişleri Bakanı Abdullah Gül ve CHP Genel Başkanı Deniz Baykal'la görüşen Leyla Zana önderliğindeki eski DEP'li milletvekilleri son olarak DYP Genel Başkanı Mehmet Ağar'la görüşme talebinde bulundu. 
     Zana ve arkadaşlarının geçtiğimiz haftalarda DYP'ye ulaştırdıkları talebi Genel Başkan Ağar, dün topladığı Başkanlık Divanı'nda kurmaylarının bilgisine sunarak "nabız" tuttu. Ancak, DEP'lilerin görüşme isteğine ne yanıt verileceği Divan üyeleri arasında bölünmeye neden oldu. Edinilen bilgilere göre Zana ve arkadaşları ile Ağar'ın görüşmesinin artı ve eksileri masaya yatırılırken, Celal Adan, Yıldırım Ulupınar, Mahmut Nedim Bilgiç, Reha Çamuroğlu gibi isimler DEP'lilerle görüşülmesine destek verdi. 
     Buna karşın, Saffet Arıkan Bedük, Kamil Turan, Mehmet Tatar ve Ümmet Kandoğan gibi isimler görüşme yapılmasına karşı çıktı. Bazı kurul üyeleri ise DEP'lilerin yeni bir parti kurma arefisinde olduğuna dikkat çekerek "beklenmesi" tavsiyesinde bulundu. 
     Divan'da Zana ve arkadaşlarıyla görüşülmesi yönünde ağırlık oluşurken, kendilerine henüz bir yanıt verilmediği öğrenildi. 
     
</TEXT>
</DOC>
