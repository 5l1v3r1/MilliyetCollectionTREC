<DOC>
<DOCNO> 266266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko13.html </URL>
<DATE> 2004/08/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Avrupa Merkez Bankası, büyüme hedefini revize etmeyi düşünmüyor 
</HEADLINE>
<TEXT>

     Avrupa Merkez Bankası AMB Başkanı Jean-Claude Trichet, yüksek petrol fiyatlarının Avrupa'da büyüme ve enflasyonu olumsuz etkileyecek olsa da, euro bölgesinin büyüme hedefini düşürmeye gerek olmadığını söyledi. 
     RTL radyosuna açıklamalarda bulunan Trichet, AMB'nin faiz oranları bakışında bir değişiklik olmadığını anlatırken, bunun, şu an için daha yüksek olsa da euro bölgesinde enflasyonun orta vadede yüzde 2 barajının altına düşeceğine olan güvenlerini gösterdiğini kaydetti. 
     ''Diğer bütün şartlar hesaba katılmazsa, petrol fiyatlarındaki yükseliş büyüme ve enflasyon için kötü haberdir'' diyen AMB Başkanı Trichet, her şeye rağmen mevcut durumun 1970 ve 1980'lerde yaşanan petrol krizleriyle karşılaştırılamayacağını söyledi. 
     Trichet, ''Hem petrol fiyatları o dönemdekiler kadar güçlü değil, hem de ekonomiler artık fiyat hareketlerine karşı daha güçlü durumda'' diye konuştu. 
     Euro bölgesi ekonomik büyümesinin öngörüldüğü şekilde gerçekleşeceğini savunan Trichet, ''Petrol fiyatları ve diğer bütün faktörleri değerlendirdiğimizde euro bölgesinin büyüme hedefini revize etmeye gerek olduğunu düşünmüyorum'' dedi. 
     Bu arada ABD Merkez Bankası FED'in, faizleri artırmaya devam etmesi halinde bunun AMB tarafından takip edilip edilmeyeceğinin sorulması üzerine Trichet, ''Temmuz ve Ağustos ayı beklentilerini güven ve ihtiyatla koruyorum'' dedi. 
     AMB, Ağustos ayı toplantısında yüzde 2 olan euro faiz oranlarını değiştirmemişti. Banka Yönetim Kurulu, 2 Eylül'de yeniden toplanarak faiz oranları konusunu görüşecek. 
     
</TEXT>
</DOC>
