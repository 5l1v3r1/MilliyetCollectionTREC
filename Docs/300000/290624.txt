<DOC>
<DOCNO> 290624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sondun14.html </URL>
<DATE> 2004/11/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İsrail'den Gazze'ye geçişe izin... 
</HEADLINE>
<TEXT>

     İsrail, uzun süreden beri kapalı tuttuğu Gazze Şeridi'ne geçişe izin verdiğini duyurdu. 
     İsrail ordusu sözcülüğünden yapılan açıklamada, bugünden itibaren gazeteciler ve İsrail kimliği taşıyanların Erez geçiş kapısından Gazze'ye geçebilecekleri belirtildi. 
     Açıklamada, Gazze'ye gitmek isteyen basın mensuplarının başlarında çelik başlık ve üzerlerinde fosforlu harflerle ''basın'' yazan çelik yelek taşımaları, kamera ya da tripotlarının üzerinde yine fosforlu şeritler kullanmalarının güvenlik açısından önemli olduğu kaydedildi. 
     İsrail ordusu, gazetecilerin, görev yapmak istedikleri bölgeleri, güvenlik açısından ek bir tedbir olarak kendisine bildirilmesini de istedi. 
     Öte yandan, İsrail'in Erez geçiş kapısını açtığını duyurmasına karşın, bu sabah kapının bir süre yeniden kapandığı ve Gazze'ye geçmek isteyen basın mensuplarının uzun süre kapıda bekledikleri öğrenildi. 
     
</TEXT>
</DOC>
