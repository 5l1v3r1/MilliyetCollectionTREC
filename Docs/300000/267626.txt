<DOC>
<DOCNO> 267626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo39.html </URL>
<DATE> 2004/08/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Cavcav Kulüplerin maddi sıkıntıları için federasyonla göreşeceğiz 
</HEADLINE>
<TEXT>

     Kulüpler Birliği, Gençlerbirliği Kulübü Başkanı İlhan Cavcav başkanlığında Ankara'da toplandı. 
     8 kulübün temsilcisinin katıldığı toplantı, Kulüpler Birliği binasında yapıldı. Toplantıdan sonra Kulüpler Birliği Başkanı İlhan Cavcav, maddi sıkıntı yaşayan kulüplerin sorunlarını görüştüklerini, toplantıya katılmayan kulüplerin ise telefonla mazeretlerini bildirdiklerini söyledi. 
     Cavcav, şöyle konuştu 
     ''Toplantıda federasyondan 2 talepte bulunmayı kararlaştırdık. Bunlardan birisi kulüplerin maddi bakımdan sıkıntı içerisinde olduğu, bunun için Tele On'dan alınan 6-7 milyon doların teminat mektubu karşılığında kulüplere ödenmesi, diğeri ise paf takımların giderlerinin de futbol federasyonu tarafından karşılanması. Bu 2 talebimizi önümüzdeki günlerde futbol federasyonuna bir mektupla ileteceğiz.'' İlhan Cavcav, kulüplerle futbol federasyonu arasındaki ilişkinin daha üst düzeyde olması için de bir takım çalışmalar yapma kararı aldıklarını ifade ederek, ''Federasyon ile kulüplerimizin ilişkilerinin daha üst düzeye getirilmesi için kulüp yöneticilerinden, federasyondan ne gibi istekleri olduğunu 15 Eylül tarihine kadar Kulüpler Birliği'ne bir yazıyla bildirmelerini istedik. Bu talepleri federasyona ileterek, ilişkilerin daha sağlam olmasını hedefliyoruz'' diye konuştu. 
     
</TEXT>
</DOC>
