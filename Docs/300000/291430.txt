<DOC>
<DOCNO> 291430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko22.html </URL>
<DATE> 2004/11/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Enerji Bakanı Güler Geçen yılki faiz ödemesi 40 milyar dolar 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye'nin geçen yıl 40 milyar dolar faiz ödediğini belirterek, bunun bir kısmının mutlaka enerji çeşitlendirilmesinde kullanılması gerektiğini söyledi. 
     Güler, Stratejik Teknik Ekonomik Araştırmalar Merkezi STEAM tarafından düzenlenen ''4. Enerji Arenası'nda'' yaptığı konuşmada, Irak'ta çok sıcak bir ortamın bulunduğu ve Türkiye'nin komşularının geleceğe dönük beklentileri dikkate alındığında, başta petrol olmak üzere enerji konusunda yakın geleceğinin oldukça hareketli geçeceğinin görüldüğünü belirtti. 
     Türkiye'nin, petrol rezervinin yüzde 40'ına ve doğalgaz rezervinin yüzde 65'ine sahip olan bölge ile Batı arasında bulunduğuna dikkat çeken Güler, Türkiye'nin enerji terminali durumunda olduğunu ifade etti. 
     Güler, Türkiye'nin yenilenebilir enerji açısından da çok önemli konumda bulunduğunu dile getirerek, şunları kaydetti 
     ''Böyle bir durumda Türkiye geçen yıl 40 milyar dolar faiz ödemesi yaptı. Öbür taraftan yüzde 6.5 faiz dışı fazla hedefimiz var. Bir yandan 100 milyar dolar ihracat hedefine koşan Türkiye var, büyümek isteyen sanayisi var. Buna karşın büyümek ve AB'ye girmek isteyen, dünyayla entegrasyon içinde olmak isteyen Türkiye var. 
     Türkiye'nin rakamları kişi başı elektrikte 2 bin 150 kilovat saat. AB'de bu rakam 6 bin 200, OECD'de 7 bin 800 kilovat saat. Böyle olunca onlara ulaşmamız için, halk tabiriyle bizim en az 3-4 fırın ekmek yememiz gerekiyor.'' Türkiye'nin yılda enerji tüketiminin 83.8 milyon ton petrol eşdeğerinde olduğuna, bunun yüzde 72'sinin de dışa bağımlı bulunduğuna işaret eden Güler, şöyle dedi 
     ''2010'da yüzde 71 olacak. 2020'de yüzde 70'e düşeceğiz, bu trendde gidersek... Ama bu trendde gitmeye razı değiliz. Yerli kaynaklara daha fazla ağırlık vermemiz lazım. Yeni kaynaklar bulmamız gerekiyor. Bakanlık olarak, ciddi atılımlarda bulunuyoruz. Yeni su kaynakları, yeni kömür kaynakları aramaya başladık. Jeotermal kaynaklar için çalışma başlattık. Türkiye bir baştan diğer ucuna kadar taranıyor.'' Hidroelektrik santrallar konusuna da değinen Güler, ''Küçük hidroelektrik santralleri de hazır. 670 tane hidroelektrik santrali düşünüyoruz. 2023 yılına kadar bu gerçekleşecek. Şu anda 35 tanesi yapılıyor. Bunun 5 tanesi özel sektöre ait ama biz bunların tamamının özel sektör tarafından yapılmasını arzu ediyoruz' diye konuştu. 
     
     NÜKLEER SANTRAL KONUSU 
     Bakan Güler, yaptıkları enerji projeksiyonuna göre, önlem alınmadığı takdirde enerjide 2006 yılının darboğaz yılı olacağına dikkati çekerek, şöyle devam etti 
     ''Yaptığımız hesaplara göre, şimdi 2010 yılları çıktı. Bununla ilgili olarak mutlaka yeni yatırımlar gerekiyor. 54 bin megavatlık yeni yatırımlar yapmamız lazım. Bunun içinde kömürümüzü, suyumuzu tam kullansak, rüzgarımızı, jeotermal ve yenilenebilir enerjimizin tamamının kullansak bile, ihtiyacımızı tam karşılayamıyoruz. O zaman ne yapacağız Ya kömür, ya petrol ithal edeceğiz, ya da doğalgaz ve elektrik satın almaya devam edeceğiz veya nükleer enerji olacak. Bu bir tercih meselesi. Bu olayı bir tarafından almamız lazım. Bu konuda dünyada 441 tanesi çalışıyor. 31 tanesi yeni yapılıyor. Yeni yatırım yapmayanlar da eski yatırımlarını büyütüyor, kapasitesini artırıyor. Tercih sizin. 
     Geçen yılki faiz ödemesi 40 milyar. Bunun bir kısmını mutlaka enerji çeşitlendirmesinde kullanmamız lazım. 2012'den itibaren yeni yatırımları işletmeyi almamız lazım. Bunların içinde öngördüklerimizden birisi de, 4 bin 500 megavatlık nükleer santraldir. Bunların birden fazla olmasının ekonomikliği açısından yararı var. Bu bir planlamadır, öngörüdür.'' 
     
     ''ELEKTRİKTE 20 BÖLGE VAR, BEĞENİN BEĞENİN ALIN'' 
     Enerjide dağıtım ve iletimin özelleştirileceğini belirten Güler, ''Burada çok emin adımlarla hiçbir gecikmeye mahal vermeden, hiçbir şekilde taviz vermeden gidiyoruz. Dağıtım özelleşecek, üretim de özelleşecek'' dedi. 
     Üretimin özelleşmesi durumunda yatırımları özel sektörün yapacağına dikkat çeken Bakan Güler, doğalgaz kontratlarını da devrettiklerini anımsattı. 
     AB müktesebatında kontrat devrinin bulunmadığını anlatan Güler, şunları söyledi 
     ''AB müktesebatının ötesine gitmiş olacağız. Biz kontratları devrediyoruz. Yüzde 64'ünü ortaya çıkardık. 20 Ocak'a kadar teklif verme imkanı var. Bu salonda bulunanlar bunu verebilir. Gidin Ruslarla mı, İranlılarla mı, Cezayirlilerle mi görüşeceksiniz, gidin görüşün ve getirin. Biz de bunu gönül rahatlığıyla libere edelim. 
     Elektrik dağıtımında da özelleştirmeye gidiyoruz. 20 tane bölge var, beğenin beğenin alın. Güzel hizmetleri birlikte verelim. Biz sadece politikasını ve stratejisini oluşturacağız. Elektrikte sadece iletim kamuda kalacak. Bana göre bu bile tartışılabilir.'' Yap-işlet-devret konusunun gündemlerinde bulunduğunu, bunu çözmek için hazırladıkları tasarının Meclis'te olduğunu bildiren Hilmi Güler, ''Bunlar bizden önce imzalanmış anlaşmalar. Bunlarla görüşüyoruz, gündemimizde bunları da ele alacağız. Bütün çalışmalar kontrolümüz altında. Önümüze kattık işleri yürüyoruz'' dedi. 
     DSİ'nin yarım kalmış yatırımlarını da özel sektöre açmak istediklerini ifade eden Güler, ''Sadece sıfırdan başlayanlar değil, yarım kalanları da özel sektöre açmayı düşünüyoruz. Bununla ilgili çalışmamız var. Orada da amacımız özel sektöre, serbest piyasaya şartları altında bu yatırımları yaptırmaktır'' diye konuştu. 
     Petrol ve doğalgaz aramalarına çok önem verdiklerini dile getiren Güler, doğalgaz konusunda Trakya bölgesindeki çalışmaların ufak kuyular da olsa iyi sonuçlar verdiğini, petrol konusunda da Haziran ayında Doğu Karadeniz'de sondaj yapacaklarını söyledi. 
     Toplantının ardından basın mensuplarının sorularını da yanıtlayan Güler, doğalgaz fiyatlarına zam yapıldığını hatırlatan bir gazetecinin ''Havalar soğudu, bu konuda politikanız ne olacak '' sorusuna ''Hesaplarımızı gözden geçirelim. Ona göre hareket ederiz'' cevabını verdi. 
     Petrol fiyatlarındaki artışın en az zararla atlatılabilmesi için ne gibi tedbirler alınması gerektiğine ilişkin bir başka soru üzerine de Güler, bunların ekonomik boyutunun yanı sıra sosyal boyutu da bulunduğuna dikkat çekerek, hepsini bir bütün halinde ele aldıklarını sözlerine ekledi. 
     
</TEXT>
</DOC>
