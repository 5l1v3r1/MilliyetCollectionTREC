<DOC>
<DOCNO> 269761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonsiy02.html </URL>
<DATE> 2004/09/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Türkiye'deki zina tartışmaları Avrupa basınında... 
</HEADLINE>
<TEXT>

     DHA 
İNGİLİZ The Guardian gazetesi, Avrupa Birliği'nin genişlemeden sorumlu yetkilisi Günter Verheugen Ankara'da Türk Hükümeti ile görüşmelerinin Zina bulutunun gölgesi' altında başladığını yazdı. 
     Gazete, Türkiye'de zinanın suç kapsamına alınıp-alınmaması konusundaki tartışmaların alevlendiği ortamda Verheugen'in Türkiye ziyaretine başladığını, Başbakan Recep Tayyip Erdoğan'ın zinayı suç sayan yasa önerisini var gücüyle savunduğunu yazdı. Gazete, Türk Hükümeti'nin zinanın suç kapsamına alınması yolundaki yoğun çaba gösterdiğini hatırlatırken, Avrupa Birliği'ne üye ülke diplomatların "Bu ısrar Türkiye'nin imajına zarar verebilir'' görüşünü dile getirdiğini kaydetti. The Guardian, Başbakan Erdoğan'ın, önerdiği yasanın kadın ve erkeğe eşit uygulanacağını vurgulurken, İstanbul'dan kadın hakları savunucusu Liz Amado'nun, "Zinayı suç saymak hiçbir modern ülkede görülmüş şey değil. Böylece devletin özel hayata müdahalesi meşru kılınmış oluyor ve bu yasa çıkarsa, erkeklere değil kadınlara karşı kullanılacak'' dediğini aktardı. 
     
     FİNANCİAL TİMES TARİH GÖLGELİYOR 

     İş çevrelerinin etkin gazetesi Financial Times de, Günter Verhaugen'in Türkiye ziyaretine iliştkin yayınladığı yorumda "Türkiye-Avrupa Birliği ilişkilerini gölgeleyen şey, tarihin ta kendisi'' iddiasında bulundu. Gazete, Türkiye'ye müzakere tarihi verip- vermeme kararının, Avrupa'nın önüne çıkan en önemli dönüm noktalarından biri olacağını savunurken, şöyle devam etti 
     "Avrupalı liderlerin kafalarında şüpheler var. Bu şüphelerin bir bölümü geleceğe ilişkin. Bu şüpheler arasında Türkiye bir gün üye olursa, bunun AB bütçesine yük bindireceği de bulunuyor. Ancak, başka problemler, geçmişten kaynaklanan şüpheler de var. Osmanlı'nın Avrupa ülkeleri ile savaş ve sürtüşmeye dayanan tarihi, günümüz Türkiyesi'ne bakış açısına da yansıyor. En ciddi kaygılar 1915'te Ermeniler'e yönelik olaylar üzerinde odaklanıyor. Tarihin bu sayfasını kimi hükümetler soykırım' olarak tanımlıyor. AB'nin Türkiye'ye ilişkin resmi gündeminde ise Ermeni sorununun yer almıyor. Verheugen, bu konudaki görüşlere "Bu konuya gerek var mı bilmiyorum' değerlendirmesinde bulundu.'' 
     
</TEXT>
</DOC>
