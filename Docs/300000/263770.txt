<DOC>
<DOCNO> 263770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun22.html </URL>
<DATE> 2004/08/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Saddam'ın iki kuzeni İsveç'e sığınmış olabilir... 
</HEADLINE>
<TEXT>

     İsveç'in, Irak'taki Amerikan askerlerinden kaçan Irak'ın devrik lideri Saddam Hüseyin'in iki kuzenine sığınma hakkı tanıdığı iddia edildi. 
     İsveç akşam gazetesi Expressen, Iraklı bir istihbarat görevlisine dayandırarak verdiği haberde, ikisi de 40'lı yaşlarda olan adı açıklanmayan Saddam'ın kuzenlerinin komutan olduklarını belirtti. 
     Gazete, 2 ay önce Tikrit'ten kaçarak Ürdün'e giden kuzenlere Saddam'ın eski ajanlarının 2 uçak bileti ve 30 bin dolara 2 Şengen vizesi aldıklarını, kuzenlerin aklına ilk olarak, sığınma talebi isteyenlere insani bir şekilde davranıldığından emin oldukları İsveç'in geldiğini ifade etti. 
     Sığınma sorunları konusunda uzman olan Avukat Hans Hjalmers, kuzenlerin, sığınmacıları idam cezasına çarptırılma tehlikesi olan bir ülkeye iade etmediği için İsveç'i seçmiş olabileceklerini söyledi. 
     İsveç Göç Bürosu sözcüsü Berit Olsson ise AFP'ye yaptığı açıklamada, ''Bu konu hakkında bir bilgimiz yok, olsaydı da sığınma talebinde bulunan ya da sığınma talepleri kabul edilen kişiler hakkında bilgi verme yetkimiz yoktur'' dedi. 
     
</TEXT>
</DOC>
