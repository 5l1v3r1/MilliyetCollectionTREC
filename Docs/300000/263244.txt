<DOC>
<DOCNO> 263244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur57.html </URL>
<DATE> 2004/08/13/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Hamit Bayram'ın emniyet binasından kaçırılması... 
</HEADLINE>
<TEXT>

     Van Cumhuriyet Başsavcılığı'nın hazırladığı iddianamede, Emniyet baskını olayının, Mustafa Bayram ve oğlu Hecer Bayram tarafından düzenlenen bir plan dahilinde örgütlü şekilde yapıldığı belirtildi. 
     Van Cumhuriyet Başsavcılığı'nın, Hamit Bayram'ın Van'daki Bölge Trafik Şube Müdürlüğü'nden kaçırılması ile ilgili hazırladığı iddianame tamamlandı. 
     İddianamede, Malatya Emniyet Müdürlüğü'nce üzerinde 8-10 gram eroinle yakalanan Hamit Bayram'ın uyuşturucunun boyut ve faillerinin ortaya çıkması için Malatya Emniyet Müdürlüğü ekipleriyle Van'a geldiği, Hamit Bayram'ın Van iline gelinceye kadar bir çok kez babası Mustafa Bayram ve ağabeyi Hamit Bayram'la telefon görüşmesi yaptığı belirtildi. 
     Bu görüşmeler sonucunda Mustafa ve Hecer Bayram'ın bir plan hazırladığı kaydedilen iddianamede, ''Mustafa ve Hecer Bayram, Van Valisi ve Emniyet Müdürünü arayarak Hamit Bayram'ın fidye için kaçırıldığını bildirmiş, Hamit'e de olaydan sonra bu şekilde savunmada bulunması yönünde telkinde bulunmuştur'' denildi. 
     
     10 KONVOYLUK ARAÇLA EMNİYET BASKINI 
     Emniyet Müdürlüğü Bölge Trafik Şube Müdürlüğü'nün, Mustafa Bayram'ın liderliğinde Hecer ve Mecit Bayram ile 10 araçlık bir konvoyda bulunan silahlı kişilerce basıldığı bildirilen iddianamede, şunlar yer aldı 
     ''Baskında silahlı polisleri darp edip Burada bizim kanunlarımız geçer. Adamlarımızı almaya geldik, bize teslim edin diyerek, Hamit Bayram ve arkadaşını Emniyet binasından kaçırdıkları, Hamit Bayram'ın Emniyet'ten kaçırıldıktan sonra bir arkadaşına Baktım, zalim Mustafa geldi, içlerine girdik. 20 tane polisi yere serdik, perişan ettik şeklinde beyanda bulunduğu belirlendi. Olaydan sonra polis memurları Mehmet Apaydın, Levent Okyay, Zülfü Sezikli, Oğuzhan Topay, Fatih Alliş yaralanmıştır.'' 
     
     ''BASKIN PLANLI VE ÖRGÜTLÜ ŞEKİLDE YAPILDI'' 
     Emniyet baskını olayının spontane bir şekilde biraraya gelen insanlar tarafından gerçekleştirilmediği kaydedilen iddianamede, baskının Mustafa Bayram ve oğlu Hecer Bayram tarafından düzenlenen bir plan dahilinde örgütlü bir şekilde yapıldığı vurgulandı. 
     İddianamede, Mustafa Bayram'ın olaydan sonra Malatya Kaçakçılık Organize Suçlarla Mücadele Şube Müdürü Fatih Tuncay Akbaş'a ''Benim oğlum 30 kilo uyuşturucu işi yapmaz. Biz yaparsak 1 ton yaparız'' şeklinde beyanda bulunarak yüklü miktarda uyuşturucu işi yaptığını, bu iş için organizasyon kurduğunu açıkça itiraf ettiği anlatıldı. 
     Sanıkların 5190 sayılı yasa gereğince yargılanmalarının ve ayrı ayrı cezalandırmalarının istendiği iddianamede, Mustafa ve Hecer Bayram liderliğindeki grubun, 4422 sayılı kanunun kapsamında çıkar amaçlı suç örgütü olduğu ve örgütlü, bilinçli bir şekilde söz konusu eylemlerini gerçekleştirdiği, diğer sanıkların da suç örgütünün birer elemanı ve silahlı olarak eyleme iştirak ettiği ifade edildi. 
     İddianamede, Mustafa Bayram, Hecer Bayram, Mecit Bayram, Fırat Acar, Necdet Coşkun, Mehmet Demirel, Kaya Ece, Reşit Unak, Recep Delen, Suphi Durmaz ve İmdat Bayram adlı sanıkların ''Çıkar amaçlı suç örgütü kurmak ve yönetmek, silahlı isyan, uyuşturucu ticareti için teşekkül oluşturmak'' suçlarından yargılanmaları istendi. 
     Haklarında gıyabi tutuklama kararı çıkarılan Mustafa Bayram ile Suphi Durmaz ve İmdat Bayram aranıyor. 
     
</TEXT>
</DOC>
