<DOC>
<DOCNO> 268788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonspo02.html </URL>
<DATE> 2004/09/03/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Tanjevic Takımın performansından memnunum... 
</HEADLINE>
<TEXT>

     A Milli Basketbol Takımı Antrenörü Bogdan Tanjevic, genel olarak takımın performansından memnun olduğunu söyledi. 
     Tanjevic, düzenlenen basın toplantısında, Efes Pilsen World Cup 3'te Slovenya ile yaptıkları final maçında iyi mücadele ettiklerini belirterek, ''Ama Slovenya güçlü bir takım. Bizim şu aşamada sorunlarımız var. İbrahim 10 gün antrenmansızdı. Final maçına yorgun çıktı. Sloven oyuncular da İbrahim'e yakın savunma yaptı. Serkan'ın da yokluğunda dış şutlarda sıkıntılar yaşadık. Slovenya iyi durumda. Biz de iyi olacağız'' dedi. 
     Hazırlık döneminde farklı takımlara karşı oynadıklarını kaydeden tecrübeli antrenör, ''Bu dönemdeki en önemli sıkıntımız Hidayet'in yokluğuydu. Bu bizi olumsuz etkiledi. Hazırlık maçlarının yarısında iyi, yarısında kötü oynadık. Sakatlıklar bizi zorladı. Lider oyuncularımızın sakatlanması nedeniyle genç oyunculara çok fazla şans verdik'' diye konuştu. 
     Tanjevic, hazır olmadıklarını, ancak eleme grubu maçlarına kadar hazır hale geleceklerini sözlerine ekledi. 
     
     TURNUVANIN ÖDÜL TÖRENİ 

     Turnuvanın final maçı sonrası ödül töreni düzenlenirken, Slovenya'nın birincilik kupasını Basketbol Federasyonu Başkanı Turgay Demirel, kaptan Nesterovic'e verdi. 
     Organizasyonda ikinciliği elde eden Türkiye'nin ödülü ise Zeytinburnu Belediye Başkanı Murat Aydın tarafından verildi. 
     Bu arada, turnuvanın en değerli oyunucusu, Slovenya'nın oyun kurucusu Beno Udrih seçildi. Sloven oyuncu turnuvada sayı krallığının yanı sıra asist krallığını da elde etti. 
     Organizasyonun ribaunt kralı ise A Milli Takım'ın NBA'deki yıldızı Mehmet Okur oldu. 
     
</TEXT>
</DOC>
