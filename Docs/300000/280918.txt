<DOC>
<DOCNO> 280918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/yasam/ayas.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lisa'nın katilini 'Luminol' yakaladı 
</HEADLINE>
<TEXT>


Bülent Günbay aleyhindeki en önemli delili, küçük Alman kızın aracındaki kanını ortaya çıkaran bu özel ilaç sağladı 

TOLGA ŞARDAN Ankara 

Alanya'da öldürülen 11 yaşındaki Alman vatandaşı Lisa Eder'in katil zanlısını yakalayan polis, en önemli ipucunu özel bir yöntemle buldu. Zanlı olarak gözaltına alınan Bülent Günbay'ın aracında inceleme yapan uzman ekipleri 'Luminol' ilacını kullanarak küçük kızın kan örneğine ulaştı. 
Tatile geldiği ilçede 10 Ekim'de kaldığı otelden çıktıktan sonra kayıplara karışan Eder'in cesedi ertesi gün bulunmuştu. Katilinin peşine düşen polis, delil elde etmek için özel bir yöntem uyguladı. Gözaltına alınan Günbay, sorgusunda olaydan bilgisi olmadığını söyleyince, Olay Yeri Tespit Şubesi'nin kriminal eğitim almış uzmanları, zanlının aracında ayrıntılı inceleme yaptı. İncelemede, araçtaki şüpheli noktalara 'Luminol' adlı sıvı püskürtüldü. Bir yüzeydeki gözle görülmeyecek kadar küçük kan izlerinin, su veya benzeri bir sıvıyla silinmesine karşın, alyuvar ve akyuvarların bıraktığı tortudan saptanmasına yarayan bu maddenin püskürtülmesinin ardından en önemli ipucu elde edildi. 

DNA testi itiraf ettirdi 
Uzmanlar, sıvının ortaya çıkardığı izleri görmeye yarayan 'özel gözlüğü' kullanarak, araçta küçük bir kan tortusu belirledi. 
Özel yöntemle alınan tortu, DNA incelemesi için Ankara'daki Polis Laboratuvarı'nda Lisa'nın kan örneğiyle karşılaştırıldı. Araçta bulunan kan tortusunun Lisa'nın kanıyla aynı olduğu anlaşıldı. Böylece, küçük kızın Günbay'ın aracıyla taşındığı kesinleşti. 
Sonuç Antalya'ya bildirildi. Sorguda olan Günbay'a olayla ilgili gelişme aktarılınca, zanlı cinayeti ayrıntısıyla itiraf etti. 


</TEXT>
</DOC>
