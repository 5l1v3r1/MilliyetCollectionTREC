<DOC>
<DOCNO> 252966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun10.html </URL>
<DATE> 2004/07/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Barzani Türkiye iç işlerimize karışmasın... 
</HEADLINE>
<TEXT>

     Irak Kürdistan Demokratik Partisi IKDP lideri Mesud Barzani, Irak'a komşu tüm ülkelerle iyi ilişkiler kurmak istediklerini, ancak bu ülkelerin Irak'a askeri birlik göndermelerine karşı olduklarını söyledi. 
     Barzani, Alman ''Frankfurter Allgemeine'' gazetesine yaptığı açıklamada, ''Irak'a komşu tüm ülkelerle iyi ilişkiler kurulmasını istiyoruz, ancak bu ülkelerin Irak'a askeri birlik göndermelerine karşıyız. Türkiye ile ortak sınırlarımız var. İlişkilerimiz ne kadar dostane olursa her iki taraf için de o kadar iyi olur. Türkiye'nin, halkımızın iç meselelerine karışmaması gerekir'' dedi. 
     Bir Türk heyetinin 9 Haziran'da kendisini ziyaret ederek görüştüğünü hatırlatan Barzani, ''Türk heyeti, Irak sınırları içinde federal bir devlet kurulmasına karşı olmadıklarını ve ilişkilerin en iyi düzeyde tutulmasını istediklerini söyledi. Basında daha sonra farklı görüşler okuduk. Türk hükümetinin resmi tutumunun bu heyetin bize söyledikleri doğrultusunda olduğuna inanmak isteriz'' ifadesini kullandı. 
     Ne Türkiye'nin, ne de diğer bir ülkenin Irak halkının kaderini kendi tayin etmesine karışmaya hakkı olmadığını ifade eden Barzani, ''Bu hakka sadece Irak halkı sahiptir ve halkın çoğunluğu federal sistemi benimsemiştir. Bu sağlanamazsa Irak hiçbir zaman birlik olamayacaktır'' şeklinde görüş belirtti. 
     Kerkük kentinin de bölgede yaşayan Kürtlere ait olduğunu iddia eden Barzani, bu konuda taviz vermeyeceklerini söyledi. 
     Irak'taki terör saldırılarının da bir süre devam edeceğini kaydeden Barzani, ''Güvenliği ve istikrarı sağlamak için iyi örgütlenmiş bir polis teşkilatına, teröre karşı mücadele timine ve bunları tesis edene kadar demokrasiye inanan, laik olan tüm siyasi partilerin desteğine ihtiyacımız var. Tabii ki ihtiyaç duyarsak uluslararası birliklerin desteğini de isteyebiliriz'' dedi. 
     Barzani, Amerikan yönetiminin almak istediği her kararı da kabul etmediklerini ifade ederek, ''Amerikan yönetiminin beni en çok üzen tutumu, 'Araplaştırma' politikasının geçersiz kılınmasında verdiği sözünde durmaması ve hatta geri adım atması oldu'' diye konuştu. 
     Almanya ile ilişkilerden de memnun olmadığını ifade eden Barzani, Kürtlerin öldürüldüğü kimyasal gazları Alman şirketlerinin ürettiğini hatırlatarak, bu nedenle Almanya'nın Irak'ta ahlaki sorumluluğu bulunduğunu söyledi. 
     
</TEXT>
</DOC>
