<DOC>
<DOCNO> 293851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo08.html </URL>
<DATE> 2004/12/01/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Ümit Karan Ayrılmak istiyorum 
</HEADLINE>
<TEXT>

     Yeterli şans bulamayan Ümit Karan, sportif direktör Mustafa Turgun aracılığıyla yönetime, Galatasaray'dan ayrılmak istediğini iletti. 
     Menacer Harun Aslan’ın, Hertha Berlin ve Kaiserslautern’le golcü futbolcu için pazarlığa başladığı öğrenildi. 
     
     Tercihi Almanya olacak 

     Hakan Şükür ve Necati Ateş’in arkasında yedek bekleyen Ümit Karan, yaşadığı sıkıntılar sonrası Galatasaray’dan ayrılmaya karar verdi. Cim Bom’daki dördüncü sezonunu geçiren golcü futbolcu, sportif direktör Mustafa Turgun aracılığıyla aldığı kararı yönetime iletti. Ümit’in ocak ayındaki ara transfer döneminde Sarı-Kırmızılı kulüple bağlarını koparmayı ve futbol yaşamını Almanya’da sürdürmeyi planladığı öğrenildi. Karan’ın menaceri Harun Aslan’ın şimdiden Bundesliga ekipleriyle görüşmelere başladığı kaydedildi. 
     
     145 dakika oynayabildi 

     Harun Aslan’ın, Hertha Berlin ve Kaiserslautern’le birer görüşme yaptığı ifade edildi. Yönetimin ise golcü oyuncuya henüz net bir yanıt vermediği ve konuyu devre arasında çözüme kavuşturmak istediği bildirildi. İdarecilerin, Karan’ın isteği sonrası teknik direktör Gheorghe Hagi’nin görüşünü alma kararı verdiği öğrenildi. Mircea Lucescu Galatasaray’dan ayrıldıktan sonra bir türlü eski formuna kavuşamayan Ümit Karan, bu sezon oyunda kaldığı 145 dakikalık süre içerisinde takımına iki gol kazandırdı. 

     
</TEXT>
</DOC>
