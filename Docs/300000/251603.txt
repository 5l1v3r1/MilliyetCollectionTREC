<DOC>
<DOCNO> 251603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sondun10.html </URL>
<DATE> 2004/06/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İnsan Hakları İzleme Örgütü'nden Türkiye'ye 'türban' eleştirisi 
</HEADLINE>
<TEXT>

     Bülent Keneş 

İnsan Hakları İzleme Örgütü Human Rights Watch-HRW tarafından yayımlanan bir raporda, ''Türkiye'de binlerce kız öğrencinin başörtüsü yasağı yüzünden yükseköğrenimden dışlandığı'' öne sürüldü. 
     ''Yüzlerce kadının da başörtüsü kullandıkları için öğretmenlik görevlerinden atıldığı ya da bu görevlerinin askıya alındığı'' ifade edilen raporda, ''yasağın ve Türk hükümetlerinin üniversitelere müdahalesinin Türkiye'de akademik özgürlüğü engellediği'' kaydedildi. 
     Avrupa İnsan Hakları Mahkemesi'nin, başörtüsü taktıkları için yüksek öğretimden uzaklaştırılan iki kız öğrencinin davasında bugün karar vereceği hatırlatılan 46 sayfalık raporda, ayrıca 1980'den sonra kurulan Yükseköğretim Kurulu'nun YÖK üniversiteler üzerindeki rolü eleştirildi. 
     ''Türkiye'de yapılan anayasal reformlarla YÖK'te artık ordu temsilcisinin bulunmamasının olumlu bir gelişme olduğu'' belirtilen raporda, ''Ordu, eğitim politikaları konusunda kamuoyu önünde güçlü görüşler ifade etmeye ve YÖK'ün üniversite sistemi üzerindeki katı kontrolüne yönelik herhangi bir tehdide karşı olmaya devam ediyor'' denildi. 
     HRW yetkilisi Rachel Denber ise raporun yayımlanması dolayısıyla yaptığı açıklamada, ''Türk hükümetinin akademik yaşama hakim olan dayatma ve oto-sansürü hala ortadan kaldıramadığını'' öne sürerek, ''Devlet uygulamalarıyla çatışan profesörler hala disiplin cezasına çarptırılıyor'' dedi. Raporda, ''bu konudaki son örneğin, Adli Tıp Enstitüsü'nün işkenceyle mücadelede kararlı olacağına dair yorumları üzerine nisanda İstanbul Üniversitesi Adli Tıp Bölümü'nün başından uzaklaştırılan Profesör Şebnem Korur olduğu'' belirtildi. 
     Raporda, ''1997 yılında ordu tarafından dönemin hükümetine muhtıra verilmesinden sonra başörtüsü yasağının yoğunlaştığı'' belirtilirken, ''bugünkü hükümetin destekçilerinin bu yasağın kalkmasını istediği, ancak hükümetin Türkiye'nin laik kimliği konusunda duyarlı olan ordunun hassasiyetlerini göz önünde bulundurduğu'' kaydedildi. 
     Raporda, ''Türkiye'de laikliği savunan pek çok insanın dini partilerin adım adım laikliği ortadan kaldıracağına, başörtüsünün de bunun ilk adımı olduğuna inandığı'' ifade edildi. 
     ''Örgütün, başörtüsü yasağını dini vecibeleri yerine getirme hakkına müdahale olarak gördüğü'' belirtilen raporda, ''Kadınların kıyafetlerine göre sınırlamaya tabi tutulması, eğitim haklarını, düşünce özgürlüklerini, inanç ve dini özgürlüklerini ve mahremiyetlerini ihlal eden bir ayrımcılıktır'' denildi. 
     Hükümete başörtüsü yasağını kaldırma çağrısında bulunan örgüt, aynı yaklaşımın BM Kadınlara Karşı Ayrımcılığın Kaldırılması Komitesi tarafından da önerildiğini kaydetti. 
     Rapor, örgütün internetteki ''http hrw.org backgrounder eca turkey 2004 '' adresinde yayımlandı. 
     
</TEXT>
</DOC>
