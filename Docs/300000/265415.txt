<DOC>
<DOCNO> 265415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/spor/yture.html </URL>
<DATE> 2004/08/22/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Fransız kaldık 
</HEADLINE>
<TEXT>



Milli Takımımız, Super Cup'taki ikinci maçında Fransa karşısında başarılı geçen on günlük kamp sürecini "yalanlayan" bir tablo çizerken, coach Tanjevic'in işinin hiç de kolay olmadığını kanıtlar gibiydi. 
Maça ilk dakikasındaki 5 - 0'lık avantaja rağmen yedi dakikada iki sayı üretebilmemiz, oyuncularımızın hücumda birbirine pozisyon hazırlama görevini yerine getirmeyişleri ve Tanjevic'in istediğinin tam aksine oldukça ağır davranmalarından kaynaklandı. Böyle olunca da doğru dürüst pivotu olmayan, ancak büyük çoğunluğu siyahi atletik oyunculardan kurulu Fransız takımı, yardımlaşmalı savunmayı çok iyi uygulayarak skor üretmemizi engelledi. 
Millilerimiz, doğru dürüst hücum edemeyip, savunmadaki direnci de otomatik olarak düşünce Fransa oyunun kontrolünü ele geçirdi ve farkı giderek açtı. Öyle ki maçın üçüncü çeyreğinin ortalarına Milli Takımımız, 30 sayıda kalırken, potasında 48 sayı gördü. ABD maçlarında dahi genç oyuncularına daha fazla şans tanıyan Tanjevic de, her nedense bu kez 12 oyuncusu yerine, maçın büyük bölümünde bir varlık gösteremeyen aslarda ısrar edince ritmi bir türlü yakalayamadık. Milli Takımımız'a karşı maça iyi motive olduğu gözlenen ve sertliğin dozunu da biraz da hakemlerin toleransıyla aşan Fransa da meydanı boş bulunca maçı aldı, götürdü. 
Dün sahada ne Tanjevic'in hayata geçirmek istediği oyun sisteminden, ne de 12 Dev Adam'dan eser vardı. Antrenmanlarda oyuncularına savunmada topa sahip olan rakibe iki oyuncu ile baskı yaptıran Sırp çalıştırıcının bu isteğini millilerimiz maça yansıtamadılar. Maç, sert rakiplere karşı daha mücadeleci olmamızın kaçınılmaz bir şart olduğunu, aksi taktirde yeteneklerin, fiziksel mücadeleye üstünlük kurmak için yeterli olmayacağını gösterdi. 


</TEXT>
</DOC>
