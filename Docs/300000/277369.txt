<DOC>
<DOCNO> 277369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yazar/gunes.html </URL>
<DATE> 2004/10/05/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Enflasyona El Fatiha 
</HEADLINE>
<TEXT>


Ölünün arkasından Fatiha Suresi okunur. Gerçi her zaman bu sure okunabilir, ama başlığı "Rabbena" yapsaydık, pek anlaşılmayabilirdi. Kısaca söylemek istediğimiz enflasyon sorununun büyük ölçüde çözüldüğü. 
Önceki gün açıklanan veriler enflasyonun belinin değil, ayaklarını bile kırıldığını gösteriyor. Hatta kafası koptu desek yeri var Piyasa TÜFE'de yüzde 1.5 - 2.0 arası bir rakam beklerken yüzde 0.94 gelmesi muhteşem Çekirdek enflasyon rakamı da yüzde 0.6. Elbette TÜFE daha önemli, çünkü enflasyon hedefi TÜFE üzerinden. Ve öyle anlaşılıyor ki yıl sonunda enflasyon yüzde 8'i aşamayacak. Yani gerçekleşme hedefin 4 puan altında olacak. Eylül verileri enflasyonda çok önemlidir. Bir yandan okullar açılınca harcamalar artar, diğer yandan da yaz sonuna gelindiğinden meyve - sebze fiyatları yükselir. Ancak bu mevsimselliğe rağmen birçok fiyat düşük kalmış. 
Tüketici fiyatlarını incelediğimizde gelir esnekliği düşük olan sağlık ve eğitimde gayet memnun edici sonuçlar görülüyor. Eğitimde 2003'te yüzde 11 olan aylık artış, bu yıl yüzde 3.3'te kalmış. Ancak Merkez Bankası'nı kaygılandıran kira sorunu ortada duruyor. Kiralardaki artış son bir yılda yüzde 20'ye yakın. Ulaşım hizmetlerindeki artışın da son ay yüksek gerçekleşmesinin nedeni petrol fiyatları. Çünkü dünyada petroldeki fiyat artışı durdurulamıyor. Buna rağmen iç piyasaya tam yansıtma yapılmadı. Yani yeni zamlar da kapıda. 
Gelelim, toptan eşya fiyat endeksine. Geçen eylülde yüzde 0.05 olan TEFE, bu yıl yüzde 1.85 olmuş. Gerçekten ilk bakışta çok yüksek. Ancak tarımdaki yüzde 5.5'lik artışı arındırırsak, aylık artış birdenbire yüzde 0.6'lık bir enflasyon ortaya çıkarıyor. Tarımdaki artış mevsimsel değil, ama stokastik. Yani dışsal, ya da özgün bir nedenden kaynaklanıyor. Kaldı ki, bu ay ürktüğümüz çekirdek enflasyon verisi özel imalat sanayii fiyat endeksi yüzde 0.6 olmuş. Yani asayiş berkemal. 

Hedefi düşürmek 
Bu rakamlar iki önemli konuyu gündeme getiriyor. Biri, dünkü Radikal'de Uğur Gürses'in kaleme aldığı 2005 hedefinin artık 2004 gerçekleşmesi olan yüzde 8 değil, daha düşük bir düzeye çekilmesi. İkincisi de, enflasyonun bu denli düşmesine rağmen iç borçlanmadaki yüksek faizlerin bir türlü düşürülememesi gerçeği. 
Hedefin değiştirilmesi konusunda galiba geç kalındı. Çünkü artık her şey yüzde 8 hedefine göre planlandı. Kaldı ki, 2005 daha zorlu koşullarda geçecek. Gelecek yıl 32 milyar dolar yüklü dış borç ödenecek. Bunun dövizi piyasadan toplanırken, kurda hareketlilik olabilir ve enflasyona yansıyabilir. İkincisi, enflasyon düştükçe fiyat katılıkları daha fazla gözlenecektir. Petrol fiyatları ortada. Üstelik henüz artışlar piyasaya tam olarak yansıtılmadı. Kısacası, 2005 küçümsenmemeli. 
Elbette enflasyonun tek haneye düşmesiyle beraber Yeni TL'nin yürürlüğe girmesi çok olumlu olacak. Dünyanın birçok ülkesinde enflasyonun doğru dürüst beli kırılmadan sıfır atıldığı için, her seferinde hüsranla karşılaşılmıştı. Bizde acele edilmemesi iyi oldu. Evet, enflasyona hakkınızı helal eder misiniz bilemeyiz. Ama huzur içinde duanızı yapabilirsiniz. 



</TEXT>
</DOC>
