<DOC>
<DOCNO> 252704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonspo23.html </URL>
<DATE> 2004/07/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Yıldırım Fenerbahçe için neler yapabilirsiniz, bunun hesabını yapın 
</HEADLINE>
<TEXT>

     Fenerbahçe camiası içinde yurtiçi ve yurtdışında faaliyet gösteren derneklerin temsilcileri İstanbul'da toplandı. 
     Fenerbahçe Faruk Ilgaz Tesisleri'nde gerçekleştirilen toplantıya Kulüp Başkanı Aziz Yıldırım, bazı yöneticiler, 57 derneğin başkan ve yöneticileri katıldı. 
     Başkan Yıldırım, yaptığı konuşmada, dernek yöneticilerinden toplantıda her türlü sıkıntılarını anlatmalarını isteyerek, ''Burada her türlü sıkıntınızı açık açık konuşun. Eğer bu sıkıntılarınızı geçiştirirseniz, hiçbir problemi halletmeden geri dönmüş olursunuz. Fenerbahçe için neler yapabilirsiniz, neler verebilirsiniz, bunun hesabını yapın'' dedi. 
     Derneklerden sorumlu asbaşkan Mithat Yenigün ise Fenerbahçe derneklerinin yurtiçi ve yurtdışında yapılanması ve işleyişleri hakkında gerekli kararları süratle alacaklarını, özellikle kulübün 100. yıl kutlamalarına yönelik bir çalışma içinde olduklarını söyledi. Toplantıda söz alan temsilciler, resmi derneklerin çalışmalarına getirilmesi düşünülen standartlar ve kulübün 100. yıl kutlamalarının nasıl yapılması gerektiği yönündeki görüşlerini belirttiler. 
     Toplantı sonunda, üzerinde başkan Yıldırım ve şampiyon kadronun resimlerinin bulunduğu halılar kulübe hediye edildi. 
     
</TEXT>
</DOC>
