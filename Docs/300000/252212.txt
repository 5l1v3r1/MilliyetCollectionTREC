<DOC>
<DOCNO> 252212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonsiy24.html </URL>
<DATE> 2004/07/01/ </DATE>
<TIME> 20.02 </TIME>
<AUTHOR>  </AUTHOR>
<HEADLINE>
NATO Zirvesinin ardından... Atalay "Zirveden yüz akıyla çıktık" 
</HEADLINE>
<TEXT>

     Devlet Bakanı Beşir Atalay, ABD Başkanı George W. Bush'un Galatasaray Üniversitesi'nde yaptığı konuşmanın ardından tokalaşırken ABD'li korumaların kendisini kontrol ettiği yönündeki haberlerle ilgili olarak, ''Bizim fark ettiğimiz veya bize yansıyan en küçük müdahale olmamıştır'' dedi. 
     TRT-2'de NATO Zirvesi'ni değerlendiren Atalay, Türkiye'nin zirveyi yüz akıyla tamamladığını ve dış dünyaya karşı büyük bir başarı gösterdiğini belirtti. Atalay, Dışişleri Bakanlığı, Basın Yayın ve Enformasyon Genel Müdürlüğü, TRT ve Anadolu Ajansı'na başarılı çalışmalarından dolayı teşekkür etti. 
     Türkiye'nin zirvede organizasyon gücünü de gösterdiğini vurgulayan Atalay, basın mensuplarının da her gün üç dilde yayınlanan bültenler ve en iyi şekilde hazırlanan ortamlarda görev yaptığını, zirve sırasında basından önemli bir şikayet gelmediğini söyledi. 
     
     ''İTİBARI ZEDELEYECEK ŞEYLERE MÜSAADE ETMEYİZ'' 
     Programda Başkan Bush'un Galatasaray Üniversitesi'ndeki konuşmasının ardından ABD'li korumalar tarafından kendisinin avuçlarının kontrol edildiği yönündeki haberlere ilişkin de açıklamalarda bulunan Atalay, ''Bu konuda ilk gün de soruldu, cevapladım. Buna rağmen bazı basın yayın organlarında bu tür haberler devam etti. Türkiye'nin yüz akıyla, onurla çıktığı bir zirveden sonra ona hafif gölge düşürücü haberler yayılmasını arzu edenler de mi var Bu tür şeyler de insanın aklına geliyor'' diye konuştu. 
     Türkiye'nin itibarının her geçen gün yükseldiğini ve NATO Zirvesi'nden sonra daha da arttığını belirten Atalay, ''Biz, Türkiye'nin itibarını zedeleyecek şeylere müsaade etmeyiz. Tepki gösterecek bir şey olsa anında tepki gösteririz'' dedi. 
     
     ''GÖRÜNTÜLERDEN KENDİLERİNCE YORUM YAPIYORLAR'' 
     Konuyu bireysel bir kaygıyla değil, gerçeklerin vatandaşlar tarafından iyi bilinmesi için tüm boyutlarıyla anlattığını dile getiren Atalay, şöyle konuştu 
     ''Burada sanki Türkiye'nin onuru gözetilmiyor gibi imalar da var. Bizim toplantıyla bu uluslararası ilişkilerde en fazla gözettiğimiz, Türkiye'nin onurudur. Hepimize düşen, her Türk vatandaşına, basın kesimine de düşen budur. 
     Bu olaya gelince bildiğiniz gibi eşimle birlikte Başkan Bush ve eşine refakatçi konumundaydık. Ankara'da karşılama, uğurlama, diğer programlarda bulunduk. O gün o konuşmaya da ben o konumumla gitmek istedim. Hatta bakan arkadaşlarıma da dedim, bizim katılmamız uygun olur, diye... Yoksa başka yoğunluğumuz da vardı o gün ve o şekilde oraya gittik. Gerek Sayın Bush'larla buradaki karşılama, uğurlama, Anıtkabir, hiçbirinde ne korumalardan, ne de Amerikalılar'dan olumsuz bir şey görmedik. Aksine, Sayın Bush ve eşi çok sempatik, daima iltifatkardı ve hep teşekkür ettiler. Galatasaray Üniversitesi'ndeki Sayın Bush'un konuşması zaten NATO Zirvesi dışındaydı. ABD Büyükelçiliği ile Galatasaray Üniversitesi'nin bir programıydı. Oraya gittiğimizde beni dış kapıda arabadan indiğimde bir görevli bayan karşıladı. En küçük bir kontrol olmamıştır. Konuşmanın olduğu yere kadar refakat ettiler.'' 
     
     ''KUYRUĞA GİRME YOK'' 
     Oturma düzeninde kendisine protokolün en ön sırasında yer verildiğini kaydeden Atalay, şöyle devam etti 
     ''Yanıma da daha sonra eşiyle beraber gelen Bayan Bush oturdu. Onun yanında ABD'nin Ankara Büyükelçisi, bakanlar... O şekilde konuşmayı izledik. Konuşma bittikten sonra Sayın Bush, ön sıralardakilerin elini sıkarak ayrılmak istedi. Bizler de ayağa kalktık ve önümüzden geçerken el sıktı. Orada Sayın Bush'un elini sıkmak için kuyruğa girme, öyle sıralanma yok. Konuşmacı konuşmasını bitirdi ve herkesin elini sırayla sıktı, geçti. Orada bizim fark ettiğimiz veya bize yansıyan en küçük müdahale olmamıştır. 
     Biz o sırada iki bakan arkadaşımızla konuşmanın kısa bir değerlendirmesini yapıyorduk. Abdülkadir Bey ve Sayın Ali Babacan'la... O sırada elini sıktık ve ayrıldık. Daha sonra böyle haberler falan... Tespit edilen bazı görüntülerden kendilerince yorum yapıyorlar, ama yanlış ve gerçek dışı bir yorum. Burada bir haksızlık var. Böyle çok başarılı geçen, hepimizin çok koşturduğumuz, emek verdiğimiz, Türk vatandaşlarının gurur duyduğu böyle bir olayda ayrıntılarda bir şeyler bularak olumsuz bir şey çıkarırım gibi düşüncelerle böyle yayın doğrusu üzücü.'' 
     
</TEXT>
</DOC>
