<DOC>
<DOCNO> 277518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur09.html </URL>
<DATE> 2004/10/05/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Hastanede 'sapık' paniği 
</HEADLINE>
<TEXT>

     Soner KOCAER ANTALYA, DHA 
ANTALYA Devlet Hastanesi'ndeki Kanser Tarama ve Eğitim Merkezi'ne geceyarısı giren, burada yemek yiyip, sigara içen kimliği belirlenemeyen bir kişi, burada kadın görevliye yönelik cinsel içerikli mektup bıraktı. 
     Önceki gece eğitim merkezine giren kimliği belirsiz bir kişi, hemşire ve doktorlara ait yiyecekleri yedikten sonra Bahar' marka sigara içti. Bütün oda ve çekmeceleri karıştıran kişi, doktorların reçete yazdığı k ağıtların arkasına, merkezde çalışan kadın görevlilere yönelik "Sizi seviyorum, bacaklarınız çok güzel'' gibi ifadelerin bulunduğu cinsel içerikli mektup bıraktı. Aynı kişi, yanında getirdiği mini radyoyu da burada unuttu. 
     Yaklaşık 1 ay önce Kanser Tarama ve Eğitim Merkezi giriş kapısının yedek anahtarının kaybolduğu ancak, kilidin değiştirilmediğini belirten görevliler, "Merkezde çalışanların tamamı bayan. Bu kişi buraya girip yemek yemiş, sigara içmiş ve el radyosuyla müzik dinleyip gitmiş ve bize de sapıkca mektup yazmış'' diye konuştu. 
     Sapık paniği' yaşayan doktor ve hemşireler, polisi arayarak yardım istedi. Gelen ekipler hastanede inceleme yaparken, kimliği belirsiz bu kişinin tüm odaların anahtarını alarak, hepsini kilitlediği belirlendi. Parmak izi çalışması yapan polis, olayla ilgili inceleme başlattı. 
     
</TEXT>
</DOC>
