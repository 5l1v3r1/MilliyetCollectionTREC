<DOC>
<DOCNO> 269289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/ekonomi/aeko.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski TL bir yıl tedavülde olacak 
</HEADLINE>
<TEXT>


Türkiye, 1 Ocak 2005 tarihinden itibaren Yeni Türk Lirası'na geçiyor. Bu tarihten sonra tüm hesaplar YTL'ye göre yapılacak. Ancak eski TL, YTL ile birlikte bir yıl boyunca tedavülde kalacak 

Kadife Şahin 

5083 Sayılı Yeni Türk Lirasına İlişkin Kanunun birinci maddesi uyarınca, Türkiye Cumhuriyeti'nin para birimi, 1 Ocak 2005 tarihinden geçerli olmak üzere Yeni Türk Lirası YTL , Yeni Türk Lirası'nın alt birimi ise Yeni Kuruş YKr olacak. 
1 Ocak 2005 tarihinden itibaren Yeni Lira'ya YTL geçecek olan Türkiye'de tüm kayıtlı işlemler, bu tarih itibariyle YTL'ye göre düzenlenecek. Ancak, eski TL, bir yıl boyunca YTL ile birlikte tedavülde olacak. 
Örneğin 1 Ocak 2005 tarihinde hesapları YTL'ye göre düzenlenen banka müşterisi ATM'den para çektiğinde makinadan eski TL de alabilir, yeni TL de. Bankalar, Merkez Bankası'nın piyasaya YTL vermesi oranında yeni para miktarlarını artıracaklar. 

Bir milyon TL 1 YTL 
Merkez Bankası, bir yıl içinde eski TL'yi tamamen piyasadan çekecek. Eski TL'nin yüzde 80 oranında Ocak ayında piyasadan çekilmesi bekleniyor. Bu yıl Kurban Bayramı'nın Ocak ayına denk gelmesi ve memur maaş ödemelerinin de ayın 15'inde yapılması nedeniyle Merkez Bankası'nın nakit değişimini önemli oranda bu ayda yapması bekleniyor. 
Yeni liraya geçişle birlikte artması beklenen bozuk para oranının ise yüzde 5'e olması tahmin ediliyor. Kanunun ikinci maddesi uyarınca, Türk Lirası değerler, Yeni TL'ye dönüştürülecek. Türk Lirası değerler, Yeni Türk Lirası'na dönüştürülürken, bir milyon Türk Lirası 1.000.000.-TL bir Yeni Türk Lirası'na 1 YTL eşit olacak. Bir Yeni Türk Lirası YTL ise 100 Yeni Kuruşa YKr eşit olacak. 
YTL banknotlar, 1, 5, 10, 20, 50 ve 100 YTL ve madeni paralar ise 1, 5, 10, 25, 50 Yeni Kuruş ve 1 Yeni Lira olacak. 
Kanun gereğince idari işlemlerde, yargı kararlarında, her türlü hukuki muamelelerde, kıymetli evrak ve hukuki sonuç doğuran diğer belgeler ile ödeme ve değişim araçlarında Türk Lirası'na yapılan bütün atıflar, değişim oranı esas alınarak, Yeni Türk Lirası'na yapılmış sayılacak. 

10 yıllık süre boyunca TL'yi Merkez Bankası şubeleri alacak - Eski Türk Lirası'nı kim alacak Halen tedavülde olan banknotlar bir yıl boyunca Yeni Türk Lirası ile birlikte kullanılacak. Eski TL 1 Ocak 2006'ten itibaren 10 yıllık zamanaşımı boyunca Merkez Bankası şubelerince kabul edilecek. MB şubelerinin olmadığı yerlerde Ziraat Bankası şubelerine başvurulacak. 

- Banka hesap numaraları ve cüzdanlar değişecek mi YTL'ye geçildiğinde banka hesap numaralarında herhangi bir değişiklik olmayacak ve müşteri hesap cüzdanları değiştirilmeyecek. 1 Ocak 2005'ten itibaren hesaplardaki tutarlar ve hesap hareketleri YTL olarak gösterilecek. 

- YTL'nin faiz ve getirilere etkisi olacak mı YTL'ye geçişin mevduat, bireysel ve ticari krediler, kredi kartı ve Hazine bonosu ve devlet tahvili gibi yatırım araçlarının faiz ve getirileri üzerinde olumlu veya olumsuz bir etkisinin olmaması bekleniyor. 

- Ücret ve komisyon tarifeleri değişecek mi Bankalar, 4077 sayılı Tüketicinin Korunması Hakkında Kanunun 12'nci maddesi gereği her türlü ücret, masraf ve komisyon tarifelerini 2005 yılı boyunca hem TL hem de YTL üzerinden ayrı ayrı göstermek zorundalar. 

- YTL ile rakamlarda yuvarlama nasıl olacak 1 Ocak 2005 itibariyle TL değerler kanunda belirtilen yuvarlama esasları çerçevesinde YTL'ye dönüştürülecek. 5,000 TL altındaki değerler dikkate alınmayacak sıfır kabul edilecek , 5,000 TL ve üzerindeki değerler 1 YKr olarak kabul edilecek. Örneğin, 123,625,001 TL 123.63 YTL 123 Yeni TL ve 63 Yeni Kuruş , 123,625,000 TL 123.63 YTL, 123,625,128 TL 123.63 YTL, 123,624,998 TL 123.62 YTL olacak. 

- Döviz kurları YTL ile nasıl hesaplanacak Döviz kurları, noktadan sonra 5 basamak olacak şekilde düzenlenecek. Merkez Bankası tarafından açıklanan bir listede şu örnekler yeralıyor. 
Örnek 
Döviz cinsi Döviz alış Döviz satış 
1 ABD Doları 1.4260 YTL 1.4329 YTL 
1 EURO 1.7724 YTL 1.7811 YTL 
1 İsveç Kronu 0.19418 YTL 0.19621 YTL 

- Çek ve senet işlemleri nasıl olacak 1 Ocak 2005'ten önce TL olarak düzenlenmiş çekler bu tarihden sonra ibraz edildiğinde YTL'ye çevrilerek ödenecek. Çekler, 1 Ocak 2005'ten sonra Bankalararası Takas Odalarında da YTL'ye çevrilmiş olarak işlem görecek. 

- EFT, havale ve diğer işlemler ne olacak 1 Ocak 2005'ten itibaren EFT ve havale gibi bankacılık işlemleri bu tarihten ileri tarihli ve TL olarak verilen emirler, 1 Ocak 2005'te YTL'ye dönüştürülecek ve işlem YTL olarak yapılacak. İleri tarihli işlemler için banka müşterisinin herhangi bir işlem yapmasına gerek yok. 

- Kredi kartı ekstreleri ne olacak 2004'te kesilen ancak ödemesi 2005'te yapılacak olan kredi kartı ekstrelerinin asgari tutar ve toplam tutarları ekstrelerde hem TL hem de YTL karşılıkları ile birlikte gösterilecek. Kazanılan puanlar YTL'ye çevrilecek. 

- TL kredi sözleşmeleri yeniden düzenlenecek mi TL kredilerin risk ve limitleri 1 Ocak 2005 itibariyle YTL'ye dönüştürülecek. Bu dönüşüm işlemi herhangi bir faiz, komisyon, masraf, vergi, resim, harç ödemesi yaratmayacak. Kanun, kredi sözleşmelerinin YTL cinsinden yeniden düzenlenmesini gerekli görmüyor. 

- Detaylı bilgi nereden alınır YTL ilgili detaylı açıklamalar Türkiye Cumhuriyeti Merkez Bankası'nın web adresi www.tcmb.gov.tr ve www.ytl.gen.tr adreslerinden alınabilir. 


</TEXT>
</DOC>
