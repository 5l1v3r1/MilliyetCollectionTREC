<DOC>
<DOCNO> 277457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko33.html </URL>
<DATE> 2004/10/05/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Petrol fiyatları 51 dolar sınırında... 
</HEADLINE>
<TEXT>

     Girdiği hızlı yükseliş trendiyle uluslararası borsalarda geçen haftaki rekorlarını geride bırakan petrol fiyatları, 51 dolar sınırına yaklaştı. 
     New York Borsası'nda güne 49.91 dolardan başlayan ABD hafif petrolünün varili 50.91 dolara kadar yükseldi. Bu seviyeden biraz gevşeyen fiyatlar 50.68 dolarda dengelendi. 
     Londra Borsası'nda işlem gören Brent petrolü de borsa tarihinin en yüksek noktası olan 47.15 dolara çıktıktan sonra 46.86 dolara kadar geriledi. 
     Enerji piyasası analistleri, Irak ve Batı Afrika'nın istikrar kazanamaması yanında Çin ve Hindistan'dan kaynaklanan hızlı talebin de etkisiyle önümüzdeki birkaç hafta içinde petrol fiyatlarının gücünü koruyacağını belirtiyor. 
     ''ABD hafif petrolü bir süre daha 40-50 dolar bandında hareket eder'' diyen Londra merkezli Energy Intelligence Group Baş Temsilcisi Axel Busch, ''Irak'ta ya da Suudi Arabistan'da meydana gelebilecek bir saldırı, bu aralığın daha da yükselmesine yol açar'' diye konuştu. 
     Petrol fiyatlarının güçlü yukarı hareketinde bir diğer etkenin ise düşük sülfürlü hafif petrolde yaşanan arz yetersizliği olduğu belirtiliyor. 
     İvan Kasırgası'nın ardından ABD'nin petrol üretiminin hala eski seviyesine ulaşamadığı kaydedilirken günlük üretim eksikliğinin 480 bin varil seviyesinde bulunduğu bildiriliyor. 
     Danışmanlık şirketi PIRA Energy'nin hesaplamalarına göre ABD'de İvan Kasırgası nedeniyle yaşanan üretim kısıntısı 40 milyon varile ulaştı. 
     Yarın açıklanması beklenen ABD'nin haftalık ticari petrol stokları, piyasaların önümüzdeki günlerdeki hareketinde etkili olacak. 

     
</TEXT>
</DOC>
