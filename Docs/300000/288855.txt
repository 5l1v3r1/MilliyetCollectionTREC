<DOC>
<DOCNO> 288855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/ekonomi/eko02.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçe gelirlerinin yüzde 78'i 10 ilden toplandı 
</HEADLINE>
<TEXT>


Bu yılın ilk 10 ayında toplanan bütçe gelirinin yüzde 78'i olan 68.1 katrilyon lira İstanbul, Kocaeli, Ankara ve İzmir'in başını çektiği 10 ilden toplandı 

ANKARA ANKA 

Devletin bu yılın ilk 10 aylık döneminde tahsil ettiği 87.8 katrilyon liralık bütçe gelirinin yüzde 78'ini oluşturan 68.1 katrilyon liralık bölümü, başını İstanbul, Kocaeli, Ankara ve İzmir'in çektiği 10 ilden toplandı. Bu illerin bütçe harcamalarından aldığı pay ise yüzde 14 düzeyinde kaldı. 
Maliye Bakanlığı verilerine göre İstanbul 33 katrilyon lirayla, Türkiye'deki toplam bütçe gelirlerinin yüzde 38'ini tek başına topladı. Kocaeli ise 12.3 katrilyon lirayla toplam bütçe gelirleri tahsilatının yüzde 14'ünü sağladı. Ankara 9.9 katrilyon liralık bütçe geliriyle toplam gelirlerin yüzde 11.3'ünü sağlarken, İzmir 7 katrilyon lirayla yüzde 8.1 oranında pay aldı. 
Devlet, toplam bütçe gelirlerinin yüzde 78'ini topladığı ilk 10 ile bütçe harcamalarının sadece yüzde 14'ünü ayırdı. Toplam harcamalardan sadece yüzde 3.4 oranında pay alan İstanbul'a bütçeden yapılan harcama bu ilden sağlanan gelirin yüzde 11.4'ü düzeyinde kaldı. İlk 10 ayda bütçeden İstanbul'a 3.7 katrilyonluk harcama yapıldı. 
Bütçeden Kocaeli'ye yapılan harcama ise 681 trilyon ile bu ilden yapılan tahsilatin yüzde 5.6'sı oldu. Ankara, hükümet merkezi olma avantajıyla bütçe harcamalarından yüzde 4.8 oranında pay aldı. 


</TEXT>
</DOC>
