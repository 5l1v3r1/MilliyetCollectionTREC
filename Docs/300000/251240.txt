<DOC>
<DOCNO> 251240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/soneko03.html </URL>
<DATE> 2004/06/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Geçen yıl meydana gelen iş kazalarında 76 bin 811 işçi öldü 
</HEADLINE>
<TEXT>

     Türkiye'de yılda yaklaşık 75 bin iş kazası meydana geliyor. 
     Çalışma ve Sosyal Güvenlik Bakanı Murat Başesgioğlu, DYP Denizli Milletvekili Ümmet Kandoğan'ın iş kazalarına ilişkin soru önergesini yanıtladı. 
     Bakan Başesgioğlu'nun verdiği bilgiye göre, 2003 yılında 76 bin 668 iş kazası ve 440 meslek hastalığı meydana geldi. 1596 sigortalı, iş kazası ve meslek hastalığı sonucu sürekli işgöremezlik durumuna düştü ve 811 sigortalı öldü. 2002 ve 2003 yıllarında toplam 149 bin 12 iş kazası, 1041 meslek hastalığı belirlendi. Sürekli işgöremez duruma düşenlerin sayısı 3683, ölenlerin sayısı ise 1689 oldu. 
     SSK ve ILO istatistiklerine göre, yılda yaklaşık 75 bin iş kazasının meydana geldiği Türkiye'de iş kazası ve meslek hastalığı olaylarında bir önceki yıla göre yüzde 4, ölüm olaylarında ise yüzde 12 oranında azalma meydana geldi. 
     Bakan Başesgioğlu, 15 Ocak 2004 tarihinde uygulamaya başlanan ve Avrupa Birliği nezdinde yürütülen ''Türkiye'de İş Sağlığı ve Güvenliğinin Desteklenmesi'' projesinin halen sürdüğünü bildirdi. 2 yıl boyunca uygulanacak olan proje, tüm sosyal taraflar, üniversiteler ve sivil toplum örgütlerinin kapsamlı eğitim programlarına katılımına olanak sağlayacak. Bu programlarla ülke çapında iş sağlığı ve güvenliği konusunda bilinçlendirme çalışmalarının hızlanacağını kaydeden Bakan Başesgioğlu, ''Proje, bakanlığımızın en önemli hedeflerinden olan iş kazaları ve meslek hastalıklarının en aza indirgenmesi çalışmalarına büyük katkı sağlayacaktır'' dedi. 
     
</TEXT>
</DOC>
