<DOC>
<DOCNO> 289889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo27.html </URL>
<DATE> 2004/11/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Ziya Doğan Karara saygılıyım ama ben hakeme ulan demedim 
</HEADLINE>
<TEXT>

     Trabzonspor Teknik Direktörü Ziya Doğan, Futbol Federasyonu Profesyonel Futbol Disiplin Kurulu PFDK tarafından kendisine verilen cezaya saygılı olduğunu, ancak hakeme karşı ulan diye bir sözcük kullanmadığını söyledi. 
     Ziya Doğan, A.A muhabirine yaptığı açıklamada, kendisinin oyuncusunu sahadan çıkarmak için saha içine girdiğini belirterek, ''Hakeme karşı herhangi birşey söylemedim. Hele hakeme karşı ulan diye kelime asla kullanmadım'' dedi. 
     Doğan, karara saygılı olduğunu da vurgulayarak, ''Karar değil, söylemediğim birşeyin söylendi gibi gösterilmesi beni çok üzdü'' diye konuştu. 
     Ziya Doğan'a PFDK tarafından, 7 Kasım Pazar günü Ankara 19 Mayıs Stadı'nda Ankaragücü ile yaptıkları maçta, ''hakeme yönelik centilmenliğe aykırı hareketi'' nedeniyle ceza verilmişti. 
     Doğan, Trabzonspor'un 20 Kasım Cumartesi günü Fenerbahçe ile yapılacak lig maçında takımın başında sahaya çıkamayacak. 
     
</TEXT>
</DOC>
