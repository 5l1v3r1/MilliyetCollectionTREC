<DOC>
<DOCNO> 264046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sondun03.html </URL>
<DATE> 2004/08/17/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
New York farelere karşı savaşını kazanamadı 
</HEADLINE>
<TEXT>

     Michael Bloomberg'in başkanlığındaki New York Belediyesi'nin son bir yıldır yürüttüğü mücadele programına rağmen, şehirdeki fare sayısının rahatsız edici düzeylere çıktığı ve bu konudaki şikayetlerin yüzde 8 arttığı belirtildi. 
     New York Daily News gazetesinin haberine göre, 2003 yazından bu yana farelerle ilgili şikayetler yüzde 8 artarken, bu şikayetlerin 2002 yazına göre yüzde 40'lık artış kaydettiği belirtildi. 
     Belediyenin sağlık birimi, son bir yıldır verilen mücadele sayesinde bazı mahallelerde bu konuda bir iyileşme sağlandığını açıkladı. 
     Özellikle New York'un Bronx semtinde fare sayısının ciddi boyutlara ulaştığı kaydedilirken, bu semtte farelere yönelik şikayetlerin Manhattan'dan 4, Brooklyn'den ise 8 kat fazla olduğu ifade edildi. 
     Haberde, Belediye Başkanı Bloomberg'in farelere karşı savaşının geçtiğimiz yıl 14 Ağustos'ta başladığı ve bu mücadele için 12 milyon dolarlık bir bütçe ayrıldığı belirtildi. 
     Haberde, farelerle yaşamaktan başka seçenekleri olmayan insanların bu konuda artık espri üretmeye başladığı ifade edildi. 
     Bu esprilerden en fazla tutanınsa Harlem'de dev bir afiş üzerine yazılı olan ''Bir fare de siz evlat edinin'' olduğu belirtildi. 
     
</TEXT>
</DOC>
