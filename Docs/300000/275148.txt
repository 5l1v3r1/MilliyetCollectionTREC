<DOC>
<DOCNO> 275148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonyas01.html </URL>
<DATE> 2004/09/26/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Yılan dolu araba kaza yapınca... 
</HEADLINE>
<TEXT>

     İsveç'te, başkent Stockholm'deki ''Sürüngenler Fuarı''na katılmak isteyen bir İsveçli, aralarında çok zehirli Mısır kobra yılanının da bulunduğu değişik türdeki 100 yılanı yerleştirdiği arabasıyla kaza yaptı. 
     Yılanların bulunduğu arabaya İsveç'in güneyindeki Kalmar'a yakın Oskarsham'da arkadan başka bir araba çarpıp kaçtı. Kaza sonrası, özel bölümlerinden çıkan zehirli yılanların etrafa dağıldığı belirtildi. 
     İsveç televizyonunun yayınladığı haberde, aracın şoförünün, yılanları büyük bir uğraş sonunda tek tek toplayıp yeniden arabasına yerleştirdiği bildirildi. 
     Kaza ile ilgili konuşan, yılanlar konusunda uzman Jonas Wahlström, havanın soğuk olmasından dolayı yılanların çok hızlı hareket edip etrafa yayılamadıklarını söyledi. 
     
</TEXT>
</DOC>
