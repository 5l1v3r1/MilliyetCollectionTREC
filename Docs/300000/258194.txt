<DOC>
<DOCNO> 258194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun13.html </URL>
<DATE> 2004/07/26/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Her eve terörle mücadele broşürü... 
</HEADLINE>
<TEXT>

     İngiltere'de hükümetin başlattığı, 8 milyon sterlin bütçeli terörle mücadele kampanyası çerçevesinde hazırlanan ve tavsiyeler içeren broşürün ülkedeki her eve gönderilmeye başlandığı açıklandı. 
     Radyo ve TV kanallarında teröre karşı hayati tavsiyeler içeren duyuruların yayınlanmasına da bugünden itibaren başlanacak. 
     Hükümet tarafından güvenlik birimlerine hazırlatılan 22 sayfalık broşürde, acil bir saldırı durumunda aranacak telefon numaraları, acil durumlarda evlerde bulundurulması gereken yiyecek ve diğer gereksinimler gibi bilgiler bulunuyor. 
     İçişleri Bakanlığı yetkilileri, terör saldırısı durumunda halkın ne yapacağına dair pratik bilgiler beklediğinin tespit edilmesinden dolayı böyle bir broşür hazırlatıldığını açıkladı. 
     Bakanlık sözcüsü, ''Broşürün hazırlatılması ve radyo ile TV reklamlarına başlanması, tehdidin artmış olmasından değil, kamuoyunun bilgilenme isteğinden kaynaklanmıştır'' dedi. 
     BBC'de yapılan yorumda da bugün başlayan kampanyanın, İngiltere'de bugüne kadarki en büyük bilgilendirme ve uyarı kampanyası olduğu belirtildi. 
     BBC, bugün postalanmaya başlayan terörle mücadele broşüründe halka, ''Saldırı anında hemen evinize gidin, orada kalın, TV ve radyolar aracılığıyla size verilecek tavsiyelere uyun'' denildiğine dikkat çekti. 
     İçişleri Bakanı David Blunkett, İngiltere'de yaklaşık 25 milyon adet bastırılıp dağıtılacak broşürün sadece terör değil, su baskını ve benzeri doğal afetler için de hazırlık niteliği taşıdığını bildirdi. 
     
</TEXT>
</DOC>
