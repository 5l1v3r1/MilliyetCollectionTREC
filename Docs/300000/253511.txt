<DOC>
<DOCNO> 253511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun07.html </URL>
<DATE> 2004/07/07/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Gözaltına alınınca üzerindeki bombayı karakolda patlattı 5 ölü 
</HEADLINE>
<TEXT>

     Sri Lanka'nın başkenti Colombo'da, şüpheli hareketleri nedeniyle gözaltına alınan kadının kendini karakolda havaya uçurduğu belirtildi. 
     Polis, kentin işlek bir bölgesinde intihar saldırısı düzenleyebileceği şüphesiyle gözaltına alınan kadının, karakolda kendini havaya uçurduğunu, 5 kişinin öldüğünu, 11 kişinin yaralandığını bildirdi. 
     Kadının kimliği henüz açıklanmadı. 
     Sri Lanka'daki iç savaşta Tamil Elam Kurtuluş Kaplanları örgütü intihar saldırıları düzenliyordu, ancak yapılan ateşkes çatışmaları durdurmuştu. Bununla birlikte, ordu ve örgüt arasında mart ayından bu yana yaşanan ihtilaf gerginliği tırmandırmıştı. 
     
     HEDEF TARIM BAKANI 

     Sri Lanka'nın başkenti Colombo'da gözaltına alındıktan sonra karakolda kendini havaya uçuran kadının, Tamil Elam Kurtuluş Kaplanları örgütüne üye olduğu ve Tarım Bakanı'nı hedef aldığı bildirildi. 
     Polis sözcüsü Rienzie Perera, şüpheli hareketleri üzerine gözaltına alınan kadının, Tarım Bakanı Dougmas Devananda'ya suikast planladığını, karakolda kendini havaya uçurması üzerine 4 polisin öldüğünü kaydetti. 
     Hükümetle örgüt arasında 2 yıldır hassas konumdaki ateşkesi tehdit eden olayda 7 kişinin de yaralandığını belirten Perera, kadının, Tarım Bakanı ve aynı zamanda ılımlı Tamil Elam Halkın Demokratik Partisi liderliğini yapan Devananda'nın bürosuna girmeye çalışırken durdurulduğunu belirtti. 
     Perera, sorgulanmak üzere karakola götürülen kadının elbisesindeki şişkinliği fark eden polislerin bomba uzmanlarını çağırdığını, ancak uzmanlar gelmeden kadının vücudundaki patlayıcıları patlattığını kaydetti. 
     Patlamada yaralanan 7 kişiden 3'ünün sivil olduğu bildirildi. 
     Karakolun Amerikan Büyükelçiliği ve İngiltere Yüksek Komisyonu'nun karşısında yer aldığı belirtildi. Devananda'nın bürosunun karakola yakın olduğu, ancak patlama sırasında bürosunda olmadığı kaydedildi. 
     
</TEXT>
</DOC>
