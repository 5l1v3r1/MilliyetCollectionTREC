<DOC>
<DOCNO> 287137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy07.html </URL>
<DATE> 2004/11/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
"Müzakere sürecinde AB'nin tutumu rahatsızlık yaratabilir" 
</HEADLINE>
<TEXT>

     Çek Cumhuriyeti'nin AB Komiseri Pavel Telicka, Avrupa Birliği'ne tam üyelik için müzakere sürecinde AB tarafının tutumunun rahatsızlık yaratabileceğine dikkat çekerek, ''Kimsenin Türkiye'yi köşeye sıkıştırmak gibi bir niyeti yok. Gerçekten ihtiyaç duyduğunuz konulara odaklanın'' dedi. 
     Ekonomi ve Dış Politika Forumu'nun EDP Avrupa Dış Politika Merkezi CAPS ile birlikte hazırladığı, ''Modern Türkiye'nin Avrupa Dönüşümü'' başlıklı projenin raporlarının tartışılması amacıyla düzenlenen ''Türkiye-AB Müzakere Süreci, Stratejileri ve Sorunları'' başlıklı konferans, Boğaziçi Üniversitesi Rektörlük binasında başladı. 
     Konferansın açılışında konuşan Boğaziçi Üniversitesi BÜ Rektörü Prof. Dr. Ayşe Sosyal, Türkiye'nin önünde kendisini bekleyen bir maraton olduğunu, bundan başarılı bir sonuç elde edebilmek için zihinsel bir hazırlık gerektiğini söyledi. 
     Türkiye'de toplumun farklı kesimlerinden insanların AB'ye üyeliği desteklediğini, ama diğer ülkelerin tecrübeleri gözönüne alındığında, müzakere sürecinde bu desteğin kaybolabileceğine işaret eden Prof. Dr. Soysal, bu nedenle teknik bir hazırlık gerektiğini, bu desteğin de sivil toplum kuruluşları ve üniversiteler tarafından sağlanması gerektiğini kaydetti. 
     Prof. Dr. Sosyal, ''Bugün sunulan rapor, bu görev için önemli bir rol oynamaktadır'' dedi. 
     -KEMAL DERVİŞ- Raporu hazırlayanlardan Avrupa Konvansiyonu Üyesi CHP Milletvekili Kemal Derviş de, projede Avrupa Birliği'ndeki önemli araştırmacılarla birlikte çalıştıklarını belirterek, projenin kitabının İngilizce olarak basıldığını, Türkçe basımının da yakında tamamlanacağını söyledi. 
     Derviş, ''Bence AB çabamız çok önemli bir aşamada. Ama en önemli aşamaya 17 Aralık'tan sonra geleceğiz. Önümüzdeki süreç zorlu olacak. Sabırlı olmamız, mücadele etmemiz gerekecek. Ama hiçbir zaman hedefin tam üyelik olduğunu unutmamalıyız'' dedi. 
     
     MÜZAKERELERİN NİTELİĞİ 
     Açılış konuşmalarının ardından ''Siyasal Sorunlar ve Müzakerelerin Niteliği'' konulu panele geçildi. 
     Panelde konuşan Çek Cumhuriyeti'nin AB komiseri Pavel Telicka, ülkesinin müzakere sürecinde yaşadığı deneyimlerden örnekler vererek, Türkiye'ye tavsiyelerde bulundu. 
     İlk hedefin tam üyelik olduğunun asla unutulmaması gerektiğini vurgulayan Telicka, sürecin açık uçlu olması konusuna da değinerek, müzakere kelimesinin özünde bu anlamı barındırdığını kaydetti. 
     Telicka, ''Açık uçlu ama diğer aday ülkelerle eşit şartlarda bir müzakere olmalı. Tabii zor bir süreç olacak'' dedi. 
     Müzakere sürecinin uzamasıyla kamuoyunun azminin kaybolabileceğine de işaret eden Telicka, bu nedenle kamuoyu oluşturma çalışmalarının önemli olduğunu anlattı. 
     Telicka, müzakere yapılan ülke Türkiye gibi büyük bir ülke olsa da, bu süreçte yönlendiricinin AB olduğunun unutulmaması gerektiğini, bu süreçte ayrıca müzakere delegasyonunun sayıca büyüklüğünün değil, farklı bakış açılarını yansıtan ama AB üyeliğine odaklanmış iyi bir ekibe ihtiyaç bulunduğunu kaydetti. 
     Müzakerelerde, Güney Kıbrıs'ın tanınması meselesinin gündeme gelebileceğini de hatırlatan Telicka, ''AB içinde çoğunluk görüşüne göre, bu müzakerelerin başlaması için ek şart olarak getirilemez . Ama mevzuatın taranması süreci sonuna doğru bu Türkiye'nin ele alması gereken bir konu olacaktır'' dedi. 
     Telicka, müzakere sürecinde AB tarafının tutumunun müzakereci ülkede rahatsızlık yaratabileceğini de hatırlatarak, ''Şunu unutmamak gerekir. Düşman değiliz. Hepimiz aynı amaç için çalışıyoruz. Masanın karşı tarafında birçok kez bu süreci yaşamış insanlar var. Bunu unutmayın. Kimsenin ekstra zorluk çıkarmak gibi, Türkiye'yi köşeye sıkıştırmak gibi bir niyeti yok. Gerçekten ihtiyaç duyduğunuz konulara odaklanın'' diye konuştu. 
     
     ''AB'NİN, GÜNEY KIBRIS ÜZERİNE SİYASİ BASKI KURMASI LAZIM'' 
     Ekonomi ve Dış Politika Forumu Koordinasyon Kurulu Üyesi ve projeyi hazırlayan isimlerden Sinan Ülgen de, dış politika ve güvenlik politikası konusunun Türkiye ve AB arasında çok önemli sinerji yaratabilecek bir konu olduğunu anlattı. 
     Eğer AB kendi geleceğini ciddi bir dış politika aktörü olarak görüyorsa, bu konuda Türkiye'nin AB'ye getireceği çok katkı bulunduğunu anlatan Ülgen, ''AB bu konuda ne kadar iddialı olmak istiyorsa, Türkiye AB'ye o kadar imkan sağlayacaktır. Ayrıca Türkiye'nin üyeliği AB'nin temsil ettiğini iddia ettiği değerlerin aslında evrensel değerler olduğunu kanıtlamasına da imkan verecektir. Çünkü Türkiye de, bu değerleri kabul etmiş bir ülkedir'' diye konuştu. 
     Müzakere sürecinde Türkiye'ye Kıbrıs konusunda barışa ek bir katkı getirmesinin talep edilmesinin ciddi sonuçları olabileceğini, çünkü Türkiye'nin referandumda da görüldüğü gibi barış sürecinde elinden geleni yaptığını söyleyen Ülgen, ''AB'nin bugüne kadar yapmadığı şekilde Güney Kıbrıs'ın üzerinde siyasi bir baskı kurması lazım. Türkiye sürece katkıda bulunabilir. Ama aynı katkı Güney Kıbrıs'tan da istenmelidir'' dedi. 
     
</TEXT>
</DOC>
