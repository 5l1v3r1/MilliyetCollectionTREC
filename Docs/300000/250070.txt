<DOC>
<DOCNO> 250070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonyas08.html </URL>
<DATE> 2004/06/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yarım milyon kadın, hamilelik ya da doğum yüzünden ölüyor 
</HEADLINE>
<TEXT>

     Dünyada yılda yarım milyondan fazla kadının, ya gebelik sırasında ya da doğum sonrasında çıkan komplikasyonlar yüzünden öldüğü bildirildi. 
     BM Nüfus Fonu yetkilisi Profesör Gita Sen, yoksul ülkelerdeki sağlık koşullarının yetersizliğinin, bu kadar kadının ölmesinde esas etken olduğunu belirtti. 
     Prof. Sen, ''Her yıl yarım milyondan fazla kadın can veriyor. Bu korkunç bir rakam. 18 milyon kadın da doğum ya da gebelik nedeniyle ya sakat kalıyor ya da çeşitli hastalıklara yakalanıyor'' dedi. 
     Cenevre'de basın toplantısı yapan Sen, 1994 yılında Kahire'de yapılan uluslararası nüfus ve kalkınma konferansından bu yana anne ölümlerinin önlenmesi alanında hiçbir gelişme kaydedilememesinin üzücü olduğunu vurguladı. 
     BM yetkilisi, ''Aslında bu ölümlerin büyük bölümü önlenebilir. Yoksul ülkelerde yaşayan kadınların yüzde 40'ı tıbbi yardım almadan doğuruyor'' dedi ve 15-19 yaşlarındaki genç kadınlar arasındaki ölüm oranının, 20 ila 24 yaşlarındaki kadınlardan iki kat fazla olduğunu belirtti. Yetkili, dünyada yılda 46 milyon kürtajın yaklaşık yarısının da sağlıksız şartlarda yapıldığını söyledi. 

     
</TEXT>
</DOC>
