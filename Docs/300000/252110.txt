<DOC>
<DOCNO> 252110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun22.html </URL>
<DATE> 2004/07/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Cumhurbaşkanı Köhler Çocuk olmadan Almanya'nın geleceği de olmaz 
</HEADLINE>
<TEXT>

     Almanya'nın yeni Cumhurbaşkanı Horst Köhler, bugün federal mecliste Bundestag düzenlenen törenle yemin ederek görevine resmen başladı. 
     Federal Meclis Başkanı Wolfgang Thierse'nin açılışını yaptığı Meclis ve Federal Eyalet Temsilcileri Meclisi'nin Bundesrat ortak oturumuna, Cumhurbaşkanlığı görevini devreden Johannes Rau ve eşi Christina Rau ile yeni Cumhurbaşkanı Horst Köhler ve eşi Eva Köhler birlikte geldi. 
     Thierse, ortak oturumun açılışında yaptığı konuşmada, Rau'ya 5 yıllık görev süresi için Almanya adına teşekkür ederek, kendisinin çok zor bir dönemde görev yaptığını söyledi. 
     Rau'nun, hiçbir zaman söylemek istediklerini gizlemediğini belirten Thierse, Rau'nun çok çalışkan bir cumhurbaşkanı olduğunu, görev süresince 900 yurtiçi ve yurtdışı ziyaretinde bulunduğunu, yaklaşık 700 konuşma yaptığını ve vatandaşlara binlerce mektup yazdığını kaydetti. 
     Thierse, Rau'nun eşi Christina Rau'ya da teşekkür ederek, kendine özgü tarzıyla mütevazi şekilde eşine destek olduğunu ve çok sayıda yardım kuruluşuna destek sağladığını hatırlattı. 
     Thierse, Köhler'e de yeni görevinde başarılar diledi. 
     Federal Eyalet Temsilcileri Meclisi Dönem Başkanı Dieter Althaus da Rau ile eşi Christina'nın çalışmalarını takdir eden bir konuşma yaptı ve kendilerine çalışmalarından dolayı teşekkür etti. 
     Althaus, Köhler'in de çok önemli mevkilerde bulunduğuna işaret ederek, cumhurbaşkanı olarak görevini en iyi şekilde yerine getirebilecek bir kişi olduğunu belirtti. 
     
     İŞSİZLİK EN BÜYÜK SORUN 
     Rau da yaptığı konuşmada, toplum içinde dayanışmanın önemini vurgulayarak, ''İşsizlik en büyük sorunlardan biri. Bunun azaltılması için yoğun çaba harcamamız gerekir. Ancak daha da büyük sorun insanlarımıza toplum içinde bir yer verememek. Bu nedenle dayanışma şart. Dayanışma güçlünün ve imkanları iyi olan kişilerin, zayıflara yardım etmesi demektir'' dedi. 
     Rau, başta eşi Christina Rau olmak üzere kendisine çalışmalarında yardımcı olan herkese teşekkür ederek, ''Çoğunluk toplumunun haklarını korurken, ülkemizdeki azınlıkların da seslerini çıkarmalarına yardımcı olmaya çalıştım'' diye konuştu. 
     Konuşmasından sonra tüm milletvekilleri, delegeler ve yabancı davetliler Rau'yu ayakta alkışlarken, Rau'nun gözlerinin dolduğu dikkatlerden kaçmadı. 
     
     KAYBEDECEK TEK YIL YOK 
     Rau'nun konuşmasından sonra yemin eden Köhler, Almanya'da yeniliklerin yapılması gerekliliğini vurgulayarak, ''Hükümet tarafından reformlar yapılması için hazırlanan Ajanda 2010'u doğru yönde atılmış bir adım olarak görüyorum. Ancak bunun kararlılıkla uygulanması gerekir. Almanya'nın yenilenmesi için kaybedecek tek yıl yok'' dedi. 
     Almanya'da partiler arasında ve toplum içinde de daha yapıcı uzlaşmalara ihtiyaç olduğunu belirten Köhler, göç yasası hakkında Uzlaşma Komisyonu'nda varılan anlaşmadan da mutluluk duyduğunu söyledi. 
     Toplum içinde bazı bölünmelerin yaşandığını ve uyum konusunda başarılı olunamadığı için, ''paralel toplumların oluşma tehlikesi'' yaşandığını ifade eden Köhler, ''Almanya'da bazı ekonomik sorunlar var, ancak buna rağmen dünya nüfusunun 4'te 3'ünden daha iyi yaşadığımızı hiçbir zaman unutmamamız gerekir'' diye konuştu. 
     AB ülkeleri ile ilişkilerin geliştirilmesine büyük önem verdiğini ve bu nedenle ilk yurtdışı gezilerini Polonya ve Fransa'ya yapacağını kaydeden Köhler, fakir ülkelere, özellikle Afrika'ya daha fazla yardım yapılması için de çaba harcayacağını söyledi. 
     Köhler, ''Nereye gidileceği bilinirse zorlu yolculuklara da katlanılır. Hedefimizin ne olduğunu vatandaşlara daha iyi anlatmamız lazım. Hedefimiz, fikirlerin üretildiği, herkese istihdam sağlandığı ve sıkı şekilde çalışan bir ülke haline gelmek. Ancak önemli olan fikirlerin uygulanabilmesi. Önemli bazı fikirler bizde ortaya çıkıyor, ancak başka ülkeler tarafından geliştiriliyor'' dedi. 
     ABD ile ilişkilerin önemini de vurgulayan Köhler, ''Amerikalılar bizim özgürlük içinde yaşamamızı sağladılar. Bunu hiçbir zaman unutmamamız lazım. Hata yapmış olabilirler. Bizler de hatalar yaptık, ancak ben Amerika'yı hala özgürlüğün kaynağı olarak görüyorum'' diye konuştu. 
     
     ÇOCUK OLMADAN... 
     Eğitimin ve ailenin önemine de değinen Köhler, ''Çocuk olmadan Almanya'nın geleceği de olamaz. Kadın-erkek eşitliğinin de çok doğal olduğu bir ülke olmamız lazım'' dedi. 
     Görevini devreden Rau ve eşine çalışmalarından dolayı teşekkür eden Köhler, ''Fikirlerime katılmayanlar için de şunu söylemek istiyorum henüz son söz söylenmedi'' diyerek espri yaptı. 
     Federal meclisteki ortak oturum, Köhler'in yaptığı konuşmadan sonra Alman Milli Marşı'nın okunmasından sonra sona erdi. 
     Öte yandan, Köhler, Alman 1. televizyonu ARD'ye yaptığı açıklamada, Alman halkını değişiklikler yapmaya cesaretlendirmek istediğini belirterek, ''Bazı şeyleri değiştirmemiz lazım. Bunu yaptığımız zaman herkesin durumunu düzeltme şansımız var. Karamsar olmamız için bir neden olduğunu sanmıyorum'' diye konuştu. 
     Federal Almanya Cumhuriyeti'nin 9. Cumhurbaşkanı olan Horst Köhler, Federal Eyalet Temsilcileri Meclisi'nde çoğunluğa sahip muhalefet partilerinin adayı olarak, 23 Mayıs'ta federal mecliste yapılan cumhurbaşkanlığı seçiminde iktidar partilerinin adayı Gesine Schwan'a karşı kazanmıştı. 
     
</TEXT>
</DOC>
