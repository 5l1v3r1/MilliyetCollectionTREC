<DOC>
<DOCNO> 268194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonspo05.html </URL>
<DATE> 2004/09/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Şahin UNIVERSIADE 2005, ilerideki organizasyonlarda referans olacak 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, gelecek yıl İzmir'de yapılacak Dünya Üniversite Yaz Spor Oyunları'nin UNIVERSIADE 2005 , Türkiye'nin ileride üstleneceği uluslararası boyuttaki birçok organizasyona referans olacağını söyledi. 
     Mehmet Ali Şahin, UNIVERSIADE 2005 için yapılan çalışmaları yerinde incelemek üzere Gençlik ve Spor Genel Müdürü Mehmet Atalay ile birlikte İzmir'e geldi. 
     Şahin, Kent Arşiv ve Müzesi'nde İzmir Valisi Yusuf Ziya Göksu, İzmir Büyükşehir Belediye Başkanı Aziz Kocaoğlu, Üniversiteler Spor Federasyonu Başkanı Prof.Dr.Kemal Tamer ve yetkililerle kahvaltı yaptı. 
     Kent Arşiv ve Müzesi'ni gezen Şahin, daha sonra İzmir Valiliği'ne geçti. Burada gazetecilere açıklamada bulunan Şahin, şöyle konuştu 
     ''İzmir, her konuda öncü il olmuştur. Akdeniz Oyunları da 1971'de İzmir'de yapılmıştı. UNIVERSIADE 2005'e de İzmir sahip olmuş ve bayrak merhum belediye başkanı Ahmet Piriştina'ya verilmişti. Kuşkusuz devlette süreklilik esastır. Bu konuyla ilgili Gençlik ve Spor Genel Müdürlüğü ve belediye arasında protokol imzalandı. Organizasyondan başarıyla çıkmak için uzun süredir çalışıyorlar. Çalışmaları yakınen izliyorum. Protokol çercevesinde belediye ve Gençlik ve Spor Genel Müdürlüğü'ne görevler yüklendi. Bu protokol, bağlandığı gibi devam ediyor. Eğer aksamalar ve gecikmeler varsa, bunları çok kısa sürede telafi ederek yetiştirmek durumundayız.'' 
     
     OLİMPİYAT DÜZENLEME 
     Yunanistan'da 28. Yaz Olimpiyat Oyunları'na katıldığını ve olimpiyat düzenlemenin zorluklarını gördüğünü anlatan Şahin, konuşmasını şöyle sürdürdü 
     ''Olimpiyat düzenleme, bir kente verilmiş olabilir. Orada olimpiyatlar, o ülkenin itibarı konusunda çok önemlidir. Spordan sorumlu Devlet Bakanı olarak konuyu ve çalışmaları yakınen takip etme görevim vardır. O nedenle buradayım. Gelecek yıl İzmir'de yapılacak UNIVERSIADE 2005, Türkiye'nin ileride üstlenebileceği, uluslararası boyuttaki birçok organizasyonun da referansı olacaktır. 
     Olimpiyat düzenlenmesi sırasında zorluklar yaşanabileceğini de belirten Şahin, ''Bu zorluklara, karşılıklı fedakarlıklara katlanmak zorundayız. Fedakarlıklarla, geleceğe yönelik önemli kazanımlara sahip oluruz'' dedi. 
     
     ORGANİZASYON HAZIRLIKLARI SÜRÜYOR 
     Vali Göksu ise UNIVERSIADE 2005'in belediyeyle başlatılan çalışmalarının, bakanlığın ve kamu kurumlarının desteğiyle büyük aşamaya geldiğini kaydetti. 
     Cumhuriyet tarihinin en büyük ödeneğini Gençlik ve Spor Genel Müdürlüğü'nün bütçesinden aldıklarını dile getiren Göksu, ''İzmir İl Özel İdaresi olarak, 3 spor salonu yaptık. 5 tane daha yapıyoruz. Belediyenin sorumlu olduğu oyunları, 59. hükümetin desteğiyle yüzümüzün akıyla yapacağız'' diye konuştu. 
     Göksu, Şahin'e Tarihi Vilayet Konağı'nın rölyefini sundu. 
     
</TEXT>
</DOC>
