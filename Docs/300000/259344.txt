<DOC>
<DOCNO> 259344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonspo16.html </URL>
<DATE> 2004/07/30/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Trabzonspor antrenmanında gerginlik... 
</HEADLINE>
<TEXT>

     Avrupa Şampiyonlar Ligi 2. ön eleme turunda 4 Ağustos Çarşamba günü sahasında Letonya'nın Skonto Riga takımıyla rövanş maçında karşılaşacak olan Trabzonspor'da, maçın hazırlıkları gergin başladı. 
     Mehmet Ali Yılmaz Tesisleri'nde bu sabah gerçekleştirilen antremanda basın mensupları, ilk olarak teknik direktör Ziya Doğan'dan izin alarak, her zamanki bulundukları yerden ayrıldı ve sahanın diğer kenarında güneşten etkilenmeyen ve ters ışığın olmadığı bölgeye geçti. 
     Basın mensuplarının büyük çoğunluğu serin yere geçerken, 2 gazeteci izin istenilen yere geçmeyip eski yerden de ayrılarak bu bölgeye yakın olan kapının önünden antrenmanı izledi. 
     Bu arada 2 gazetecinin gruptan ayrılmasına sinirlenen teknik direktör Doğan, izni isteyen gazeteciye bağırarak, ''Sen olayı organize edemiyorsun. Dışarı çık'' dedi. Bunun üzerine ilk 15 dakikası tamamlanan antremanı izleyen 10 gazeteci, Ziya Doğan'ın sinirli davranışlarına tepki göstererek, antrenman sahasını terk etti. 
     Gazeteciler, daha sonra sahanın arkasındaki yerden çekim yapmadan idmanı izledi ve idman bitiminden sonra tesislerden ayrıldı. 
     Gazeteciler tesislerden ayrılırken kulübe gelen kulüp başkanı Atay Aktuğ, basın mensuplarının olayı anlatması üzerine, ''Olumlu karşılayın'' dedi. 
     Antremana, sakatlığı bulunan Erdinç dışındaki tüm futbolcular katıldı. 

     
</TEXT>
</DOC>
