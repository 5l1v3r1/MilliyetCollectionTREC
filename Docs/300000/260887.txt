<DOC>
<DOCNO> 260887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo45.html </URL>
<DATE> 2004/08/05/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Beşiktaşlı futbolcular 'başlangıç' için konuştu... 
</HEADLINE>
<TEXT>

     Beşiktaşlı futbolcular Veysel Cihan ve Ahmet Yıldırım, Malatyaspor maçını kazanarak yeni sezona iyi bir başlangıç yapmak istedikleri belirtti. 
     Beşiktaş'ın resmi internet sitesine açıklamalarda bulunan futbolculardan Veysel, iyi bir hazırlık dönemi geçirdiklerini belirterek, ''Yeni bir sezona başlıyoruz. Tabii başlangıçlar her zaman çok önemlidir. Malatyaspor maçı da çok zor geçecek. Önemli olan bizim oyunumuzu sahaya ne kadar yansıtabileceğimiz. Rakibimize kendi oyunumuzu kabul ettirirsek, oradan istediğimiz sonuçla dönebiliriz'' dedi. 
     Ligdeki takımların güçlerinin birbirine çok yakın olduğunu anlatan Veysel Cihan, daha çok isteyip, daha çok mücadele ederek Malatyaspor maçını kazanacaklarını düşündüğünü ifade etti. 
     Tecrübeli oyunculardan Ahmet Yıldırım ise Malatyaspor'un geçen sezon büyük bir çıkış yaptığını hatırlatarak, şöyle dedi 
     ''Bu sezona da Aykut Kocaman gibi çok iyi bir hocayla başlıyorlar. Kadrolarına yeni takviyeler yaparak, oldukça güçlendiler. Aykut hocanın çalıştırdığı takımlar ligin ilk 10-12 haftası çok üst düzeyde ve tempolu futbol oynuyorlar. Onun için bu karşılaşma çok zor geçecek. Biz rakibin gücünü biliyoruz. Takım olarak lige iyi bir başlangıç yapmak istiyoruz. Çünkü lige ne kadar iyi başlangıç yaparsanız, genelde öyle devam edersiniz. Biz de bunun bilincindeyiz.'' Kadrolarına bu sezon katılan arkadaşlarla birlikte çok derin ve güçlü bir ekip olduklarını belirten Ahmet, ''Elimizden geleni yaparak, Beşiktaş'ı hak ettiği başarılara ulaştırmayı amaçlıyoruz'' açıklamasını yaptı. 
     
</TEXT>
</DOC>
