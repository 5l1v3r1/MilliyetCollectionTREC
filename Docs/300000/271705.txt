<DOC>
<DOCNO> 271705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy14.html </URL>
<DATE> 2004/09/14/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Arınç'ta İsrail Hükümeti'ne tepki 
</HEADLINE>
<TEXT>

     TBMM Başkanı Bülent Arınç, İsrail'in, Filistin-Türkiye Parlamentolararası Dostluk Grubu üyesi iki parlamenterin Türkiye'ye gelmek üzere Ramallah'tan çıkışına izin vermemesine tepki gösterdi. İsrail'in tavrını ''TBMM'ye gösterilen nezaketsiz bir tavır'' olarak nitelendiren Arınç, ''Eminim Hükümetimiz bu tutum karşısında gereken tavrı gösterecektir'' dedi. 
     TBMM Başkanı Arınç, Filistin Türkiye Parlamentolararası Dostluk Grubu'nu kabul etti. Türkiye-Filistin Parlamentolararası Dostluk Grubu Başkanı Hüseyin Tanrıverdi ile Filistin'in Ankara Büyükelçisi Fuad Yasin'in eşlik ettiği grubun ziyaretinden duyduğu memnuniyeti dile getiren Arınç, ''Burası hepinizin evidir. Dostlarınızın, kardeşlerinizin arasına hoşgeldiniz'' dedi. Arınç, Dostluk Grubu Başkanı Şerif Maşaal ile Gazze Milletvekili Rafet El Naccar'ın İsrail'in izin vermemesi nedeniyle Türkiye'ye gelememesinden üzüntü duyduğunu söyledi. 
     İsrail'in iki milletvekiline izin vermemesinin Şaron Hükümeti'nin barışa ve barışçı devletlere karşı gösterdiği tavrın üzücü bir örneği olduğunu bildiren Arınç, şunları ifade etti 
     ''Parlamentolar halkları temsil etmektedir. Dostluk gruplarının çalışmaları savaşı değil, barışı destekleyen çalışmalardır. TBMM dünyanın 73 ülkesi ile dostluk grubuna sahiptir ve ilk defa böyle bir davranışı İsrail Hükümeti göstermiştir. Eminim hükümetimiz meclisimize gösterilen bu nezaketsiz tutum karşısında gereken tavrı gösterecektir. Ben Meclis'in Başkanı olarak İsrail Hükümeti'nin bu tavrını Meclisimize gösterilmiş nezaketsiz bir tavır olarak algılıyorum.'' 
     
     ''FİLİSTİN SORUNU İNSANLIĞIN VİCDANIDIR'' 
     Filistin'de yaşananların siyasi bir olay olmaktan çıkarak tek taraflı bir drama dönüştüğünü belirten Arınç, ''Mazlum Filistin halkının karşı karşıya bulunduğu olaylar hepimizi derinden üzmektedir. Filistin sorunu insanlığın vicdanıdır. Kanayan bir vicdanla insanlık huzura eremez'' dedi. 
     Bu sorunun çözümünün sadece İslam dünyasının değil, insanlığın borcu olduğunu kaydeden Arınç, bölgeye barış gelmedikçe dünyanın barışa ulaşamayacağını söyledi. 
     Arınç, son olayların herkesi üzdüğünü bildirdiği konuşmasında, ''İsrail hem Türkiye'nin eleştirilerine üzüldüğünü söylüyor hem de Türkiye'nin barış girişimlerine sırtını dönüyor'' diye konuştu. İsrail halkının da barış istediğini belirten Arınç, ancak Şaron Hükümeti'nin, ne halkının ne de BM'nin isteklerine uymadığını ifade etti. 
     Türkiye'nin bölgede barış ve huzur isteyen bir ülke olarak bu duruma seyirci kalamayacağını bildiren Arınç, Türkiye'nin barışçı çözüme ulaşmak için her türlü desteğe hazır olduğunu belirtti. TBMM Başkanı Arınç, tümü çabalara ve isteklere karşın Şaron Hükümeti'nin dünyanın son ''Utanç Duvarı''nı inşa ettirdiğini söyledi. 
     Dostluk Grubu adına konuşan Cemal Al Hındı Türkiye'nin Filistin sorununa karşı gösterdiği duyarlılığa teşekkür etti. Al Hındı konuşmasında Türkiye'de bulunmaktan duydukları memnuniyeti de dile getirdi. 
     
</TEXT>
</DOC>
