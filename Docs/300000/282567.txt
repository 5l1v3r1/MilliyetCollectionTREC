<DOC>
<DOCNO> 282567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonyas05.html </URL>
<DATE> 2004/10/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Büyük buluş .. Hastalık nedeni olan genler belirlendi 
</HEADLINE>
<TEXT>

     Yücel DÖNMEZ CHICAGO, DHA 

ROCHE bilim adamları, hastalığa neden olan genleri, yeni bir hesaplama yöntemiyle kesin ve kısa sürede bulduklarını açıkladı. Fareler üzerinde yapılan araştırmanın insanlarda meydana gelen hastalıkların oluşmasına da ışık tutacağı belirtildi. 
     Fareler ile benzerlik gösteren insan genlerinin, süper metod' ile yeni terapi ve ilaç şansı doğurabileceği ileri sürüldü. Uzmanlar, insanlardaki genetik faktörlerin ve genler üzerinde meydana gelen farklı özelliklerin, hangi hastalıkları doğurabileceğinin, yeni hesaplama metodu ile kısa sürede tesbit edilebileceğine açıkladı. Yeni metodun halen kullanılan metoda göre bin kat daha kesin ve hızlı olduğu kaydedildi. 
     Bilim adamı Gary Peltz, tıpta çığır açabilecek buluşun, farelerde hastalıklara neden olan gen farklılıkları ve genlerdeki özellikler ile ilgili bilgileri sağlayabildiğine değindi. Uzmanlar, bu şekilde insanlarda benzerlik gösteren gen farklılıkları ve genlerdeki özelliklere ulaşılarak, meydana gelebilecek hastalıkları kesin ve süratli olarak önlemeye çalışacaklarını ifade etti. 
     Roche bilim adamları 2001 yılında yeni metodu, farelerde gen analizleri için kullanarak, lokal kromozonlar üzerinde farklı özellikleri sağlayan nedenleri araştırdı. İlk denemelerde yüzlerce gen üzerinde istatistiki bir çalışma sergilemek durumunda kalan bilim adamları, yeni hesaplama metodu ile, hastalık nedeni olabilen tek geni kesin olarak hedef alabiliyor. 
     Yeni metodun bilim adamlarına, araştırma sonuçlarına süratli ulaşabilme açısından, aylar ve hatta yıllar kazandırabileceği kaydedildi. İnsan gen modelleri üzerinde de kullanılabilen farelerdeki genetik harita, ilk kez Roche.com' web sitesinden bilim adamlarının dikkatine sunuldu. 
     
</TEXT>
</DOC>
