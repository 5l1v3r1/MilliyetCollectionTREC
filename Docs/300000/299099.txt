<DOC>
<DOCNO> 299099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun33.html </URL>
<DATE> 2004/12/20/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
AB-Microsoft çekişmesinde karar yarın veriliyor 
</HEADLINE>
<TEXT>

     Sıtkı Uluç bildiriyor 

Avrupa Adalet Divanı'nın, AB Komisyonu ile Microsoft şirketi arasındaki hukuk savaşına ilişkin kararını yarın açıklayacağı bildirildi. 
     Haksız rekabet yöntemleri nedeniyle suçladığı Amerikan bilgisayar ve bilgi işlem şirketi Microsoft'a karşı tavır alan AB Komisyonu, şirketin bilgisayar ve bilgi işlem alanında tekel sahibi olduğu ve haksız rekabette bulunduğu görüşüyle 5 yıl süren soruşturma yaptı. 
     AB üyesi ülkelerin uzmanları, Microsoft'un rekabet kurallarını ihlal ettiği görüşünde birleşti. 
     ''Windows'' ve ''Media Player'' gibi programlarla tekel oluşturan ve rakiplerine alternatif sunmayan Microsoft'tan tavır değiştirmesini isteyen AB, şirketin Windows ve diğer programları hakkında rakip şirketlere daha fazla bilgi vermesini ve bu programlara uyumlu farklı programlar üretilmesine olanak tanımasını savunuyor. 
     AB Komisyonu, bu taleplerine olumlu yanıt alamayınca, geçen Mart ayında, Avrupa pazarında haksız rekabet yöntemleri nedeniyle suçladığı Amerikan bilgisayar ve bilgi işlem şirketi Microsoft'a 497 milyon euro ceza verdi. 
     Microsoft, geçen Haziran ayında, Avrupa Adalet Divanı'na resmen başvurarak, bu karara itiraz etti. 
     Lüksemburg'da bulunan Adalet Divanı, ''AB Komisyonu kararının iptalini'' isteyen Microsoft'un bu başvurusuna ilişkin kararını yarın açıklayacak. 
     
</TEXT>
</DOC>
