<DOC>
<DOCNO> 298667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/yasam/yas03.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fabrikatörün eşi 1 haftadır kayıp 
</HEADLINE>
<TEXT>


'Alışverişe gidiyorum' diyerek evden ayrılan fabrikatör Aydınlıyurt'un eşi Gönül Aydınlıyurt'tan tam 1 haftadır hiçbir haber alınamıyor 

GÜLAY FIRAT İstanbul 

Silivrili fabrikatör Kemal Aydınlıyurt'un, "Alışverişe gidiyorum" diyerek evden ayrılan 39 yıllık eşi Gönül Aydınlıyurt'tan 1 haftadır haber alınamıyor. 
Gönül Aydınlıyurt, geçen cuma 14.15 sıralarında kız kardeşine ve hizmetçisine, "Önce kuyumcuya sonra markete uğrayacağım, yarım saate kadar dönerim" diyerek 34 GH 468 plakalı lacivert Rover marka otomobiliyle villasından ayrıldı. Ancak, o günden sonra kendisinden bir daha haber alınamadı. 

Kaçırılma ihtimali 
Aile bireyleri, Gönül Aydınlıyurt'un 16 Aralık'ta arkadaşları ile yapacağı günü takvime işaretlemesine dayanarak, kaçırıldığını söylüyor. Annesini gece gündüz aradıklarını belirten Mutlu Aydınlıyurt şunları söyledi 
"Polisin yaptığı araştırmalarda, annemin evden çıktıktan sonra söylediği yerlere gittiğini öğrendik. Ancak, sonrası muamma. Ne polis çözebildi, ne de biz. Kaçırılmış olma ihtimali üzerinde duruluyor. Annemin yaşadığına inanıyoruz. Annemi çok merak ediyoruz, bizim için hayat 10 Aralık'tan sonra sanki durdu." 


</TEXT>
</DOC>
