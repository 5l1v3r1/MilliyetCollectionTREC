<DOC>
<DOCNO> 298363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/guncel/axgun01.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da montlu eğitim 
</HEADLINE>
<TEXT>


İstanbul Üniversitesi'nin Beyazıt ve Avcılar'daki 2 binasında kaloriferlerin yanmaması yüzünden, öğrenciler sınıflarda montlarıyla derse katılıyor 

BURCUM DEVREZ İstanbul 

İstanbul Üniversitesi Fen - Edebiyat Fakültesi ile Teknik Bilimler Meslek Yüksekokulu öğrencileri, başlarında bereler, üstlerinde montlarıyla derslere giriyor. Ders aralarında da kantin önünde uzun çay kuyrukları oluşturuyorlar. Kaloriferler yanmadığı için soğuktan üşüyen öğrencilerin tek tesellisi ders aralarında içtikleri az da olsa içlerini ısıtacak bir bardak çay. Sanat Tarihi Bölümü 2. sınıf öğrencisi Hande Alkan, geçen yıl da kaloriferlerde sorun olduğunu ve yanmadığını belirterek şunları söyledi "Hep aynı sorunu yaşadık, yaşıyoruz. Kaloriferler yansa bile sınıflarda montla oturmak zorunda kalıyoruz. Çünkü petekler ancak kendini ısıtabiliyor." 

'Eylem günü yandı' 
İngiliz Dili ve Edebiyatı Bölümü öğrencisi Nilgün Karasu da, imza toplayıp eylem yaptıklarını, sadece eylem günü kaloriferlerin yandığını belirtti. Avcılar kampusundaki Teknik Bilimler Meslek Yüksekokulu'nun da kaloriferleri arızalı. Burada da bazı petekler çok az yanıyor. Öğrenciler de bu peteklerin etrafına toplanarak ısınmaya çalışıyor. 


</TEXT>
</DOC>
