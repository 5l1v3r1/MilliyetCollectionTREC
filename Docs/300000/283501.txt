<DOC>
<DOCNO> 283501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonspo21.html </URL>
<DATE> 2004/10/26/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Denizlispor Yerimizi korumak için Samsunspor'u yenmeliyiz... 
</HEADLINE>
<TEXT>

     Denizlispor Basın Sözcüsü Osman Vural Yapıcı, puan cetvelindeki yerlerini korumak için Samsunspor karşılaşmasından galibiyetle ayrılmak zorunda olduklarını söyledi. 
     Yapıcı, düzenlediği basın toplantısında, Çaykur Rizespor maçında kötü bir oyun sergilememelerine karşın sahadan puansız ayrıldıklarını, bunun telafisi için yenilgiyi unutup Samsunspor maçına odaklandıklarını belirtti. 
     Puan cetvelinin 5 ve 6. sıralarını paylaşan 2 takımı karşı karşıya getirecek karşılaşmada 3 puandan başka düşünceleri olmadığını vurgulayan Yapıcı, ''Klasmanda üst basamaklara yükselmek, en azından bulunduğumuz yeri korumak istiyoruz. Bunun için de Samsunspor'u yenmeliyiz'' dedi. 
     
     DEFANSA ELEŞTİRİ 
     Denizlispor'un geçen sezona göre daha az gol atıp, daha çok gol yediğinin hatırlatılması üzerine Yapıcı, ''Gol yemeden atmak istiyoruz. Golü erken yememiz durumunda, mecburen oyun planı hücuma yönelik olarak değişiyor. Defansımızın göbeğinde yer alan futbolcular ağır olduğundan, süratli forvetler karşısında zorlanıyoruz. Bu nedenle de pozisyonlar veriyoruz'' diye konuştu. 
     Denizlispor'un geçen sezon deplasmanda başarılı sonuçlar alan bir takım olarak dikkati çektiğini de hatırlatan Yapıcı, rakip takımın teknik direktörlerinin Denizlispor'u iyi etüt etmek için izlediğini veya izlettiğini, buna göre önlemler aldığını sözlerine ekledi. 
     Öte yandan, yeşil-siyahlı takımda bir günlük tatilin ardından Samsunspor maçının hazırlıklarına başladı. Futbolcular, ilk çalışmayı Atatürk Stadı'nda teknik direktör Giray Bulak yönetiminde yaptı. 
     
</TEXT>
</DOC>
