<DOC>
<DOCNO> 296634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur06.html </URL>
<DATE> 2004/12/10/ </DATE>
<TIME> 02.18 </TIME>
<AUTHOR>  </AUTHOR>
<HEADLINE>
Hayat kadınına sıcak çay işkencesi 
</HEADLINE>
<TEXT>

     Neşet KARADAĞ DHA 

ADANA'da 48 yaşındaki hayat kadını S.A.'yı, aldığı mobilyanın borcunu ödemediği iddiasıyla çırılçıplak soyup dövdükten sonra üzerine sıcak çay döküp, sigara söndürerek işkence yaptıkları iddia edilen 5'i tutuklu 8 kişiden 6'sı, 3'er yıl 9'ar ay ağır hapis cezasına mahkum edildi. Sanıklardan 2'si ise beraat etti. 
     Adana Sosyal Evleri'nde bir süre çalışan S.A., 1999'da Mehmet Özen'e ait Özen Ticaret'ten 2.5 milyar liralık mobilya satın aldı. İddiaya göre, 3 yıl geçmesine karşın borcunu ödememesi üzerine S.A.'ya 6.5 milyar liralık senet imzalattırıldı. Borcunu ödememekte direnen S.A.'yı 5 ay önce Hacı Nebi Ulum ve Vedat Köse kaçırarak Kozan yolu üzerindeki Özen Ticaret'e götürdü. Hayat kadını, depoya indirilip bıçaklandı, yumrukla dişi kırıldı, çırılçıplak soyulup üzerine sıcak çay döküldükten sonra, vücudunda sigara söndürülerek işkence yapıldı. 
     İhbar üzerine S.A.'yı yaralı halde bulan polis, hayat kadınına işkence yaptığı iddia edilen 47 yaşındaki Vedat Köse, 34 yaşındaki Hacı Nebi Ulum, 24 yaşındaki Murat Akbaş, 20 yaşındaki Murat Dalgıç, 41 yaşındaki Eyüp Yaramış, 55 yaşındaki Mehmet Özen, 24 yaşındaki İsmail Özen ve 25 yaşındaki Serkan Kanatlı'yı yakaladı. 
     Haklarında hürriyeti tahdit suçundan 14'er yıla kadar hapis cezası istemiyle dava açılan tutuklu sanıklar Köse, Ulum, Akbaş, Dalgıç ve Mehmet Özen ile tutuksuz sanıklar Yaramış, Özen ve Kanatlı Adana 5'inci Ağır Ceza Mahkemesi'nde karar duruşmasına çıktı. S.A.'ya mobilya alırken kefil olduğunu söyleyen Vedat Köse, "Borcunu ödemediği için bir iki tokat attım. İşyerinde de yüzüne bardaktaki çayı fırlattım. Ama, isabet etmedi'' dedi. Dalgıç ise, S.A.'yı bacağından bıçakladığını söylerken, diğer sanıklar ise olayla ilgilerinin olmadığını öne sürdü. Duruşmaya katılmayan S.A. ise, daha önceki duruşmada, "Tecavüz ettiler. Vücudumda sigara söndürüp, sıcak çayı üzerime döküp beni öldü diye bıraktılar'' diye ifade vererek sanıklardan şikayetçi olmuştu. 
     Mahkeme heyeti, İsmail Özen ile Kanatlı'nın beraatıne karar verirken diğer sanıkları ise 3'er yıl 9'ar ay ağır hapis cezasına mahkum etti. 

     
</TEXT>
</DOC>
