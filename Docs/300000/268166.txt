<DOC>
<DOCNO> 268166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko45.html </URL>
<DATE> 2004/09/01/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Merit Antique Otel faaliyetlerini durdurdu... 
</HEADLINE>
<TEXT>

     Laleli'de 5 yıldızlı otel olarak Laleli Otelcilik, Yatırım, Turizm ve Ticaret A.Ş. LOYTAŞ tarafından işletilen Türk Hava Kurumu'na THK ait Tayyare Apartmanları'nın, tahliye işlemine başlandı. 
     İcra Hakimliği'nin, otelin tahliyesi için yapılan itirazı reddetmesi üzerine, otelin 4. blokunda bulunan ve içinde müşteri bulunmayan odalarındaki eşyalar tahliye edildi. 
     Net Holding Genel Koordinatörü Ceyhun Yağlıcıoğlu, konuya ilişkin gazetecilere yaptığı açıklamada, hukuk sürecinin tamamlandığını ve tahliye işlemlerine bugün itibariyle başladığını bildirdi. 
     THK yetkililerinin tahliyeye ilişkin, özellikle turizme balta vurmamak için gerekli anlayışı gösterdiklerini ifade eden Yağlıcıoğlu, ''Bizim teklifimizi kabul ettiler. Şu anda işlem 4. bloktan itibaren başladı'' dedi. 
     Yağlıcıoğlu, sözleşmeye göre, otel eşyalarının icra memurlarının tayin ettiği yerlere götürüleceğini belirterek, yediemine alınacak bu malların kendilerinin olduğunu ve herşey sonuçlandıktan sonra bunları geri alarak değerlendireceklerini söyledi. 
     Yağlıcıoğlu, ''Otelin faaliyetleri tahliye işlemiyle bugünden itibaren durmuştur'' dedi. 
     Otelin, tahliyenin ardından büyük bir ihtimalle tekrar ihaleye çıkarılacağını belirten Yağlıcıoğlu, Net Grubu'nun bu ihaleye gireceğini bildirdi. 
     Ceyhun Yağlıcıoğlu, ''THK'nın belirlemiş olduğu kira bedelini, muhammen bedeli Net Grubu verdiği takdirde, Net Grubu bu ihale sonucunda terar burayı alma imkanına sahip olabilecektir'' dedi. 
     
     AYIN 6'SINA KADAR ODALAR BOŞALTILACAK 

     Otelin kiracısı LOYTAŞ Genel Müdürü Hüseyin Pekdemir de, yaptığı açıklamada, böyle bir durumla karşılaşabileceklerini tahmin ettiklerini ve bunun üzerine rezervasyonları daraltmaya başlattıklarını söyledi. 
     Pekdemir, buna rağmen otelde 150 civarında odanın dolu olduğunu ifade ederek, ''Bizi anlayışla karşıladılar. Ayın 6'sına kadar bir süre verdiler. Bu sürede içerideki turistleri boşaltacağız. Otele yeni giriş yapmayacağız'' dedi. 
     Oteldeki 250 personelin durumunun ne olacağının sorulması üzerine Pekdemir, bu aşamada belirlenmiş bir durum olmadığını, grubun başka otellerinin de bulunduğunu anımsatarak, bir kısım çalışanı bu otellere kaydıracaklarını açıkladı. 
     Pekdemir, ''Ama hepsini göndermek mümkün değil. Onlar da herhalde işsiz kalacaklar. Yapacak birşey yok. Anlaşmak için çok uğraştık ama çözemedik'' diye konuştu. 
     Daha sonra otelin 4. bloğunda bulunan boş odalardaki eşyalar, kamyonlara yüklendi. 
     Net Grubu'na bağlı eski ismi Ramada, yeni ismiyle Merit Antique Otel, 5 yıldızlı olarak 275 oda ve 550 yatakla hizmet veriyordu. 
     
</TEXT>
</DOC>
