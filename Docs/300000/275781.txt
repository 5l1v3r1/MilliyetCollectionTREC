<DOC>
<DOCNO> 275781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/guncel/axgun02.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahalleli 'genelev' bastı 
</HEADLINE>
<TEXT>


Kadın pazarladıklarını iddia ettikleri çiftin evini basarak linç etmeye kalkan kalabalık, sokakta müşteri kovaladı 

MUSTAFA KURTARAN istanbul 

Esenler'de, 5 katlı bir binanın randevuevi olarak çalıştırıldığını iddia eden vatandaşlar, önce sopalarla müşteri kovaladı, sonra camlarını kırdıkları evi bastı. Kadın pazarladıkları öne sürülen F.D. ve İ.D. çiftini öfkeli kalabalığın elinden polis kurtardı. 

Lakabı 'Hanım Ağa' 
İddiaya göre, Esenler Yüzyıl Mahallesi'nde yaşayan 5 çocuk sahibi D. çifti, 5 katlı apartmanın kendilerine ait 3 katını randevuevi olarak kullanmaya başladı. Önce az sayıda kadını pazarlayan F.D., kısa sürede, üzerinde "Hanım Ağa" yazan kartvizitleriyle lise öğrencilerine kadar ulaştı. Daha sonra apartmanın 4. katını da alan F.D., binanın duvarına tanınması için "Güzellerin güzeli" sözünü yazdı. F.D., mahallelinin uyarısı üzerine yazıyı boyayla kapattı. Ancak evi şaşıran müşteriler, başka evlerin kapısını çalmaya başladı. 
Vatandaşlar bunun üzerine valiliğe başvurdu. Sonuç çıkmayınca 3 gün önce ellerinde sopalarla müşterileri kovalamaya başlayan mahalleli, önceki akşam evi bastı. Evdeki kadınlar kaçarken D. çifti, linçten polisin müdahalesiyle kurtuldu. Polis, F.D. ve İ.D.'yi gözaltına aldı. 
Mahalle sakinlerinden Hatice Ataç, "Pencereden dışarı bakamaz olmuştuk. Alenen fuhuş yapıyorlardı" dedi. 




</TEXT>
</DOC>
