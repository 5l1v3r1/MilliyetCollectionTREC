<DOC>
<DOCNO> 288102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo19.html </URL>
<DATE> 2004/11/11/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Real Sociedad, Kral Kupası'na 2. turda penaltılarla veda etti... 
</HEADLINE>
<TEXT>

     İspanya Kral Kupası'nda 2. tur maçları sonrasında aralarında Real Sociedad'ın da bulunduğu 1. ligden 12 takım elendi. 
     Sürpriz sonuçların alındığı Kral Kupası'nda 1. turda elenen Barcelona, Valencia, Real Zaragoza, Villarreal ve Espanyol'un ardından dün oynanan 2. tur maçlarında Real Sociedad, Deportivo, Racing, Albacete, Levante, Mallorca ve Malaga da kupa dışında kaldı. 
     10 yıl aradan sonra ilk defa Kral Kupası'nda 2. tura çıkan Real Sociedad, 3. lig takımlarından Mirandes ile deplasmanda yaptığı maçı 0-0 tamamlarken, penaltı atışlarında 4-3'lük skorla elendi. Nihat Kahveci'nin kadroda olmadığı maç sonrası açıklama yapan teknik direktör Amorrortu, ''Kupadan elendiğimiz için çok üzgünüm. Özrümüz yok'' dedi. 
     Bu sezon ligde de sıkıntılı günler yaşayan Real Sociedad, 11 puanla 15. sırada yer alıyor. 
     Öte yandan, Real Madrid, Kral Kupası'nda karşılaştığı 2. lig takımlarından Tenerife'i uzatmalarda Solari'nin golüyle 2-1'lik skorla eledi. 
     
</TEXT>
</DOC>
