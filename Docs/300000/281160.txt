<DOC>
<DOCNO> 281160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun13.html </URL>
<DATE> 2004/10/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Schröder'in işsiz kardeşi ilk kez sürekli bir iş buldu 
</HEADLINE>
<TEXT>

     Almanya Başbakanı Gerhard Schröder'in bir süredir işsiz olan kardeşi Lothar Vosseler, ilk kez sürekli bir iş buldu. 
     ''Fly 24'' şirketinin sahibi Ernest Buck, bugüne kadar işsiz olan ve süreli sözleşmelerle para kazanmaya çalışan Vosseler'i ayda brüt 2 bin 400 euro maaşla iş sahibi yaptı. 
     Buck, bu konuda yaptığı açıklamada, ''Vosseler, böylece işsiz olan oğlu ve üvey kızına da destek olabilecek. Görevi, Obernkirchener Stiftsbrot adı verilen ekmeğin üretimini geliştirmek'' dedi. 
     Asıl mesleği kalorifer tamircisi olan Vosseler, daha önce kanalizasyon işçisi, kapıcı ve İspanya'nın Mallorca adasında turist rehberi olarak da görev yapmıştı. 
     Başbakan Schröder ile Vosseler'in annesi olan Erika Vosseler, Schröder'in babası Fritz Schröder'in 2. Dünya Savaşı sırasında Romanya'da ölmesinden sonra Paul Vosseler ile evlenmişti. 
     
</TEXT>
</DOC>
