<DOC>
<DOCNO> 254068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun19.html </URL>
<DATE> 2004/07/09/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Fransa'da ırkçılığa karşı seferberlik... 
</HEADLINE>
<TEXT>

     Fransa'da ırkçılık ve Musevi düşmanlığıyla mücadele için ilgili bakanlıklar arasında kurulan komite, Başbakanlık binasında bugün toplandı. 
     Cumhurbaşkanı Jacques Chirac'ın, dün yaptığı konuşmada, ''Cumhuriyet değerlerini savunmak için ırkçılık ve Musevi düşmanlığıyla kararlı bir biçimde savaşılmasını'' istemesinin ardından toplanan komitenin, bu alanda alınacak önlemleri ayrıntılı bir biçimde gözden geçirdiği bildirildi. 
     Fransa'daki sivil toplum örgütleri ve ırkçılıkla mücadele dernekleri temsilcileri, bugün yaptıkları açıklamalarda, Chirac'ın dünkü konuşmasını büyük memnuniyetle karşıladıklarını belirttiler ve ırkçılıkla mücadele konusunda herkesin seferber olması çağrısında bulundular. 
     Chirac, 2. Dünya Savaşı'nda Nazi işgali sırasında çok sayıda Musevi'yi saklayıp, toplama kamplarına götürülmelerine engel olan Chambon-sur-Lignon isimli köye dün sembolik bir ziyarette bulunmuştu. 
     Fransa Cumhurbaşkanı burada yaptığı konuşmada, son günlerde Müslüman ve Musevi mezarlarına ve okullarına yapılan ırkçı saldırılara atıfta bulunarak, ''Irkçılık ve Musevi düşmanlığı Fransa'yı kirletiyor'' demişti. 
     
</TEXT>
</DOC>
