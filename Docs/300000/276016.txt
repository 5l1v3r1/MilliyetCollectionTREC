<DOC>
<DOCNO> 276016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur23.html </URL>
<DATE> 2004/09/29/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Antalya 40 derece, geçen yılın turist rekoru dün kırıldı 
</HEADLINE>
<TEXT>

     Antalya'da iki günden beri devam eden aşırı sıcak hava ve yüksek orandaki nem, Antalyalıları bunalttı. 
     Meteoroloji Bölge Müdürü Mehmet Arandı, hava sıcaklığının dün en yüksek 40,6 dereceye kadar yükseldiğini, sıcaklığın bugün de 40 dereceyi bulduğunu bildirdi. Arandı, Antalya ve çevresinin Basra alçak basınç merkezinin etkisi altına girdiğini belirterek, şu bilgileri verdi 
     ''Hava sıcaklığı dün 40,6 dereceye kadar yükseldi. Bugün de öğle saatlerinde 38,7 dereceyi bulan sıcaklığın, saat 16.00 civarında 40 dereceye kadar yükselmesini bekliyoruz. Sıcak havayla birlikte nem de çok yüksek. Meltem rüzgarı estiği için nem oranı yüzde 86 mertebesine kadar yükseldi. Bölgede, Basra alçak basınç merkezinin etkisi, hafta sonuna kadar sürecek.'' 
     
     REKORA AZ KALDI 

     Mehmet Arandı, son 10 yılın Eylül ayı ekstrem maksimum sıcaklık değerinin, 1994 yılının Eylül ayında 41,2 derece olarak kayıtlara geçtiğini belirterek, ''Bu yıl da son 10 yıl içindeki ekstrem maksimum sıcaklık değer olarak 40,6 ile 1994 yılının Eylül ayından sonraki ikinci değer yaşanıyor. Antalya'da, eylül ayı itibariyle son 10 yıl içindeki en yüksek ekstrem maksimum sıcaklık derecesine yakın bir sıcaklık yaşanıyor'' dedi. 
     Arandı, Antalyalıların yüzde 86 oranındaki nem yüzünden, hava sıcaklığını ortalama 5 derece daha fazla hissettiklerini sözlerine ekledi. 
     Turist rekoru kırıldı 
     Dün Antalya'ya havayoluyla 28 bin 171 bin turist giriş yaparken, 1-28 Eylül arasında bölgeye gelen turist sayısı 773 bin 974 oldu. 1 Ocak-28 Eylül tarihleri arasında Antalya'ya gelen turist sayısı ise 5 milyon 27 bin 233'e ulaştı. 
     Bu rakamlarla Antalya, geçen yıl gelen yaklaşık 5 milyon turist rakamını, 24 Eylül itibariyle yakalayarak, turist sayısında kendi rekorunu kırmış oldu. Antalya'ya gelen turist sayısı, aylık yüzde 21, yıllık oranda da yüzde 32 artış gösterdi. 
     Yetkililer, yıl sonu itibariyle hedeflenen 6 milyon turist rakamına çok rahat erişilebileceğini Ekim ve Kasım aylarında turistik tesislerdeki doluluk oranlarının sevindirici olduğunu belirttiler. 
     
     HAVAALANINDAN 4 MİLYON 888 BİN TURİST GEÇTİ 

     Antalya Hava Meydanları İşletme Müdürü Osman Serdar, geçen yıl itibariyle Antalya'ya 4 milyon 888 bin turist geldiğini anımsattı. 
     Antalya'nın 5 milyon turist rakamını ilk kez yakaladığını belirten Serdar, ''Antalya turist sayısında kendi rekorlarını kırıyor. Antalya Havaalanı, dün itibariyle 5 milyon 27 bin 233 turist sayısına ulaştı. Antalya alışık olduğu rakamlarda rekor kırmaya devam ediyor. Türkiye'ye gelen her 3 turistten biri Antalya'dan giriş yapıyor'' dedi. 
     Serdar, yıl sonu itibariyle Antalya'ya 6 milyon turistin gelmesinin beklendiğini belirterek, ''6 milyonuncu turisti, Kasım ayının ilk haftasında bekliyoruz. 6 milyonuncu turist için tören düzenleyeceğiz. Yıl sonu itibariyle 6 milyon turisti aşacağız. Rakamlar bunu gösteriyor'' diye konuştu. 

     
</TEXT>
</DOC>
