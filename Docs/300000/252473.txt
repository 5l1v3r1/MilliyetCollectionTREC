<DOC>
<DOCNO> 252473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy29.html </URL>
<DATE> 2004/07/02/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Bayındırlık Bakanı Ağrı'da "Tedbirsizliği kadere sığdırmak olmaz" 
</HEADLINE>
<TEXT>

     Bayındırlık ve İskan Bakanı Zeki Ergezen, Doğubayazıt'taki depremzedelerin bina ve ahırlarının yapımı için para ve projenin hazır olduğunu belirterek, en yakın zamanda çalışmalara başlayacaklarını söyledi. 
     Bakan Ergezen ve Sağlık Bakanı Recep Akdağ, deprem bölgesine gelerek, vatandaşlara başsağlığı ve geçmiş olsun dileklerinde bulundular. Bakan Ergezen yaptığı açıklamada, deprem bölgesinde inceleme yapacaklarını, sorunları yerinde gözlemleyeceklerini ve en kısa sürede yaraları saracaklarını kaydetti. 
     Depremde 18 kişinin ölümüne üzüldüklerini, özellikle ölenlerin çoğunluğunun çocuk olmasının daha da üzüntü verici olduğunu ifade eden Ergezen, başsağlığı dileğinde bulundu. 
     Depremzedelerin yıkılan ve hasar gören ev ve ahırlarının yapımı için projenin ve gerekli paranın hazır olduğunu bildiren Ergezen, şöyle devam etti ''Depremi duyar duymaz bürokrat arkadaşlarla topladık ve gerekli ön çalışmayı hemen yaptık. Depremzedelerin parası ve projesi hazır. Bina ve ahır yapımı çalışmalarına da en kısa sürede başlayacağız.'' 
     
     ''TEDBİRSİZLİĞİ KADERE SIĞDIRMAYIN'' 
     Bakan Ergezen, depremde hasarın büyük olmasının nedeninin buradaki yapılaşmanın sağlıksızlığından kaynaklandığını vurgulayarak, birçok köyde bu tür yapıları gördüğünü söyledi. 
     Köylerde özellikle aile reislerine seslendiğini dile getiren Ergezen, ''Ailenizin ölümüne yol açacak sağlıksız yapılar yapmayın'' çağrısında bulundu. 
     Tedbirsizliğin kadere sığdırılamayacağını anlatan Ergezen, şöyle devam etti 
     ''Bu tür yapılar Türkiye'de özellikle de Doğu'da çok fazla. Ben her zaman diyorum çok güçlü bir tank bu evlerin yanından geçse, bu evler yıkılır. Bunun önüne geçebilmek için vatandaşlar ve kurumlar duyarlı olmalı. Biz bunun önüne geçebilmek için hükümet olarak çaba sarfediyoruz. Ama herşeyi de devletten beklemek olmaz.'' Sağlık Bakanı Recep Akdağ ise, deprem bölgesinde 24 saat aralıksız sağlık hizmeti verileceğini söyledi. Bakan Akdağ, havanın da sıcak olduğunu gözönünde bulundurarak, hastalıkların meydana gelmemesi için seyyar tuvalet ve banyo kurulacağını bildirdi. 
     Akdağ ayrıca, vatandaşlara başsağlığı ve geçmiş olsun dileklerinde bulundu. 
     Bu arada bölgede, Köy Hizmetleri ekipleri, ulaşımın daha sağlıklı yapılabilmesi için köyü ilçeye bağlayan yola zift karışımlı toprak döktü. 
     Ayrıca, TEDAŞ ve Telekom Müdürlüğü ekipleri de, elektrik ve telefonla ilgili sorunları çözmek için çalışmalarını hızlandırdılar. 
     Öte yandan, depremzedelere ulaşan ilk gıda maddeleri de dağıtılmaya başlandı. Köydeki depremzede vatandaşlar şimdi gelecek çadırları bekliyor. 
     
</TEXT>
</DOC>
