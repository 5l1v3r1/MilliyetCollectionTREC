<DOC>
<DOCNO> 290440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonsiy04.html </URL>
<DATE> 2004/11/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Sezer İşsizlik ve göç çözülmeden sokak çocuklarının sorunları çözülemez 
</HEADLINE>
<TEXT>

     Cumhurbaşkanı Ahmet Necdet Sezer, yoğun nüfus artışı, göç ve işsizlik sorunları çözülmeden, sokaklarda yaşayan ve çalıştırılan çocukların sorunlarının çözülemeyeceğinin göz önünde bulundurulması gerektiğini belirterek, ''Tüm yurttaşlarımızı, güvenli, mutlu ve huzurlu bir gelecek için söz konusu çocuklarımıza yardım eli uzatmaya çağırıyoruz'' dedi. 
     Cumhurbaşkanı Sezer, Dünya Çocuk Hakları Günü dolayısıyla yayımladığı mesajda, gülen yüzleri, sevinçle parlayan gözleri, her zaman sevgiye açık tertemiz yürekleri ile çocukların, toplumların ortak umudu, aydınlık yarınların güvencesi, barışın, sevginin ve kardeşliğin temsilcileri olduğunu belirtti. 
     Her toplum çocuklarına sahip çıkmak, onları yaşama en iyi biçimde hazırlamak zorunda olduğuna işaret eden Sezer, çocukların ruh ve beden sağlıklarının korunmasının, geleceğin sağlam temeller üzerinde yükselmesinin tek koşulu olduğunu bildirdi. 
     Sezer, mesajında şunları kaydetti 
     ''Yaratıcı, üretken, çok yönlü düşünebilen, iletişim becerileri yüksek, kendisi ve çevresiyle barışık, hak ve sorumluluklarının bilincinde ve özgüvenli yurttaşlar yetiştirilebilmesi için, çocukların çok yönlü gelişimine ve eğitimine öncelik verilmesi gerekmektedir. 
     Çocukların haklarına, doğdukları andan başlayarak saygı gösterilmesi, kendileriyle ilgili karar süreçlerinde onların gereksinim, istek ve beklentilerinin dikkate alınması eğitimin en önemli bölümüdür.'' Ayrım gözetmeksizin tüm çocukların sahip olduğu haklar konusunda evrensel ölçütlerin yerleştirilmesi amacıyla Birleşmiş Milletler Genel Kurulu'nda 20 Kasım 1989'da kabul edilen Çocuk Hakları Sözleşmesi'nin, Türkiye'nin de aralarında bulunduğu pek çok ülke tarafından onaylanarak gelecek kuşakların haklarının güvenceye alındığını belirten Sezer, çocuk haklarının yaşama geçirilmesinde aileye, devlete ve tüm topluma görevler düştüğüne de dikkati çekti. 
     
     NÜFUS ARTIŞI, GÖÇ VE İŞSİZLİK 
     Çocuk haklarının yalnızca yazılı belgelerle sınırlı kalmayıp yaşamın her alanında uygulanabilmesinin, uzun erimli politikalar gerektirdiğini vurgulayan Sezer, mesajına şöyle devam etti 
     ''Çocuk haklarına ilişkin uluslararası belgelerin, ülkelerin büyük çoğunluğunca kabul edilmesine, toplumsal bilincin oluşturulmasına yönelik çalışmalara karşın, dünyamızda ne yazıkki açlık ve yoksulluk çeken, sokaklarda yaşayan, küçük yaşlarda çalışmaya zorlanan ve kötüye kullanılan milyonlarca çocuk bulunmaktadır. 
     Yoğun nüfus artışı, göç ve işsizlik sorunları çözülmeden, sokaklarda yaşayan ve çalıştırılan çocuklarımızın sorunları çözülemeyeceği göz önünde bulundurulmalıdır. Devletin öncülüğünde, gönüllü kuruluşlar ve yurttaşların katkılarıyla, bu konudaki çözüm önerilerinin bir an önce yaşama geçirilmesi gerektiğine inanıyoruz. Tüm yurttaşlarımızı, güvenli, mutlu ve huzurlu bir gelecek için söz konusu çocuklarımıza yardım eli uzatmaya çağırıyoruz. Toplumsal bilincin oluşması için bireysel çabalara gereksinim olduğu unutulmamalıdır. 
     Dünya Çocuk Hakları Günü'nde ülkemizdeki ve dünyadaki tüm çocuklarımıza barış ve esenlik içinde bir yaşam diliyor, sevgilerimi iletiyorum.'' 
     
</TEXT>
</DOC>
