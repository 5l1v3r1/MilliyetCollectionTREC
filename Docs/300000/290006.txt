<DOC>
<DOCNO> 290006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/guncel/axgun01.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Miru mahkemeye 
</HEADLINE>
<TEXT>


İskeçe'deki "Camide dizi" gerilimi sürerken, 3 Türk'ün ifadesinin yer aldığı suç duyurusu bugün yapılıyor. Suçlanan sanatçı Despina Miru, "Hayatımdan endişe ediyorum" dedi 

YORGO KIRBAKİ Atina 

İskeçe'nin Şahin köyünde bir dizi çekimi nedeniyle salı günü yaşanan olayların etkisi dün de sürdü. Yunan Alpha televizyonunda gösterilen "Aşipel" adlı dizinin çekimlerine tanık olan 3 Türk'ün bugün savcılığa vereceği suç duyurusundaki ifadeler, sanatçı Despina Miru'nun camiye uygunsuz kıyafetle girmediği iddiasını çürüttü. Köy sakinlerinden Murat Kambur, Hüseyin Kambur ve Türkmen Sar, avukatları Orhan Hacıibram'ın verdiği bilgiye göre, başvurularında olayı şöyle anlattı "Caminin içinde ayakkabıların çıkarıldığı ve kalabalık olduğunda namaz da kılınan bölümde 3 kadın gördük. Birisinin üzerinde içinde iç çamaşırının görüldüğü, önü açık bir palto vardı. Kendilerine yaklaşıp bu kıyafetle camide bulunmalarının ayıp ve günah olduğunu söyledik. Caminin bahçesinde bulunan çardağın altında çekim ekibi bulunuyordu." 

'Camiye girmedim' 
"Espreso" gazetesine yaptığı açıklamada camiye girmediğini savunan Despina Miru ise "Camide değil, dışarıda yoldaydım. Olayların aldığı boyutlardan sonra hayatım için endişe ediyorum. Müslümanların bu kadar gürültü koparmalarının planlı olduğuna inanıyorum. Hiç neden yokken saldırıya uğradık" dedi. Görgü tanıklarının ifadelerinde yer alan kıyafetinden bahsetmeyen Miru, sadece "İç çamaşırlarımı gösterdiğim iddia ediliyor. Böyle bir şey yok" diye konuştu. 

Sanatçılara kamu davası 

ANKARA Milliyet 
Dışişleri Bakanlığı Sözcüsü Namık Tan, Yunanistan'ın Batı Trakya bölgesindeki camiye bir kadın oyuncunun yarı çıplak girmesi ve ardından yaşanan gelişmelerin yakından izlendiğini belirterek, "Olaya ilişkin duyarlılık ve hassasiyetimizi Yunanistan Dışişleri Bakanlığı'na ilettik" dedi. Batı Trakya'daki olayla ilgili Yunanistan Dışişleri Bakanlığı'ndan bilgi istendiğini ifade eden Tan, "Öğrendiğimize göre, olaya sebebiyet veren Alfa televizyonu ekibi üyeleri, bir süre gözaltında tutulduktan sonra 16 Kasım'da, akşam saatlerinde serbest bırakılmış. Ekip hakkında savcılığın kamu davası açacağı yolunda bilgiler bize intikal etmiştir" dedi. 


</TEXT>
</DOC>
