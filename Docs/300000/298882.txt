<DOC>
<DOCNO> 298882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sondun14.html </URL>
<DATE> 2004/12/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Sihler, cinsel taciz konulu oyun nedeniyle tiyatro bastı 
</HEADLINE>
<TEXT>

     Dilek Kocabaş bildiriyor İngiltere'nin Birmingham kentinde Hintli Sihler, bir tapınakta cinsel taciz ve cinayeti konu alan oyunun oynandığı tiyatroyu bastı. 
     Oyunun dün gece sahnelenmesi sırasında, kentin çeşitli bölümlerinde toplanarak tiyatro binasına gelen yüzlerce Sih, protestoları sırasında kendilerini durdurmaya çalışan polisle de çatıştı. 
     5 polisin yaralandığı olaylarda Birmingham Repertory tiyatrosunun çevresinin boşaltılması saatler aldı. ''Behzti'' Onursuzluk adlı oyunun oynandığı tiyatro binasına girmek isteyen göstericiler, polis tarafından güçlükle engellenebildi. 
     Olaylar nedeniyle iki göstericinin tutuklandığı açıklandı. 
     Sihler, oyunun inançlarına hakaret içerdiğini belirtirken, oyunun yazarı Gurpreet Bhatti ise yüzlerce tehdit telefonu aldığını bildirdi. 
     Repertory tiyatrosu sözcüsü ise oyunun hiçbir din ya da toplumun temsilcilerini küçük düşürmek üzere sergilenmediğini belirtirken, konuyla ilgili olarak Sih toplumunun ileri gelenleriyle görüşmeler başlattıklarını açıkladı. 
     
</TEXT>
</DOC>
