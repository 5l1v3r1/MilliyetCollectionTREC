<DOC>
<DOCNO> 265919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun06.html </URL>
<DATE> 2004/08/24/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
CIA, üçe bölünme önerisiyle sarsıldı .. 
</HEADLINE>
<TEXT>

     ABD'nin Merkezi Haberalma Teşkilatı'nın CIA başkan vekili John McLaughlin, yeni istihbarat yapılanması sürecinde CIA'in üçe bölünmesini de içeren plana karşı çıktı. 
     McLaughlin'den önce plana olumsuz yaklaşan, Haziran ayında görevden ayrılan CIA'in eski başkanı George Tenet oldu. Tenet, ABD'nin ulusal güvenliğinin ''birisi frene basmazsa, uçurumdan aşağı yuvarlanmak üzere olduğunu'' savunan bir açıklama yayınladı. 
     Tenet'ın arkasından McLaughlin de bir açıklama yayınlayarak, CIA'in terörizmle savaşta ''ön cephe'' rolü oynadığını ve bölünmemesi gerektiğini vurguladı. McLaughlin, ''Dürüstçe söylemek gerekirse ben bütün bu olanların, CIA'in bölünmesine yol açacağını düşünmüyorum. Ben kesinlikle böyle bir harekete karşı çıkacağım. Benim yargıma göre bu, geriye doğru bir adımdır'' ifadelerini kullandı. 
     ABD Kongresi tarafından oluşturulan bağımsız 11 Eylül Komisyonu, yeni bir ''ulusal istihbarat direktörlüğü'' biriminin kurularak diğer istihbarat birimlerinin bu kuruma bağlanmasını önermiş, Başkan George W. Bush da öneriyi onaylamıştı. 
     Yeni birimin kurulması yönünde adım atmak üzere ABD Kongre üyeleri, Ağustos ayı olmasına karşın Kongre'de çalışmalarını sürdürüyordu. Cumhuriyetçi Parti Kansas Senatörü Pat Roberts, hafta sonunda CBS televizyonunda bir programa çıkarak, CIA'in üçe bölüneceği ve bütün birimlerin yeni kurulacak direktörlüğe bağlanacağı bir plan açıkladı. Bu plana göre, istihbarat bütçesinin önemli bölümünü elinde tutan ABD Savunma Bakanlığı Pentagon'a bağlı istihbarat birimleri de, yeni ''ulusal istihbarat direktörlüğü''ne bağlanacak. 
     Beyaz Saray, ''her seçenek masada'' diyerek, Senato İstihbarat Komitesi Başkanı Roberts'ın önerisini detaylarıyla inceleyeceği mesajını verdi. Ancak Washington'da istihbaratın yeniden yapılandırılması yaklaşımı ihtiyatla karşılanıyor. 
     Yeni plana göre, CIA'in bir başkanı olmayacağı yönünde de Kongre çevrelerinde söylenti bulunuyor. ABD Başkanı Bush, kısa süre önce CIA başkanlığı için, Cumhuriyetçi Parti Florida Milletvekili Porter Goss'u aday göstermişti. Goss'un başkanlığının onaylanması için Kongre'deki görüşmelerin Eylül ayında başlaması öngörülüyor. Bu yeni plan çerçevesinde Goss'un konumunun da ne olacağı bilinmiyor. 
     West Virginia Demokrat Parti Senatörü Jay Rockefeller, böyle önemli bir zamanda CIA'i bölmenin ''ciddi bir hata'' olduğunu söyledi. Rockefeller, Cumhuriyetçi Partili Senatör Roberts'ın, CIA'in bölünmesini de içeren yeni plan üzerinde çalışırken kendisine veya başka herhangi bir Demokrat Parti'liye danışmadığını belirterek, bunun, partizan bir yaklaşım olduğunu savundu. 
     
</TEXT>
</DOC>
