<DOC>
<DOCNO> 280624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun35.html </URL>
<DATE> 2005/03/15/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Fransa'dan AB Komisyonu'na tepki... 
</HEADLINE>
<TEXT>

     Rahmi Gündüz AA 

Avrupa Birliği ülkeleri içinde hizmetlerin özelleştirilmesi için hazırlanan yasa tasarısı, AB Komisyonu ve Fransa arasında gerginlik yaratmaya devam ediyor. 
     AB Komisyonu Başkanı Jose Manuel Barroso'nun, son yaptığı açıklamada, söz konusu yasa teklifinden geri adım atılmayacağını açıklaması, Fransa'nın sert tepkisine yol açtı. 
     Fransız gazeteleri, bugün geniş yer verdikleri haber ve yorumlarda, Paris'in, yasa teklifinin geri çekilmesi yolunda yaptığı önerinin, Brüksel tarafından destek görmediğini ayrıntılı bir biçimde okuyucularına duyurdular. 
     Fransa'nın daha önce yaptığı sert itirazlar üzerine Barroso, Avrupa kamuoyunda ''Bolkestein talimatı'' olarak bilinen yasa tasarısının tekrar gözden geçirileceğini açıklamıştı. 
     Barroso'nun, daha önceki açıklamasına rağmen, ''AB'nin serbest dolaşım ilkesi gereği hizmetlerin özelleştirilmesinden taviz verilmeyeceğini'' vurgulaması, basın tarafından, ''Fransa'nın görüşlerinin artık kabul edilmediği'' şeklinde yorumlandı. 
     AB'de Fransa ile birlikte Almanya ve Belçika'da da söz konusu yasa teklifine karşı çıkıyorlar. 
     Yasa tasarısı, AB'ye üye bir ülkedeki firmanın, diğer bir üye ülkeye servis hizmeti götürüp kendi hizmetine ilişkin vergi ve diğer kesintileri yine ülkesinde ödemesine olanak sağlıyor. 
     Tasarıya göre, Macaristan'daki bir inşaat firması, İsveç'te yaptığı bir inşaat ile ilgili hizmetlerinde İsveç iş kanunlarına göre değil Macar iş kanunlarına tabi tutulacak. 
     
</TEXT>
</DOC>
