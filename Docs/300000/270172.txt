<DOC>
<DOCNO> 270172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur39.html </URL>
<DATE> 2004/09/08/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Zar tuttuğu için arkadaşını öldüren genç mahkemede gözyaşlarını tutamadı 
</HEADLINE>
<TEXT>

     Sivas'ta, tavla oynarken zar tuttuğu gerekçesiyle kavga ettiği arkadaşını öldürdüğü iddia edilen 16 yaşındaki sanığın yargılanmasına devam edildi. 
     Sivas 1. Ağır Ceza Mahkemesi'ndeki duruşmaya, tutuklu sanık Ö.D. 16 ile maktul Bekir Al'ın babası Hüseyin ve annesi Kadriye Al katıldı. 
     Duruşmada söz alan sanık Ö.D, 8 Temmuz'da evlerinde tavla oynarken zar tuttuğu gerekçesiyle tartıştığı arkadaşı Bekir'i öldürdüğü için pişman olduğunu belirterek, ''Bekir, benim yakın arkadaşımdı. Böyle olmasını istemezdim'' dedi. 
     Duruşma boyunca gözyaşlarına hakim olamayan Ö.D, tahliyesini istedi. 
     Maktulün annesi Kadriye Al, sanığın cezalandırılmasını talep etti. 
     Tanık olarak dinlenen maktulün kardeşi Eyüp Al ise sanık ile ağabeyinin daha önceden de yumurta pişirme konusunda ''çocukça'' tartıştıklarını ifade etti. 
     Sanık Ö.D'nin tutukluluk halinin devamına karar veren mahkeme heyeti, duruşmayı erteledi. 
     
</TEXT>
</DOC>
