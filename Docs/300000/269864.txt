<DOC>
<DOCNO> 269864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonyas05.html </URL>
<DATE> 2004/09/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Topkapı Sarayı en çok ziyaret edilen müze oldu... 
</HEADLINE>
<TEXT>

     Topkapı Sarayı Müzesi 2003 yılı içerisinde en çok ziyaret edilen müze, Efes de en fazla ziyaret edilen ören yeri oldu. 
     Kültür ve Turizm Bakanlığı'na bağlı Kültür Varlıkları ve Müzeler Genel Müdürlüğü'nün verilerine göre, 2003 yılında müze ve ören yerlerini 13 milyon 987 bin 747 kişi ziyaret ederken, ziyaretçilerin 8 milyon 12 bin 812'sini yabancı, 5 milyon 974 bin 935'ini de yerli turistler oluşturdu. 
     Topkapı Sarayı Müzesi 2 milyon 188 bin 218 kişi ile geçen yıl en çok ziyaret edilen müze olurken, Konya Mevlana Müzesi 1 milyon 169 bin 980 ziyaretçi ile ikinci, Ayasofya Müzesi 998 bin 456 ziyaretçiyle üçüncü, Ankara Anadolu Medeniyetleri Müzesi 322 bin 187 ziyaretçiyle dördüncü, Muğla Bodrum Sualtı Arkeoloji Müzesi de 143 bin 285 kişiyle beşinci sırada yer aldı. 
     Geçen yıl Efes de 1 milyon 849 bin 574 kişiyle en çok ziyaret edilen ören yeri oldu. Efes'i sırasıyla Nevşehir Göreme Açıkhava Müzesi, Çanakkale Troia, Alanya Kalesi, Aspendos, Antalya Myra, St. Nicholas, Nevşehir Kaymaklı Yeraltı Şehri, Perge ve İzmir Akropol izledi. 
     
     MÜZE VE ÖREN YERLERİ GELİR SIRALAMASI 

     Geçen yıl müze ve ören yerlerinden toplam 60 trilyon 144 milyar 3 milyon 487 bin lira gelir elde edildi. En çok gelir elde edilen müze ise Topkapı Sarayı Müzesi oldu. Bu müzeyi sırasıyla, Ayasofya Müzesi, Mevlana Müzesi, Bodrum Sualtı Arkeoloji Müzesi, Anadolu Medeniyetleri Müzesi, Kariye Müzesi, Antalya Müzesi, Efes Müzesi, İstanbul Arkeoloji Müzesi ve Denizli Hierapolis Müzesi izledi. 
     Efes ise en fazla gelir elde edilen ören yeri oldu. Efes'in ardından sırasıyla, Göreme Açıkhava Müzesi, Aspendos, Akrapol, Troia, Perge, Nevşehir Kaymaklı Yeraltı Şehri, Myra, Alanya Kalesi ve St. Nicholas yer aldı. 
     Müze ve ören yerlerine yapılan ziyaretlerde 2004 yılının ilk beş ayında da, 4 milyon 106 bin 698 kişiye ulaşıldı. Bu rakamın 1 milyon 320 bin 690'ını yabancı, 2 milyon 786 bin 8'ini de yerli turistler oluşturdu. 
     
</TEXT>
</DOC>
