<DOC>
<DOCNO> 296624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonspo23.html </URL>
<DATE> 2004/12/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Tuborg Beşiktaş maçını mutlaka kazanmak istiyoruz 
</HEADLINE>
<TEXT>

     Türkiye Basketbol Ligi'nde yarın Beşiktaş ile karşılaşacak olan Tuborg Pilsener'de, kulüp basketbol şubesi başkanı Önder Bingöl, ''Beşiktaş maçını mutlaka kazanmak istiyoruz'' dedi. 
     Önder Bingöl, yaptığı açıklamada, siyah-beyazlı ekibin cezası nedeniyle Balıkesir'e alınan karşılaşma öncesinde, hazırlıklarını tamamladıklarını bildirdi. 
     Lige iyi başlayamadıklarını belirten Bingöl, hedeflerinin Beşiktaş'ı yenerek çıkışa geçmek olduğunu kaydederek, ''Ligde bir türlü istikrarı yakalayamadık. Beşiktaş maçını ligde çıkış yapabileceğimiz bir karşılaşma olarak değerlendiriyoruz. Bu nedenle mutlaka kazanmak istiyoruz'' dedi. 
     Bingöl, Beşiktaş'ın iyi bir kadroya sahip olduğunu ifade ederek, karşılaşmanın Balıkesir'de yapılmasının kendileri için bir avantaj sağladığına inanmadığını söyledi. 
     Öte yandan Beşiktaş maçı öncesinde, İzmir ekibinin kadrosunda sakat oyuncu bulunmuyor. 
     
</TEXT>
</DOC>
