<DOC>
<DOCNO> 261097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/soneko13.html </URL>
<DATE> 2004/08/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Texas'taki rafineri yangını petrol fiyatlarına da sıçradı... 
</HEADLINE>
<TEXT>

     Günlerdir yükseliş eğilimini sürdüren petrol fiyatları, yeni rekorlar kırarak ekonomilerin kabusu olmayı sürdürüyor. Talepte yaşanan canlılık, arz cephesindeki her sıkıntıda petrol fiyatlarının hızlı tepki vermesini beraberinde getiriyor. 
     Son olarak Texas'ta BP şirketine ait ABD'nin 3'üncü büyük petrol rafinerisinde çıkan yangın, kısa sürede söndürülse de, petrol piyasasında yeni rekorları beraberinde getirdi. Uluslararası fiyatların belirlendiği en önemli borsalardan New York Ticaret Borsası'nda Hafif türü ham petrolün varil fiyatları 44.73 dolar ile 21 yıllık borsa tarihinin en yüksek değerine çıktı. 
     Londra'da faaliyet gösteren Uluslararası Petrol Borsası'nda IPE işlem gören Brent türü ham petrolün fiyatları da hızla yükselerek 41.35 dolar seviyesine kadar çıktı. Böylece 1988 yılında elektronik ticarete başlayan Londra Borsası'nda da tarihinin en pahalı petrol kontratı imzalanmış oldu. 
     Avustralya'da faaliyet gösteren ANZ Bank analistlerinden David Hynes, petrol piyasasında şu an itibariyle fiyatların çok oynak olduğunu belirterek, arzla ilgili sorunların piyasanın düzeltilmesini zorlaştırdığını kaydetti. 
     ''Belirsizlik sürdükçe fiyatlar bu seviyelerde kalır'' diyen Hynes, mevcut stoklar ve talepler dikkate alındığında piyasa fiyatlarının 35 dolar seviyesinde olması gerektiğini vurguladı. 
     Geçen Salı günü petrol fiyatları, New York ve Londra borsalarında rekorlar kırdıktan sonra biraz gerilemiş, Rusya Adalet Bakanlığı'nın Yukos'un petrol ihracatını tehlikeye atan kararının ardından da tekrar yönünü yukarıya çevirmişti. Rusya Adalet Bakanlığı'nın dün açıkladığı karar, dünya petrol arzının yaklaşık yüzde 2'sini gerçekleştiren Yukos'un banka hesaplarını günlük işlemleri için kullanabilmesini yasaklıyordu. 
     ABD'de olan güçlü petrol talebine, sanayisi güçlü büyüme gösteren Çin'in de eklenmesi, bunun karşılığında büyük petrol üreticileri Irak ve Suudi Arabistan'da yaşanan güvenlik endişeleri ile Nijerya ve Venezüella'daki belirsizlikler, petrol arzında kesinti korkularını besliyor. Rusya'da ise büyük petrol üreticilerinin yaşadığı finansal ve hukuksal sorunlar, piyasaları en küçük olumsuz habere karşı bile savunmasız kılıyor. 
     
     OPEC ÇÖZÜM OLAMIYOR 
     Dünya ham petrol ihracatının yaklaşık yarısını gerçekleştiren Petrol İhraç Eden Ülkeler Örgütü OPEC üyesi ülkeler, 1979'da başgösteren petrol krizinden bu yana en yüksek üretimlerini gerçekleştiriyor. 
     Aynı zamanda Endonezya petrol bakanlığını da yürüten OPEC Başkanı Purnomo Yusgiantoro, örgütün günlük petrol arzının 30 milyon varil olduğunu kaydederek, zorunlu görüldüğü takdirde ekim ayında gerçekleştirilecek OPEC zirvesinde, üretimi 1-1.5 milyon varil artırma kararı alınabileceğini söyledi. 
     ''Şu an itibariyle OPEC'in günlük üretim kotası 26 milyon varildir. Irak dahil edildiğinde bu rakam 28 milyon varile çıkar. Bu da gösteriyor ki örgüt zaten günlük 2 milyon varillik fazla kotayla çalışıyor'' diyen Yusgiantoro, ''Bu, OPEC'in piyasayı sakinleştirmek istediğini gösterir'' diye konuştu. 
     OPEC ülkeleri arasında, Suudi Arabistan dışında petrol arzını önemli miktarlarda artırma kapasitesine sahip ülke bulunmuyor. 
     
</TEXT>
</DOC>
