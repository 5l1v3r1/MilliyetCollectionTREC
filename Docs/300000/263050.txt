<DOC>
<DOCNO> 263050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/yazar/pulur.html </URL>
<DATE> 2004/08/13/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Terörün yıldönümü terörle kutlanır... 
</HEADLINE>
<TEXT>


HER şeyi o kadar çabuk unutuyoruz ki tarih belleğimiz sıfır, hani "Dün yediğim yemeği unuttum " diye bir laf vardır ya, onun gibi... 
Terörün birdenbire azdığını görenler, ne olduğunu anlayamadılar. Hani yatışmıştı, hani bitmişti .. 
Siz öyle sanın, terör bitmemiştir ve de bitmeyecektir, başta Amerika, diğer yabancı devletler ellerini çekmeden terör bitmeyecektir, bunu bilin 
Siz, eğer, bir "devletlu"nun "Akan kan yerde kalmaz " lafıyla, "Terörle bir yere varılmaz " palavrasına kanmışsanız, daha çok yanılırsınız... 

HANİ Erzurum da adayın biri seçim öncesi çıkıp atıyormuş, mahallenin yaşlılarından bir kadın yanaşmış 
"Ula sen, o tarihte ananın karnında bile yohtun " 
Aday kürsüden sarkıp seslenmiş 
"Teze, teze nutuhtur bu nutuh " 

PEKİ, bugünlerde terörün bu kadar tırmanmasının nedeni ne 
"15 Ağustos"a hazırlanıyorlar. 
15 Ağustos 1984'te PKK, devlete karşı ilk saldırıyı yapmış, Eruh Jandarma Karakolu basılmış, Şemdinli subay gazinosu ile lojmanlar da saldırıya uğramış, şehit ve yaralı verilmişti. 

O günü çok iyi hatırlıyoruz, Gazeteciler Cemiyeti Yönetim Kurulu Boğaz'daki "Abdullah Efendi" lokantasında Başbakan Özal ve bazı bakanlara öğle yemeği vermişti, hatırladığımız bakanlardan biri Mustafa Kalemli'ydi, çünkü yan yanaydık. Bir görevli Özal'ın kulağına eğildi, cep telefonu yok, Özal kalktı, lokantanın müdüriyet odasına gitti, döndü, hiçbir şey olmamış gibiydi, ona göre "Birkaç çapulcu Eruh'ta karakol basmıştı." Ertesi gün, Ankara'ya değil, güneyde bir yere denize girmeye tatile gitti. 

İŞTE PKK terörünün başlangıcı budur, şimdi bunun 20. yılını kutlamaya hazırlanmaktadırlar. 
Terör de başka türlü kutlanmaz ya, terör, terörle kutlanır 
Bu kutlamanın değerlendirmesini, tespitini ve yorumunu da Orhan Birgit'ten okuyun 
"30 bin insanımızın canını alan, nice Türk ya da Kürt asıllı kabahatsiz günahsız kişiyi babasız, evlatsız bırakan ya da sakatlayan bu örgüt, 2004 Ağustos'unda ne yazık ki kendisini aydın sayan kimi züppelerce toleransla hoşgörüyle karşılanmaktadır. Aynı kişiler için, AB'ye girişin yolunda PKK Kongra - Gel'in ayağına basılmamak için, ne gerekirse yapılmalıdır." Cumhuriyet, 11 Ağustos 2004 
Orhan Birgit'in "Kendilerini aydın sayan kimi züppeler" dedikleri kimlerdir acaba 
Kartvizitlerinde "gazeteci" yazan başarılı işadamları ya da Turgut Özal'la, Apo'nun Bekaa - Ankara arasındaki kuryeleri mi 

PEKİ, bundan sonra Güneydoğu'da neler olacak 
Kestirme bir cevap ama, Avrupa ve de Amerika ne isterse o olacak ya da olacağı sanılacak. 
Her ölene "tabut" bulunacak, her kalana "zabıt" tutulacak. 
Her tutanağın sonu da "Maktul derdest, katil firar, asayiş berkemal" diye bitecek... 



</TEXT>
</DOC>
