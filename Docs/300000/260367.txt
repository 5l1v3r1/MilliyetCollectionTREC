<DOC>
<DOCNO> 260367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/ekonomi/eko01.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
20 Türk devi Dow Jones'ta 
</HEADLINE>
<TEXT>


'Dow Jones Türkiye Titan 20 Endeksi' yabancıların İMKB'deki 20 büyük şirketi kolay izlemesini sağlayacak 

EKONOMİ SERVİSİ 

Dünyanın önde gelen endeks yapıcılarından Dow Jones Indexes'in İMKB'de işlem gören en büyük ve en likit 20 hisse senedini kapsayan 'Dow Jones Türkiye Titan dev 20 Endeksi' yayınlanmaya başladı. İnternet üzerinden de ulaşılabilen endeks sayesinde yabancı yatırımcılar bu şirketlerle ilgili gerekli bilgilere daha kolay ulaşabilecekler. 
Dow Jones Indexes'in Avrupa, Asya ve Ortadoğu'da iş geliştirme amacıyla kurduğu ortaklık olan STOXX Ltd.'in Murahhas Azası Lars Hamich, endeksin, Türkiye'ye yatırım yapan yatırımcılardan gelen talepler doğrultusunda, şeffaf bir şekilde ve önceden belirlenen kurallara göre oluşturulduğunu söyledi. Endeksin oluşturulmasında şirketlerin büyüklük, halka açık olma durumu ve likiditelerine bakıldığını ifade eden Hamich, "Türkiye titanları ile Türk hisse senedi piyasasını küresel pazara sokmak ve diğer ülke titanları ile kıyaslanabilir kılmak istiyoruz" dedi. 

'Risk varsa ödül vardır' 
Dünya pazarında 4 bin kadar endeksleri ve 600 milyar euroluk varlıkları olduğunu bildiren Hamich, Dow Jones Türkiye Titan 20 Endeksi'nin finansal ürünlere temel oluşturması amacıyla geliştirildiğini kaydetti. Hamich, titanların kendileri için büyük bir önem taşıdığına işaret ederek, "Titanlar bizim için dev demek. Bizim için gelecek demek" dedi. 
Gazetecilerin sorularını yanıtlayan Hamich, yabancı yatırım açısından bütün piyasaların tehlikeli olduğunu ancak riskin olduğu yerde ödülün de olduğunu söyledi. Türkiye ekonomisini de yorumlayan Hamich şöyle konuştu 
"Türkiye enflasyon konusunda önemli aşama kaydetti. Avrupa Birliği yaklaşıyor. Buna bir hayal deyin, rüya deyin insanlar gelecekte bu piyasanın iyi olacağına düşünüyor. Değişiklikler olumlu görülüyor." 

'İyi bir referans' 
İMKB Başkanı Osman Birsen de Dow Jones'un yabancı yatırım için iyi bir referans olduğunu belirterek, "Bu geleceğin çok parlak olduğunu gösteren iyi bir işaret" dedi. Birsen şunları kaydetti 
"Dow Jones gibi dev bir endeks yapıcı İMKB'nin 20 şirketi ile ilgilenirse dünya yatırımcılarının da bunlarla ilgilenmemesi bahis konusu olamaz. Piyasamız açısından, yeni yatırımcılar kazanmak veya eski yatırımcıları daha bilgili hale getirmek açısından yararlı bir girişim." 

Dow Jones Türkiye Titan 20 Endeksi 30 Haziran 2004 itibariyle Şirket Düzeltilmiş ağırlık Koç Holding 10.86 Akbank 9.97 İş Bankası 9.74 Yapı Kredi 7.13 Turkcell 6.60 Arçelik 6.33 Erdemir 6.26 Garanti Bankası 6.07 Anadolu Efes 5.39 Tüpraş 4.77 Sabancı Holding 4.68 Doğan Holding 3.31 Ford Otomotiv 3.06 Migros 2.72 Enka 2.64 Doğan Yay. Hold. 2.61 Şişecam 2.23 Vestel 1.97 Hürriyet 1.93 Tofaş 1.74 


</TEXT>
</DOC>
