<DOC>
<DOCNO> 277199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonspo07.html </URL>
<DATE> 2004/10/04/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
FİLA güreşin çehresini değiştirdi... İşte yeni kurallar... 
</HEADLINE>
<TEXT>

     Dünya Güreş Federasyonları Birliği FILA , Atina Olimpiyatları sonrası aldığı kararlarla, güreş organizasyonlarının sisteminden, müsabaka kurallarına kadar hemen her konuda büyük değişiklikler yaptı. 
     2005 yılından itibaren uygulamaya girecek olan yeni kurallara göre, bundan böyle serbest, grekoromen ve bayanlar Avrupa şampiyonaları ile dünya şampiyonaları birarada yapılacak. Şampiyonalarda her sıkletin müsabakaları aynı gün içinde başlayıp sona erecek ve madalyalar sahiplerini bulacak. 
     Şampiyonalarda sporcuların eşleşmesinde grup sistemi kaldırılırken, bunun yerine eleminasyon sistemi getirildi. Ancak, her sıklette finale çıkan güreşcilere yenilen sporcular, bronz madalya için şanslarını devam ettirecekler. Finalist sporculara yenilen güreşciler, kendi aralarında mücadele edecekler. Bu müsabakalar sonunda, 2 sporcuya bronz madalya verilecek. 
     Müsabaka sistemini voleybola benzer şekilde değiştiren FILA, müsabakaların 2'şer dakikalık 3 devre üzerinden yapılmasını kararlaştırdı. Buna göre 2 devrede de rakibine üstünlük sağlayan güreşci müsabakadan 2-0 galip ayrılacak. İlk 2 devre sonunda 1-1'lik eşitlik olması halinde, yine 2 dakikalık 3. devre yapılacak ve bu devreyi önde tamamlayan güreşci müsabakayı 2-1 kazanmış olacak. 
     Bir devrede 6 sayı farkla öne geçen ya da 5 puanlık yüksek teknik yapan güreşci, o devreyi kazanmış kabul edilecek. Her iki devrede de rakibine 6 puanlık fark yapan ya da 5 puanlık yüksek teknik uygulayan sporcu, teknik üstünlükle maçı kazanmış olacak. Ayrıca müsabakayı tuşla kazanan sporcu takımına 4 yerine 5 pozitif puan kazandıracak. 
     
     NİZAMOĞLU'NUN TEKLİFİ KABUL EDİLDİ 
     Bu arada serbest stilde, Türk Milli Takımı'nın eski antrenörü İsmail Nizamoğlu'nun 2003 yılında İtalya'nın başkenti Roma'daki FILA toplantısında gündeme getirdiği öneri kabul edildi. 
     Buna göre, serbest stil müsabakalarında eşitlikle sonuçlanan devrelerin ardından sporcular ''salto bağlama'' yerine ''ayak bağlama'' pozisyonunu uygulayacaklar. Bu pozisyon sonunda puan alan sporcu o devreyi de üstün tamamlamış olacak. 
     Müsabakalarda pasivite uygulamasına da son verilirken, rakibin kasti faulü ya da kanama dışındaki sakatlık durumunda, sakatlanan sporcunun aleyhine 1 puan verilecek. Ayrıca yeni kurallara göre çırpma ve kilit tekniği arka arkaya uygulanabilecek ve her biri için ayrı ayrı puan verilecek. 
     Uluslararası müsabakalarda 2005 yılından itibaren geçerli olacak yeni kurallar, Türkiye Güreş Liglerinde bu sezon uygulamaya konulacak. 
     
</TEXT>
</DOC>
