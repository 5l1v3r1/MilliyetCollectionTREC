<DOC>
<DOCNO> 293105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy22.html </URL>
<DATE> 2004/11/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Tarım Şurası'nda Erdoğan ile Baykal arasında 'çiftçi' atışması 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan, çiftçilere yönelik "Millet size mi çalışacak " sözlerini "İktidarlar sorunlara şefkatle yaklaşmalı" diye eleştiren CHP Genel Başkanı Deniz Baykal'a, "Ben tarımla uğraşanlara saygıyı bilirim. Onların içinden, damdan düşerek geldim" diye tepki gösterdi. 
     İkinci Tarım Şurası dün Erdoğan, Baykal ve TBMM Başkanı Bülent Arınç'ın katılımıyla gerçekleşti. Törende konuşan Baykal, Erdoğan'ın önceki gün Erzurum'da gübre fiyatlarını şikayet eden çifçilere yönelik söylediği "Bu millet size mi çalışacak " sözlerini eleştirdi. Baykal, Erdoğan'ın sözlerini üzüntü verici bulduğunu ifade ederek, "Tarımda yaşanan tabloyu şikayet eden çiftçilerle azarlama gibi konuşulması doğru değil. Fakat bu tarz bir anlayışın ilk tesadüfü de bu değil. İktidarlar sorunlara ilgi ve şefkatle yaklaşmalıdır. Azarlayarak yaklaşmak uygun düşmüyor. İktidarların daha anlayışlı davranma zorunluluğu vardır" dedi. 
     
     Damdan düşerek geldim 
     Erdoğan ise, Baykal'a, "Tarımla uğraşanlara saygıyı bilirim. Onların içinden geldim. Ben buraya damdan düşerek gelmiş birisiyim. Tüm sorunları biliyoruz fakat hepsi bir anda çözülmüyor. Tarıma verilen desteği artırarak devam edeceğiz" diye karşılık verdi. 
     
     Köy Hizmetleri polemiği 
     Bayındırlık ve İskan Bakanı Zeki Ergezen'in duble yol çalışmalarına da tepki gösteren Baykal, "İlgili bakanın duble yol hayranlığını anlıyorum. Köy Hizmetleri'nin bu duble yol hevesine kurban edilmesi ciddi bir yanlıştır" dedi. 
     Baykal, Köy Hizmetleri'nin kapatılması çalışmalarını da eleştirdi. 
     Erdoğan ise, "Köy Hizmetleri'nin il özel idarelerine devredilmesinde herhangi bir art niyet yok" dedi. 
     
     Birikmiş sorunlar hemen çözülemez 
     Tarım ve Köyişleri Bakanı Sami Güçlü de, üretimdeki gelişmeye paralel olarak, tarım katma değerinin, geçen yıla göre yüzde 3.1 oranında büyüyeceğini tahmin ettiklerini bildirdi. Önceliğin sanayi sektörüne verilmesi nedeniyle, tarımın milli ekonomideki payının azaldığına işaret eden Güçlü, tarımdaki birikmiş sorunların hemen çözülemeyeceğini ifade etti. 
     
</TEXT>
</DOC>
