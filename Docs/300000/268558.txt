<DOC>
<DOCNO> 268558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonyas10.html </URL>
<DATE> 2004/09/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Futbol heyecanına karşı kalp sağlığınızı koruyun... 
</HEADLINE>
<TEXT>

     Futbol karşılaşmalarını izlerken aşırı şekilde heyecanlanmanın, kalp krizine neden olabileceği bildirildi. 
     Selçuk Üniversitesi Meram Tıp Fakültesi Kardiyoloji Bölümü Öğretim Üyesi Prof. Dr. Hasan Hüseyin Telli, AA muhabirine yaptığı açıklamada, aşırı sevinç ya da heyecan verici beklentiler gibi ani şok durumlarında kalbin çalışma hızında kısa süre içinde büyük değişim yaşandığını söyledi. 
     Ülkemizde, takımlar arasında kıyasıya mücadeleye sahne olan her yaş ve toplum kesiminden milyonlarca kişinin ilgiyle izlediği futbol karşılaşmalarının kişilere, şok derecesinde ani sevinç ya da üzüntüyü yaşatabildiğini belirten Telli, ''Bu yıl sadece Süper Lig maçları değil, takımlarımızın yabancı ekiplerle oynayacakları heyecan dozu daha yüksek Şampiyonlar Ligi ve UEFA Kupası karşılaşmalarının sayısı artacak'' dedi. 
     Maç heyecanına kapılan kişinin vücudunda kuvvetli adrenalin salgısı başladığını ifade eden Telli, ''Bu durumda normalde dakikada 70-80 kez atan kalbin atış hızı 120-130 seviyelerini çıkar. Yükselen tansiyon ile birlikte ana kalp damarlarının ya da kaslardan oluşan kalp plakalarının yırtılması sonucu kalp krizi gerçekleşir'' diye konuştu. 
     
     AŞIRI HEYECANA PRATİK ÇÖZÜM 
     Sporseverleri, karşılaşmaları izlerken aşırı şekilde heyecanlanmanın kalp krizine neden olabileceği konusunda uyaran Telli, şunları kaydetti 
     ''Aile bireylerinde kalıtımsal kalp hastalığı veya ani ölüm görülen kişilerle, 50 yaşın üstünde olanlar ve tansiyon hastaları, maçlarda kalp krizi geçirme riski en yüksek grubu oluşturmaktadır. Maç zevkinden mahrum kalmak istemeyen, ancak kalp krizi riskini de en aza indirmek durumunda olan kişiler için bazı pratik önerilerde bulunulabilir. Kalp ve tansiyon hastası futbol tutkunları, maçtan yarım saat önce, doktorlarının önerisiyle, kalp hızını yavaşlatan ilaçlar alabilir. Heyecanın ilaçla da yatışmayacağını düşünenler, kapalı ortamda bulunuyorsa, açık havaya çıkıp ciğerlerini bir süre temiz havayla doldurduktan sonra yeniden ekran karşına geçebilir.'' Telli, tribünden maç izleyen kişinin, içinde bulunduğu ortamın da etkisiyle maç heyecanını daha yüksek düzeyde yaşadığını belirterek, kalp krizi geçirme riski yüksek olan kişilerin maçları tribün yerine evdeki televizyondan izlemesinin daha uygun olacağını sözlerine ekledi. 
     
</TEXT>
</DOC>
