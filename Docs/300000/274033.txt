<DOC>
<DOCNO> 274033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur16.html </URL>
<DATE> 2004/09/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kar, yine trilyonları yutacak... 
</HEADLINE>
<TEXT>

     Doğu Anadolu Bölgesi'nde karla mücadele çalışmaları için hazırlıklar sürüyor. 
     AA muhabirinin edindiği bilgiye göre, her yıl ekim ayı sonlarında başlayan ve ardından yüzlerce köy yolunun kapanmasına neden olan karla mücadele için hazırlıklar tamamlanmak üzere. 
     Geçen yıl 28 Ekim'de yağmaya başlayan ve 935 köy yolunu ulaşıma kapatan karla mücadele için yine trilyonlarca lira para harcanacak. 
     
     KAR, YİNE TRİLYONLARI YUTACAK... 
     Köy Hizmetleri Bölge Müdürü Mehmet Yılmaz, AA muhabirine yaptığı açıklamada, bölgede yakında başlayacak karla mücadele çalışmaları için hazırlıkların tamamlanmak üzere olduğunu söyledi. 
     Doğu Anadolu Bölgesi'ndeki 6 ilin kendilerine bağlı olduğunu belirten Yılmaz, bu illerde Türkiye'nin en sert ve yağışlı kış mevsimlerinin yaşandığını vurguladı. 
     Bölgede karla mücadelenin zor olduğunu, büyük çaba ve özveri istediğini kaydeden Yılmaz, bunun yanında önemli oranda bir maliyetin ortaya çıktığına dikkat çekti. 
     Karla mücadele çalışmalarına geçen yıl ekim ayı sonlarında başladıklarını ve sezon sonuna kadar 104 bin kilometre yol açtıklarını belirten Yılmaz, bu çalışmalar için yaklaşık 40 trilyon lira harcandığını söyledi. Her yıl ortalama 90 bin kilometre yol açtıklarını ve 40 trilyon liraya yakın para harcandığını ifade eden Yılmaz, bu yıl da aynı rakamları beklediklerini ifade etti. 
     
     AYRI BİR YATIRIM PROGRAMINA ALINMALI'' 
     Doğu Anadolu Bölgesi'nde her kış bu mücadelenin yapıldığını kaydeden Yılmaz, ''Yaz mevsiminde yaptığımız köy yolları, karla mücadele sırasında yine bozuluyor ve biz yine bu yolları yapıyoruz. Yani kar sürekli bir şeyler götürüyor'' dedi. 
     Doğu'daki karla mücadelenin ayrı bir yatırım programına alınması gerektiğini belirten Yılmaz, ''Diğer yatırım programları içinde görülen bu ödenekler rakamları da artırıyor. Aslında ayrı bir yatırım programı ile değerlendirilirse, karın oluşturduğu zararlar daha sağlıklı bir şekilde karşılanabilecektir'' diye konuştu. 
     
</TEXT>
</DOC>
