<DOC>
<DOCNO> 271085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/spor/aspo.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaka gibi maç 1-4 
</HEADLINE>
<TEXT>


Akçaabat Sebatspor karşısında futbolunu vasata bile ulaştıramayan Sarı-Lacivertli takım, yürüye yürüye oynnadığı karşılaşmada üç puana ulaştı. Ogün'ün kendi kalesine attığı gole, Alex ve Nobre 2 eşlik etti 


90 dakika 

MEHMET DEMİRKOL 

Maçın 83. dakikasına gelindiğinde Fenerbahçe'nin kaleyi bulmuş şutu yoktu. Ama maç 1 - 1'di. Konuk ekibin golünü atan eski bir Fenerbahçe kaptanı olan Ogün'dü. 7'de Alex'in sağ kanattan yaptığı ortaya Hooijdonk'la birlikte çıkan tecrübeli oyuncu, dışarı atmaya çalıştığı topu filelerine yollamıştı. 
İlk yarıda Fenerbahçe rakip yarı sahaya yerleşiyor. Ceza alanı etrafında savunma kanatları ve çıpalarıyla hilali kuruyor, ortalar deniyor, ama başaramıyordu. Ya ortalar kale arkasına düşüyor, ya da tersteki kanat oyuncuları ve Hooijdonk olması gereken yerde olmuyordu. Baskı vardı, ama pozisyon asla. Bunu Fenerbahçe'nin genelde de çok iyi başardığını söyleyemeyiz, ama bu kez kötü zemin de planın uygulanamamasında rol oynadı. 
Buna karşılık Sebat'ın planı, orta sahadan başlayan baskıyla rakibin dengesini bozmaktı. Orhan ve Oktay'ı sırasıyla ileride kontracı olarak bırakıp, Fenerbahçe'nin savunma kanatlarını çıkmaya teşvik ettiler. Hakan Bayraktar ve Erman'la forvetlerini beslediler. İki kez bu planları tuttu. Rakibi ceza sahası önünde 2 kişi yakaladılar. 20'de Orhan bire birde Luciano'yla kaldı. Yayın içinden çektiği şut az farkla auta gitti. 6 dakika sonra yine aynı tecrübe, "6 adım" içinde Erman'ın pasıyla buluştuğunda filelerle arasında sadece Rüştü vardı. Ona takıldı. 
Oyunun bu kadar kısır kalışında zeminin yanı sıra iki takımın başka gerekçelerle de olsa çok faul yapmalarının etkisi büyüktü. Oyun aslında bir duran top vuruşmasıydı. 
İkinci yarıda işin şekli değişti. Sebat rakip yarı alana ceza sahası çevresine etkili bir oyunla yerleşti. 56'da Orhan'la bir duran top organizasyonunda golü buldu. Beraberlik sonrası baskısını da sürdürdü. Fenerbahçe'yi mahkum etmenin yanı sıra kontr yapacak zaman da tanımadan rakibi bozuyorlardı. Ancak Mehmet Birinci'nin beklenmedik bir hamlesi herşeyi değiştirdi. Birinci, mükemmel oynayan Hakan Bayraktar'ı oyundan alıp orta sahada oyuncu sayısını azaltarak, top hakimiyetini Fenerbahçe'ye bırakmayı seçti. Oyunun gidişine değil, ismine uygun plana döndü. Kontr arayacaktı. Bu Daum'a karşı çekilmiş garip restti. Daum bunu gördü. Nobre'yi oyuna aldı ilk yarının başındaki baskının da ötesine geçti. Fenerbahçe asla yeterli organizasyona ulaşamasa da rakip ceza sahasına yerleşti. Aslına bakarsanız Sebat istediği boş alanları buluyor, ama gollük şut yapamıyordu. 
Birinci'nin hamlesini maç içi bir cevap değil, Daum'un sezon başında yaptığı bir hamle yendi Alex. 83'te kaptığı topla Miloşevki'yi geçip kale içindeki iki savunmacıya rağmen çaprazdan yaptığı mükemmel vuruş oyunu kopardı. Sonrası 88'de ve uzatma dakikalarında dağılmış Sebat savunmasının yaptığı akıl dışı hataların Nobre tarafından iki kez cezalandırılışı. İlginç bir oyundu. 1 - 4 bittiğine bin kez izleseniz, inanmazsınız. 

Nobre zinciri kırdı 

Adanaspor ile geçen sezon oynanan maçın ardından, gol atmayı unutan Fenerbahçeli forvet, 5.5 aylık aradan sonra iki gol atıp, takımını farka taşıdı 

En son 27 Mart'ta 
FENERBAHÇE golcüsüne nihayet kavuştu Transferinin ardından arka arkaya attığı gollerle Sarı - Lacivertliler'in geçen sezonki şampiyonluğuna olumlu katkı sağlayan Nobre, 27 Mart'taki Adanaspor maçıyla bir durdu, pir durdu. Yaklaşık 5.5 aydır suskun kalan Brezilyalı, Akçaabat Sebat karşısında şanssızlık zincirini kırdı. 

'Tanrı'nın yardımı' 
SARI - Lacivertliler'de ilk 11'deki yerini de kaybeden Sambacı, dün Tuncay'ın yerine oyuna girerek iki gol birden attı ve Fenerbahçe'yi farka taşıdı. Akçaabat Sebat kalecisinin hatasından faydalanıp, ikinci golünü de atan Nobre, daha sonra iki elini havaya kaldırıp, göğü gösterdi, Tanrı'nın kendisine yardımcı olduğunu ifade etti. 

Alex'ten 2. dalya 

SEBAT karşısında ikinci golü kaydederek, rakibin savunma gücünü bitiren Fenerbahçeli Alex, kariyerindeki 200. gole imza attı. Sarı - Lacivertli oyuncu dün ayrıca, takımının kazandığı ilk golde de ortayı yapan futbolcuydu. 

Maçın hakemi 
Vasattı 
HAKEM Cem Deda, kolay gitmesi gereken maçı çaldığı bazı garip düdüklerle zaman zaman zora soktu. Pozisyonları yakından izlemesine rağmen, faulluk hareketleri devam ettirdi. Yine de gençliğinin enerjisiyle çok koştu ve hata yapmamak için çaba sarfetti. Maçın skoruna da etki etmedi. 

Maçtan notlar 
Yakın koruma 
LİGİN ilk maçı olan Rizespor deplasmanından dönerken, Fenerbahçe kafilesine yapılan taşlı saldırılar nedeniyle Trabzon'da bu kez olağanüstü güvenlik önlemleri alındı. Sarı - Lacivertli takım otelden, stada yoğun bir koruma çemberi altında gitti. 

Suçüstü yaptılar 
STAT yetkilileri maçtan önce bir televizyoncuyu, stadın dışandan getirdiği kötü çıkarılmış otları sahanın içine dikmek isterken yakaladı. Bu yolla zeminin kötülüğünü göstermeyi planlayan bu kişinin federasyona rapor edildiği belirtildi. 

Seyirci gelmedi 
FENERBAHÇE'Yİ Sebat karşısında seyircisi bu kez yalnız bıraktı. Yönetimin aldığı karar sonrası ilk kez bir deplasmana Sarı - Lacivertli taraftarlar gelmedi. Konuk takıma ayrılan 150 kişilik bölüm boş kaldı. 

İstifa sinyali 
AKÇAABAT Sebatspor Teknik Direktörü Mehmet Birinci, maçtan sonraki basın toplantısında gürültü yapıldığı gerekçesiyle salonu terketti. Hakem Cem Deda'nın gereksiz faullerle hızlarını kestiğini savunan Birinci, istifa edebileceğini de vurguladı. 

İlginç pankart 
61 Gençlik Trabzon Sporcular Derneği üyeleri, dün Akçaabat Fatih Stadı'nın tribünlerine siyah zemin üzerine, "Fenerbahçe Cumhuriyeti değil, Türkiye Cumhuriyeti vatandaşıyız. Trabzonlu olmaktan gurur duyuyoruz" pankartı astı. 


</TEXT>
</DOC>
