<DOC>
<DOCNO> 261976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/yazar/guclu.html </URL>
<DATE> 2004/08/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Utanç verici rakamlar 
</HEADLINE>
<TEXT>


Onur Öymen, eğitime karşı duyarlı, ender milletvekillerden biri. Babası Münir Raşit Öymen, amcası Hıfzırahman Raşit Öymen, Cumhuriyet'e ışık veren eğitimcilerin en başında geliyordu. Aynı duyarlılığı, önceki yasama dönemlerinde, CHP adına amcaoğlu Altan Öymen gösteriyordu. Şimdi de o. Keşke sayıları çok daha fazla olabilse... 
Öymen'in Milli Eğitim Bakanı Hüseyin Çelik'e yönelttiği sorulara verilen yanıtlar, Türkiye için yüz kızartıcı. İşte görmek, duymak istemediğimiz bu rakamlardan birkaçı 
Okuma yazma bilmeyenlerin sayısı 5 milyon 732 bini kadın olmak üzere toplam 7 milyon 589 bin. 
15 yaş üstü olup da okuma yazma bilmeyenler ile okuryazar olup bir okul bitirmemiş olanların toplam sayısı 9 milyon 212 bin... 
Söz konusu rakamlar 2000 Genel Sayım Sonuçları'na dayanılarak ortaya konulmuş. 2004 rakamlarının, daha iyi olduğunu da sanmıyorum. Her ne kadar Semra Sezer'in Ulusal Eğitime Destek Kampanyası ve hemen ardından gelen Haydi Kızlar Okula Kampanyası ile Eğitime 100 Yüz Destek kampanyaları biraz olsun iyileştirme sağlasa da, nüfus artış hızına bağlı, okuma yazma bilmeyenlerin oranı daha yüksek. 
İlköğretim diplomasını teşvik için dışarıdan okul bitirmenin yerine getirilen Açık İlköğretim projesinin de pek tutmadığı anlaşılıyor. Çelik'in, Öymen'in sorusu üzerine verdiği bilgiye göre 2002'den bugüne, Açık İlköğretim'den mezun olanların sayısı sadece ve sadece 30 bin kişi. 
Okuma yazma kampanyalarının şatafatı yüksek olsa da katılım oranları, öyle abartıldığı gibi milyonları bulmuyor. Eğer öyle olsaydı, son kırk yılda düzenlenen 40 okuma yazma seferberliğinden sonra bu noktaya gelinir miydi 
Rakamlar, 15 yaş üstü her 4 kişiden birinin diplomasız olduğunu ortaya koyuyor. Bu kabul edilebilir bir rakam değil. Resmen Anayasa ihlali. Hem de devlet tarafından. 
Anayasamızda açık ve kesin ifadeler var. İlköğretim, herkes için zorunlu ve parasızdır. Yürütme ve takip görevi de devletin. Sonuç 9.2 milyon vatandaşımız, Anayasa'nın gereğini yerine getirmemiştir. Sorumlusu da devlettir. Kim yapar bilmiyorum ama birileri, bu konuda devleti Anayasa'yı ihlalden yargılamalıdır. 
Eğer bu yapılmazsa önümüzdeki birkaç yıl içinde diplomasızların sayısı 10 milyonu aşar. Böylesi bir karneyle de kimse Türkiye'yi AB'ye almaz. Niye almıyorsunuz diye de eleştiremez 
AB, eğitim kriterlerini ne zaman öne sürecek bilmiyorum. Sanki kasıtlı olarak bu konuyu hep erteliyorlar. Sizi alacağız ama önce şu diplomasızlar sorununu halledin deseler ne yapacağız Meclis kararıyla herkesi ilköğretim mezunu mu yapacağız 
Bu sorun, ciddi anlamda çözülmeye çalışılsa, en erken 10 yılda sonuç alınır. O halde neden hala boşuna zaman kaybediyoruz Hükümetin bu konuda ortaya koyduğu birkaç göstermelik kampanya dışında hiçbir somut proje yok. Başbakan Erdoğan, eğer oy aldığı insanlara karşı biraz olsun saygı duyuyorsa, kendinden önceki politikacıların yaptığını yapmamalıdır. Onlar gibi bu korkunç tabloyu, görmemezlikten gelmemelidir... 
İşte yine kayıtlar başladı. Başbakan Erdoğan, okuma çağı gelen hiçbir çocuğun okul dışında kalmaması için kesin bir talimat verebilir. Onunla da yetinmeyip kayıt dışı kalan çocukların bulunduğu ilin valisinden, kaymakamından, muhtarından, nüfus müdüründen, milli eğitim müdüründen hesap sorulacağını açıklayabilir. 



</TEXT>
</DOC>
