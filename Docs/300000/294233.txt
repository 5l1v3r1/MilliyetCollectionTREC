<DOC>
<DOCNO> 294233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur37.html </URL>
<DATE> 2004/12/02/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Yargıtay Başkanlığı'na Osman Arslan seçildi 
</HEADLINE>
<TEXT>

     Yargıtay Başkanı Eraslan Özkaya'nın yaş haddinden emekliye ayrılmasının ardından başlayan Yargıtay başkanlık seçimlerini, 16’nci Hukuk Daire Başkanı Osman Arslan kazandı. 
     Yargıtay Büyük Genel Kurulu, Eraslan Özkaya'nın yaş haddinden emekliye ayrılmasıyla boşalan Yargıtay Başkanlığı için seçim yaptı. 
     Seçimlerin sabah yapılan ilk üç turunda sonuç alınamayınca üçüncü turda en çok oyu alan 16. Hukuk Dairesi Başkanı Osman Arslan ve Yargıtay 1’nci Hukuk Dairesi Başkanı Orhan Uzgören, başkanlık için yarıştı. 
     
     135 üyenin oyunu aldı 

     Seçimlerin öğleden sonra yapılan dördüncü turunda Osman Arslan, 135 üyenin oyunu alarak başkan seçildi. Uzgören ise 74 oyda kaldı. Seçimde 19 oy boş çıktı, 10 oy geçersiz sayıldı. 
     
     Arslan üç yıl görev yapacak 

     Arslan dört yıl için başkanlığa seçildi, ancak 21 aralık 2007 tarihinde yaş haddinden emekli olacağı için yaklaşık üç yıl başkanlık yapacak. 
     Başkanlık için yedi aday yarıştı Yargıtay Büyük Genel Kurulu, Yargıtay başkanını seçmek için bu sabah sandık başına gitti. Başkanlık için yedi aday yarıştı. 
     
     Adaylar ilk turda kaç oy aldı 

     1'inci Hukuk Dairesi Başkanı Orhan Uzgören 30 . 
     3'üncü Hukuk Dairesi Başkanı Nihat Yavuz 32 
     4'üncü Hukuk Dairesi Başkanı Bilal Kartal 21 . 
     16'ncı Hukuk Dairesi Başkanı Osman Arslan 62 . 
     19'uncu Hukuk Dairesi Başkanı Coşkun Koçak 35 . 
     6'ncı Ceza Dairesi Başkanı Mustafa Aydın 35 . 
     9'uncu Ceza Dairesi Başkanı Hasan Gerçeker 19 üyenin oyunu aldı . 
     İlk turda seçilebilmek için 126 oy gerekiyordu . 
     İlk turda adaylardan hiçbirisi, başkan seçilebilmek için gerekli olan 250 üyenin salt çoğunluğu olan 126 oyu alamadı. 
     
     Osman Arslan’ın özgeçmişi 

     Yargıtay başkanlığına seçilen Osman Arslan, 21 aralık 1942 yılında Kalecik'te doğdu. Kırıkkale Lisesi ve Ankara Üniversitesi Hukuk Fakültesi'nden mezun olan Arslan, Keskin Hakim adayı olarak mesleğe başladı. 
     Arslan, sırasıyla, Göksun, Osmancık, Şanlıurfa, Düzce ve Ankara hakimliği yaptı. Yargıtay Üyeliği'ne 1987 yılında seçilen Arslan, üç dönemdir 16. Hukuk Dairesi Başkanlığı görevini yürütüyordu. Fransızca bilen Arslan, evli ve üç çocuk babası. 
     
     MAZBATASINI ALDI 

     Yargıtay Başkanlığı'na seçilen Osman Arslan, Yargıtay'ın, Türk milleti adına yargılama yaptığını ve adalet dağıttığını belirterek, bu sürecin bundan sonra da aynı titizlik ve aynı özenle sürdürüleceğini söyledi. 
     Arslan, Yargıtay Başkanı seçilmesinin ardından 16. Hukuk Dairesi Başkanlığı makamına geçerek tebrikleri kabul etti. 
     Osman Arslan, daha sonra gazetecilere yaptığı açıklamada, Yargıtay gibi yargının temel kuruluşu olan Yüce bir mahkemenin bugün başkanının seçildiğini söyledi. Kendisini bu göreve layık gören arkadaşlarına teşekkür eden Arslan, şöyle konuştu 
     ''Bilindiği üzere yargı, devletin 3 erkinden biridir. Devletin diğer erkleri olan yasama ve yürütme siyasi organlardır. Yargı ise siyaset dışı, gayri siyasi bir organdır. 
     Yargıtay 1968 yılından beri Türk milleti adına yargılama yapmakta ve adalet dağıtmaktadır. Bu süreç bundan sonra da aynı titizlikle ve aynı özenle sürdürülecektir.'' Arslan, şu aşamada gazetecilerin sorularını yanıtlamayacağını söyledi. 
     Daha sonra, Yargıtay Birinci Başkanvekili Mehmet Handan Surlu, Arslan'ın odasına gelerek mazbatasını verdi ve yeni görevinde başarılar diledi. Arslan, Surlu'nun da kendisi gibi Kırıkkaleli olduğunu belirterek, bu nedenle Surlu'nun elinden mazbata almanın kendisine ayrı bir onur ve gurur verdiğini dile getirdi. Arslan, mazbatasını odasına kadar getirdiği için Surlu'ya teşekkür etti. 
     
</TEXT>
</DOC>
