<DOC>
<DOCNO> 278864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sondun05.html </URL>
<DATE> 2004/10/10/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bağdat'ta intihar saldırısı 17 ölü 
</HEADLINE>
<TEXT>

     Irak'ın başkenti Bağdat'taki polis akademisinin yakınında bomba yüklü bir aracın infilak etmesi sonucu ölenlerin sayısı 17'ye yükseldi. 
     Saldırının meydana geldiği bölgede yer alan Petrol Bakanlığı'nın sözcüsü Asım Cihad, intihar saldırısında ölenlerin çoğunun patlama sırasında yoldan geçenler olduğunu söyledi. 
     Hayatını kaybedenlerden 7'sinin kadın olduğunu belirten Cihad, akademinin önünde sıra bekleyenlerin hedef alınmış olabileceğini kaydetti. 
     Kültür Bakanlığı'nın bulunduğu bölgede, küçük bir alışveriş merkezinin yakınlarında bomba yüklü başka bir aracın infilak etmesi sonucu da 1 kişinin yaralandığı bildirilmişti. 
     
     ZERKAVİ GRUBU ÜSTLENDİ 

     Bağdat'ta bugün düzenlenen saldırıları Ürdünlü terörist Ebu Musab Zerkavi grubunun üstlendiği bildirildi. 
     Grubun bir internet sitesinde yayımladığı, ancak doğruluğu kesinlik kazanmayan bildiride, ''Şehit Adayları Tugayı'ndan 2 kişi, bu sabah Bağdat'ta 2 operasyon düzenledi'' denildi. 
     
</TEXT>
</DOC>
