<DOC>
<DOCNO> 290656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonsiy06.html </URL>
<DATE> 2004/11/21/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
DTP'nin yeni Genel Başkanı Yaşar Okuyan... 
</HEADLINE>
<TEXT>

     Demokrat Türkiye Partisi DTP Genel Başkanlığı'na, eski Çalışma ve Sosyal Güvenlik Bakanı Yaşar Okuyan seçildi. 
     DTP'nin 4. Olağanüstü Kongresi, King Otel'de yapıldı. Kongrede, kayıtlı 724 delegeden 92'si oy kullandı. Genel Başkanlığa aday olan Yaşar Okuyan, 3. turda 82 oy alarak eski Genel Başkan Ragıp Önder Günay'ın yerine seçildi. 
     Kongrede ayrıca partinin amblemi, ''şemsiye'' yerine, ''yeşil zemin üzerine sarı güneş'' olarak değiştirildi. 
     Kongrede, 45 kişiden oluşan Genel İdare Kurulu'nun ismi de Merkez Karar ve Yürütme Kurulu şeklinde değiştirildi ve üye sayısı 50'ye çıkarıldı. 
     DTP'nin 6. genel başkanı olan Okuyan, teşekkür konuşması yaparak, değerlendirmelerde bulundu. 
     Partinin yeni ambleminin yer aldığı kürsüye ''Başbakan Okuyan'' tezahüratlarıyla çıkan Okuyan, kendisini seçen delegelere teşekkür ederek, ''Bu kongreyle yeni bir yolun başlangıcındayız. Bundan sonra birlik ve dayanışma içinde ilk seçimde iktidara yürüyeceğiz. İşin başında elbette zorluklar olacak ama bunları aşmak bizim çalışmalarımıza bağlı'' dedi. 
     Konuşmasında, iç ve dış politikadaki gelişmeleri değerlendiren Okuyan, hükümeti ve muhalefeti eleştirdi. 
     Türkiye Cumhuriyeti'nin 81 yıllık tarihinde üniter yapının en fazla tehdit altında olduğu dönemin yaşandığını söyleyen Okuyan, ''eskiden mandacılık tartışılırken, şimdi de 'AB mi, ABD mi' tartışmasına girildiğini'' kaydetti. 
     ''Yabancılara arazi satışına ilişkin düzenlemeyle Türkiye'nin satıldığını'' öne süren Okuyan, ''Türkiye adeta işgale uğruyor. Eskiden düşman farklı bir biçimdeydi, İzmir'de İstanbul'daydı, görürdünüz. Şimdi postmodern bir statüye kavuştu. Önce beyinlerimizi, zihinlerimizi işgal ediyorlar, olağan hale getiriyorlar. Bu kadar teslimiyetçilik Cumhuriyet tarihinin hiçbir döneminde olmamıştır'' diye konuştu. 
     Türkiye'nin bu duruma gelmesinde ''kendisinin de dahil, herkesin yanlış ve eksiklikleri bulunduğunu'' söyleyen Okuyan, ''İlk yapılacak seçimde AKP iktidarını o koltuğundan edeceğiz'' dedi. 
     
     OLAĞAN KONGRE MAYIS'TA 
     Okuyan, DTP'nin 2005 Mayıs ayında 3. olağan kongresini gerçekleştireceğini, bu tarihe kadar program ve projeleri üzerinde çalışacaklarını anlattı. Okuyan, ''Anadolu'nun nasıl harekete geçtiğini o kongrede göreceksiniz. DTP'yi ve Okuyan'ı bugünden itibaren izleyin '' diye konuştu. 
     Okuyan, partinin ambleminin neden ''güneş'' olduğunu şöyle açıkladı 
     ''Karanlığın en zifiri olduğu an şafağa yakın olduğu andır. Bir dakika sonra oradan güneş doğar, tıpkı bugünkü kongrede sizin seçtiğiniz güneş gibi. Niye güneş Enerjinin kaynağıdır güneş. Öyle 60 watt'lık ampuller değil, güneştir. Güneşin olduğu yerde bundan sonra ampul yok. Güneş neden sarı, çünkü sarı canlılıktır, yenilenmedir, gelecektir. Yeşil berekettir, bağımsızlıktır. Neden güneşin etrafındaki ışınların sayısı 23 Çünkü 23 Nisan TBMM'nin kurulduğu tarihtir. Biz milletin meclisine talibiz diyoruz.'' 
     
</TEXT>
</DOC>
