<DOC>
<DOCNO> 278619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/spor/spo02.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereden nereye 
</HEADLINE>
<TEXT>


Aurelio, müthiş performansı ve Avrupa'nın ünlü kulüplerini peşine takması üzerine kıymete bindi. Fenerbahçe yönetimi, Brezilyalı oyuncuya yeni sözleşme teklif etti 

YUSUF KOBAL 


Protokol imzalanacak 
FENERBAHÇE yönetimi bu sezon gösterdiği performansla herkesi büyüleyen Aurelio'nun, 2006 yılında bitecek olan sözleşmesini uzatmak için yeni bir teklife hazırlanıyor. Avrupa'nın önde gelen kulüplerinden transfer teklifleri almaya başlayan Brezilyalı oyuncu ile en kısa zamanda masaya oturmayı planlayan Sarı - Lacivertli kulüp, Sambacı'ya özel protokol imzalatmaya çalışacak. 

Bonvervisi belirlendi 
ALEX de Souza tarafından Brezilya Milli Takımı'na da tavsiye edilen Aurelio'nun bonservis fiyatı da belirlendi. Buna göre sezon sonunda tecrübeli oyuncu, takımdan ayrılmak isterse 5 milyon dolar getirmesi gerekecek. Ancak Aurelio'nun yöneticilerle yaptığı ön görüşmede takımdan ayrılmak istemediğini belirttiği ve ailesi ile birlikte Türkiye'de yaşamaktan mutlu olduklarını söylediği öğrenildi. 

Önder dinlenecek 

GAZİANTEPSPOR maçının hazırlıklarını dün çift antrenmanla sürdüren Fenerbahçe'de önceki gün sakatlanan Önder Turacı'nın sol üst baldırında kas içi kanama tespit edildiği belirtildi. Kulüp doktoru Ethem Kavukçu, genç futbolcunun 2-3 gün dinlendirileceğini ve ciddi bir problemin bulunmadığını açıkladı. 
TEKNİK Direktör Daum, eksik kadroya rağmen şiddetli yağmura ve çamura aldırmadan dün futbolcularına yine ağır bir program uyguladı. Alman hoca, oyuncuların kollarına saat takarak, 45 dakikalık koşu yaptırdı. Ağır sahaya rağmen takımın tempolu olması ve çalışmayı zorlanmadan bitirmesi Daum'u memnun etti. 

Manchester karıştı 

EDİP ADANIR 

ŞAMPİYONLAR Ligi'nde Fenerbahçe'yle aynı grupta yer alan Manchester United'ın başı taraftarıyla derde girdi. Birmingham City ile oynanan hazırlık maçında, M. United'ı satın almak isteyen Amerikalı dolar milyarderi Malcolm Grazer'ı protesto eden yüzleri kar maskeli dört kişi, sahaya girdi ve Amerika bayrağını yakmaya çalıştı. 


</TEXT>
</DOC>
