<DOC>
<DOCNO> 297034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonsiy09.html </URL>
<DATE> 2004/12/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdoğan'ın randevu trafiği yoğun... 90 medya kuruluşu sırada... 
</HEADLINE>
<TEXT>

     Başbakan Recep Tayyip Erdoğan ile mülakat yapmak üzere aralarında CNN İnternational, El Cezire ve El Arabia'nın da bulunduğu 90'a yakın medya kuruluşunun randevu beklediği bildirildi. 
     Başbakanlık Basın Müşavirliği'nden alınan bilgiye göre, Türkiye'nin AB'ye tam üyelik için müzakere tarihi alacağı 17 Aralık öncesinde Başbakan Erdoğan ile röportaj yapmak amacıyla Avrupa, ABD ve Arap ülkelerinden çok sayıda gazeteci başvuruda bulundu. 
     Başbakan Erdoğan'ın yurtiçi ve yurtdışındaki yoğun temasları nedeniyle bu talepleri karşılayabilmek için yabancı gazetecilere program aralarında randevu verilmeye başlandı. 
     Erdoğan, dün İstanbul Modern Sanat Müzesi'nin açılışı öncesi ve sonrasında, 15 Alman, 3 İspanyol, 2 İngiliz, 1 ABD'li gazetecinin yanı sıra 3 Avrupa televizyonuyla mülakat yaptı. 
     Başbakan Erdoğan ile görüşmek üzere geçen hafta 35 kişilik Alman medya grubu Ankara'ya geldi. Ancak Başbakan Erdoğan'ın CHP Genel Başkanı Deniz Baykal ile AB zirvesi öncesinde biraraya gelmesi, randevunun iptal edilmesine neden oldu. 
     Bunun üzerine Alman gazetecilerin sorularını, yemekli bir toplantıda, AK Parti Genel Başkan Yardımcısı Şaban Dişli ile Erdoğan'ın danışmanı Cüneyd Zapsu yanıtladı. 
     Yetkililer, bazı yabancı medya kuruluşlarının ise Başbakan Erdoğan'a yazılı olarak sorularını ilettiğini, daha sonra birlikte fotoğraf çektirmek için Türkiye'ye geldiğini bildirdiler. 
     Başbakan Erdoğan ile görüşebilmek üzere halen aralarında CNN İnternational, El Arabia ve El Cezire'nin de bulunduğu İngiltere, Avusturya, Danimarka, Belçika, Hollanda, Mısır, Fransa, Yunanistan gibi ülkelerden 90'a yakın medya mensubunun randevu beklediğini belirten yetkililer, 17 Aralık'a 5 gün kala Erdoğan'ın bu kadar talebi karşılamasının mümkün olmadığını kaydettiler. 

     
</TEXT>
</DOC>
