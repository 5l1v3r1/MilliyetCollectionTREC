<DOC>
<DOCNO> 278541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonyas13.html </URL>
<DATE> 2004/10/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bilgisayar oyunlarına "Türk" damgası... 
</HEADLINE>
<TEXT>

     Dünya oyun sektörüne ''First Samurai'', ''Last Ninja 2'' ve ''Street Racer'' gibi ünlü oyunları kazandıran Mevlüt Dinç, İstanbul'un tarihi mekanlarında oynanacak yeni bir oyun yaratıyor. ''İstanbul'' adını taşıyan oyunda, oyuncular İstanbul'daki kötü varlıkları iksirler hazırlayarak yok etmeye çalışacaklar. 
     Yurtdışında önemli projelere imza atan ve ardından Türkiye'ye dönen Sobee Yazılım Şirketi'nin Genel Müdürü Mevlüt Dinç, yeni oyunu AA muhabirine anlattı. Dinç, bilgisayar oyunlarının kültürel etki için kullanılıp kullanılmadığı konusunda farklı fikirler ortaya konulduğunu, özellikle savaşların oyunlarda çok işlendiğini kaydetti. 
     Türkiye'de oyun sektörünün gelişmesine katkıda bulunmak üzere Türkiye'ye döndüğünü anlatan Dinç, hazırlamaya çalıştığı yeni oyunlarda Türk kültürünü yansıtmak, tarihi mekanlarını dünyaya tanıtmak istediğini belirtti. 
     Bu çerçevede ''İstanbul'' adlı oyunun hazırlıklarına başladıklarını, İstanbul'u bir bakıma dijital ortamda belgesele dökeceklerini ifade eden Dinç, bu oyunda İstanbul'un tarihi ve kültürel mekanlarının oyunun ana mekanları olarak seçildiğini kaydetti. İstanbul'u 3 boyutlu olarak dijital ortama taşımak istediğini, bu oyunun projenin altyapısını da oluşturacağını dile getiren Dinç, oyunun ilk bölümü için 100 bin dolar kaynak ayırdıklarını, Mynet'in de destek olduğunu kaydetti. 
     
     İSTANBUL'A GÖKTAŞI DÜŞÜYOR 
     Dinç, yıl sonunda ya da yeni yılın başında tamamlanacak oyunda karakterlerin Türk motifleriyle süslendiğini, karakterlerin üzerinde ''Derviş'' şapkası, Türk insanına özgü esnaf tipleri bulunacağını bildirdi. Oyunun önce Türkçe, daha sonra diğer dillerde yayınlanacağını, oyunun Mynet'in internet sitesinden tek ya da grup olarak oynanacağını belirten Dinç, aynı anda binlerce kişinin oyuna katılabileceğini söyledi. 
     Dinç, oyunda İstanbul'a göktaşı düşeceğini, bunun ardından kötü varlıkların İstanbul'u saracağını, oyuncuların bu kötü varlıkları yok etmeye çalışacağını belirtti. Oyuncunun bu kötü varlıkları ortadan kaldırabilmek için İstanbul'un Eminönü, Taksim, Üsküdar'daki tarihi mekanlarda mücadele edeceğini, bunun için gerektiğinde Kapalı Çarşı'ya giderek, ilaçlar satın alıp iksirler hazırlaması gerekeceğini ifade etti. 
     Dinç, ilk bölümün ardından oyunun diğer bölümlerini de hazırlayacaklarını sözlerine ekledi. 
     
</TEXT>
</DOC>
