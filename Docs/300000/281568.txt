<DOC>
<DOCNO> 281568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy26.html </URL>
<DATE> 2004/10/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Gül Referandumda Rumlar dünyayı şoke etti 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Kıbrıs'ta yapılan halk oylamalarında Türklerin üzerine düşeni yaptığını, Rumların ise dünyayı şoke ettiğini'' söyledi. 
     Bakan Gül, Berlin Eyalet Meclisi'nde Güneydoğu Avrupa Derneği tarafından Türkiye'nin AB üyeliğine ilişkin düzenlenen toplantıda, bazı katılımcıların sorularını yanıtladı. 
     Gül, Kıbrıs sorunuyla ilgili bir soru üzerine, ''Kıbrıs kronik bir problem. Bu sorunun çözümü için ABD, AB ve BM hepsi tek bir yol gösterdi. Annan planını kabul edin, uzlaşmaya varın denildi. Referandumlardan önce birçok kişi hep 'Türkler sorun yaratıyor, Türkler uzlaşmaya yanaşmıyor' gibi bakıyordu bu soruna. Rum tarafının ise olumlu davrandığına inanılıyordu. Kıbrıs'taki referandumlarda, Türkler üzerine düşeni yaptı, Rumlar ise dünyayı şoke etti. Şu anda BM'nin kararlarını bekliyoruz. Umarım Rum tarafı bir kez daha tutumunu gözden geçirir. Biz üzerimize düşeni yaptığımıza inanıyoruz'' dedi. 
     Gül, Türkiye'nin AB üyeliğiyle ilgili olarak da Almanya'da bazı tedirginliklerin bulunduğunu bildiklerini, bunu anlayışla karşıladıklarını, ancak şimdi söz konusu olanın AB üyeliği değil, Türkiye ile üyelik müzakerelerine başlanması olduğunu söyledi. 
     Türkiye'nin, dünyanın en hızlı büyümesini gerçekleştiren bir ülke olacağını belirten Gül, AB hukukunda da dengelerin bozulmasını önleyecek unsurların bulunduğuna dikkat çekti. Türkiye'nin AB üyeliğinin, ne kadara mal olacağının ayrıntılı şekilde hesaplandığını kaydeden Gül, AB Komisyonu'nun genişlemeden sorumlu üyesi Günter Verheugen'in de Türkiye'nin AB'ye yük olmayacağını söylediğini hatırlattı. 
     AB Komisyonu'nun Türkiye raporuyla ilgili olarak, kendilerinin de bazı kaygıları olduğunu ifade eden Gül, ancak üyelik müzakerelerine başlandığı takdirde gidilen hedefin belli olduğunu, bu hedeften farklı bir önerinin kabul edilemeyeceğini kaydetti. 
     AB'nin de Türkiye konusunda almak isteyebileceği önlemlerin olacağını belirten Gül, bunun da tartışılarak, görüşülerek, açıklığa kavuşturulacağını, önemli olanın müzakerelere başlanması hedefinin açık olması ve dürüstçe konuşulması olduğunu söyledi. Müzakere sürecinin uzun olacağını bildiklerini ifade eden Gül, AB'nin de kendilerine karşı dürüst olmasını beklediklerini, kendileri için en önemli konunun bu müzakere sürecinden her iki tarafın da kazançlı çıkması olduğunu söyledi. 
     Gül, ''Türkiye bu konuda üzerine düşeni yapacak. Biz hiçbir zaman şuna buna göz yumun demiyoruz. AB'den de aynı kararlı tutumu bekliyoruz'' dedi. 
     Bakan Gül, Türkiye'ye önerilen imtiyazlı ortaklıkla ilgili bir soru üzerine de ''Zaten şimdiden imtiyazlı ortağız. Gümrük Birliği'ne 8 yıldan bu yana dahiliz. AB'ye giren 10 yeni üye ülke daha Gümrük Birliği'ne girecek'' diye konuştu. 
     Hıristiyan Demokrat Birlik Partisi CDU Genel Başkanı Angela Merkel ile olumlu bir görüşme yaptığını ve Türkiye'nin AB üyeliği konusundaki görüşlerini birbirlerine aktarma fırsatı bulduklarını ifade eden Gül, Türkiye'nin AB üyeliğine karşı imza kampanyasından vazgeçilmesinin doğru bir karar olduğunu, Merkel'in, Türkiye ile müzakerelere başlandığı takdirde, alınan kararlara kendisinin de saygı duyacağını, daha önce de söylediğini hatırlattı. 
     Bakan Gül, Türkiye'de din özgürlüğüyle ilgili bir soru üzerine de ''Din özgürlüğü, temel hakların en önemli unsurudur. Herkes istediğine inanmalı, bunu sağlamaya çalışıyoruz. Hiçbir ülke mükemmel değildir'' dedi. 
     Gül, Türkiye'deki işkence iddialarıyla ilgili bir soruya karşılık da ''Hükümetimiz işkenceye karşı sıfır tolerans göstereceğini söylemişti. İşkenceye müsamaha etmeyeceğimizi söyledik. Hükümet dışı kuruluşlar da Türkiye'de sistematik işkence olmadığını söylediler. Bireysel bazı işkence olayları olabilir, bunları nasıl önleyeceğimizi düşündük. Her bir bucak ve kazada insan hakları komiteleri var. İşkence olayları hemen bize bildiriliyor ve biz anında müdahale ediyoruz. Bu sadece sözde kalan bir şey değil. Sürekli alarm halindeyiz, çünkü işkence utanç verici bir şeydir. Ani baskınlarla bu konudaki iddialar denetleniyor'' diye konuştu. 
     Gül, Türkiye'deki fırsat eşitliğiyle ilgili olarak da ''Türkiye çok değişti. Gerçekten de 20-30 yıl içinde çok şey değişti. Ülkenin her yanında rekabet artıyor'' dedi. 
     Bakan Gül bugün ayrıca Berlin'deki Şehitlik Camii'ni ziyaret etti. Yetkililerden cami hakkında bilgi alan Gül, burada vatandaşlarla sohbet etti. 
     
</TEXT>
</DOC>
