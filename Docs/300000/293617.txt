<DOC>
<DOCNO> 293617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/dunya/adun.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Tanımayın 
</HEADLINE>
<TEXT>


KKTC Başbakanı Talat, 'Rumların tanınması ancak Kıbrıs sorunu çözüldükten sonra olur. 17 Aralık'tan önce tanıma diye bir şey söz konusu değil' dedi 

Sefa Karahasan - Lefkoşa 


Avrupa Birliği AB liderlerinin 17 Aralık'taki zirvede, Türkiye'nin üyelik müzakerelerine başlayıp başlamayacağına ilişkin alacakları karara temel oluşturacak ilk taslak belgede, Türkiye'nin Kıbrıs Cumhuriyeti'ni Rum tarafı tanımasını isteyen bir tavsiyeye yer verilmesine KKTC Başbakanı M. Ali Talat tepki gösterdi. Talat, "Önce Kıbrıs sorunu çözülmeli, sonra Kıbrıs tanınmalı" dedi. 
Talat, Milliyet'e yaptığı açıklamada, "rasyonel düşünen bir kişinin Türkiye'den Kıbrıs Cumhuriyeti'ni tanımasını istememesi gerektiğini" vurguladı. "17 Aralık'ın öncesi veya sonrasında, Kıbrıs Cumhuriyeti'nin tanınmaması gerektiğini" savunan Talat, "Tanıma ne zaman olur bilir misiniz Tanıma ancak, Kıbrıs sorunu çözüldükten sonra olur. 17 Aralık'tan önce tanıma diye bir şey söz konusu değil" diye konuştu. 

Akıncı Azınlık oluruz 
KKTC'deki Barış ve Demokrasi Hareketi BDH Genel Başkanı Mustafa Akıncı da, "Türkiye'nin 'Kıbrıs Cumhuriyeti'ni tanımasının, Kıbrıs Türklerine 1960 Anlaşmaları'nın da gerisinde, azınlık haklarından başka bir şey bırakmayacağını" söyledi. 
İtalya'nın Güney Kıbrıs Büyükelçisi Gerardo La Francesca'nın dün BDH'yi ziyaret etmesi dolayısıyla konuşan Akıncı, "Türkiye'nin Rumların yönetimindeki 'Kıbrıs Cumhuriyeti'ni değil, 2005 yılı içerisinde sınırlı bir müzakere süreci sonunda Annan Planı temelinde oluşturulacak 'Birleşik Kıbrıs Cumhuriyeti'ni tanımasının esas olduğunu" bildirdi. 

Gül'den AB'yle güven bunalımı uyarısı 

Dışişleri Bakanı Abdullah Gül, AB'nin Türkiye'ye tam üyelik müzakerelerinin başlatılması konusunda daha önce aldığı karar ve benimsediği ilkelere uymadığı takdirde, güven bunalımının ortaya çıkacağını belirtti. Avrupa - Akdeniz EUROMED Bercelona Süreci'nin ara dönem dışişleri bakanları toplantısı çerçevesinde Hollanda'nın Lahey kentini ziyaretinde Gül, aynı kentte devam eden Türkiye - AB Karma İstişare Komitesi 18. Ortak Toplantısı'na da katılarak yaptığı konuşmada, bunun olmaması için herkesin üzerine düşen görevi yapması gerektiğini kaydetti. 17 Aralık'ta olumlu bir karar çıkacağına inandığını hatırlatan Gül, AB'nin kendi karar ve prensiplerine aykırı yönde bir karar almasının güven bunalımına yol açacağını vurguladı. 

Atina'dan tuhaf açıklama Türkiye atlet, biz jüri 

YORGO KIRBAKİ Atina 

Yunanistan Dışişleri Bakanlığı Sözcüsü Yorgo Kumuçakos, 16 - 17 Aralık AB zirvesi sonuç bildirisi taslağındaki ifadeleri, Türkiye'nin Kıbrıs Cumhuriyeti'ni tanıması yolunda bir adım olarak niteledi. Kumuçakos, Dışişleri Bakanı Petros Molivyatis'in Atina'nın taslaktaki değişiklik taleplerini anlatmak için bu hafta içinde sırasıyla Roma, Londra, Bonn ve Viyana'yı ziyaret edeceğini açıkladı. 
Dünkü basın toplantısında, Türkiye'nin 17 Aralık'ta müzakere tarihi alması halinde bunun bir maratonun başlangıcı olacağını söyleyen Kumuçakos, "Bu yarışta 2 husus önemli. İlki, atletin yeteneği ve fiziki açıdan dayanıklılığı. İkincisi de yarışın kurallarına ne denli uyacağı. Kurallara uymazsa jüri atletin koşusunu geçerli saymayacak. Yunanistan ve Kıbrıs olarak biz, jüri koltuklarında oturacağız. Türkiye, AB kriterlerini yerine getirirse adil davranacağız. Yani bitiş çizgisinin sürekli daha uzağa götürülmesini istemeyeceğiz" dedi. 


</TEXT>
</DOC>
