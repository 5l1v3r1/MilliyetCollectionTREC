<DOC>
<DOCNO> 277889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/dunya/axdun01.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Askı, ihtilalde olur' 
</HEADLINE>
<TEXT>


Erdoğan, şartlar yerine gelmediği takdirde Türkiye'yle müzakerelerin askıya alınması ifadelerine, "Bu ancak bir ihtilal halinde olur. Demokratik bir ülkede böyle bir şey tartışılmaz" diye karşılık verdi 

Elçin Ergün - Strasbourg 


Başbakan Recep Tayyip Erdoğan, Türkiye'nin İlerleme Raporu'nda yer alan şartları yerine getirmediği takdirde müzakerelerin askıya alınması ifadelerine sert tepki gösterdi. Erdoğan, "Ayrımcılık yaptılar. Liderlerden 'Konseyde bunu değerlendiririz' sözü aldım ama Demokles'in kılıcını başımızın üstünde hissetmek istemiyoruz. AB, kendi ilkeleriyle çatışmaya girer. Müzakereyi askıya almak ihtilalde olur. Demokrasinin yürüdüğü ülkede öyle şey tartışılmaz" dedi. 
Avrupa Konseyi'nin davetlisi olarak Strasbourg'da bulunan Erdoğan, İlerleme Raporu açıklandıktan sonra kurmaylarıyla 45 dakikalık bir toplantı yaptı. Ardından bir basın toplantısı düzenleyen Erdoğan, raporu dengeli bulduklarını söyledi. AB sürecinin bir bayrak yarışı olduğunu ve bu yarışın ilk etabını geçtiklerini dile getiren Erdoğan, özetle şöyle konuştu 

'İlk yeşil ışık' 
"Müzakerelerin başlaması konusunda ilk yeşil ışığı aldık. Raporda net perspektifin yer alması önemli. Komisyonun esas kaygılarını anlıyoruz. Ama görevi bitti. Bundan sonraki süreç konseye aittir. Müzakerelerin gecikmeksizin başlayacağı, Aralık 2002'de kararlaştırıldı. Bu çerçevede arzu ve öngörümüz görüşmelerin 2005'in ilk birkaç ayında resmen, fiilen başlamasıdır. Türkiye, 25 2 ülkeye ne uygulandıysa kendisine hakkaniyetin gereğinin uygulanmasını istemektedir. Yere sağlam basarak yola devam etmeyi düşünüyoruz. Avrupalı dostlarımızın objektif eleştirilerine açığız." 
Erdoğan, işçi göçü ve serbest dolaşım konusunun raporda ucu açık bırakılmasını da, "AB, iç dinamikleriyle ters düşen bir durum. Bu konu liderlerle görüşülerek takvime bağlanır" diye yorumladı. 

Chirac'a yanıt 
"Türkiye'nin üyeliğine karşı referandum olamaz. Kendi halklarına mesaj vermek için Türkiye kullanılıyorsa, ben de halkıma mesajımı vereceğim. Hiçbir siyasi lider, makamlarında baki değildir. Reel politik davranmak lazım. Biz böyle adım atıyoruz. Muhataplarımızdan da bunu bekliyoruz." 
Erdoğan, dün raporun açıklanmasından önce de Avrupa Konseyi Parlamenterler Meclisi'nde AKPM bir konuşma yaptı. Erdoğan, "Üyelik kısa sürede gerçekleşmeyecektir. Türkiye süreci makul zaman diliminde tamamlamayı ümit etmektedir" diye konuştu. 

Balans ayarı yaptım 
Basın toplantısında "üyeliğin askıya alınması" noktasına tepki gösteren Erdoğan, CNN Türk'e yaptığı açıklamada da "Önceki gece birçok liderle telefonla görüşüp balans ayarı yaptım" şeklinde konuştu. Erdoğan, 26 Ekim'de Fransa Cumhurbaşkanı Jacques Chirac ve Almanya Başbakanı Gerhard Schröder ile de üçlü zirve yapacaklarını açıkladı. 

Strasbourg'da uzun gece 
Liderleri aradı metin değişti 

ELÇİN ERGÜN Strasbourg 

İlerleme Raporu'nda son değişiklik, Başbakan Recep Tayyip Erdoğan'ın Strasbourg'dan gece yarısı kurduğu telefon diplomasisiyle yapıldı. Komisyondaki Türkiye karşıtlarının müzakerelerin tam üyelikle sonuçlanacağı garantisi verilmemesi talebi üzerine metne eklenen "ucu açık süreç" ifadesi, Erdoğan'ın 4 Avrupalı lideri aramasıyla yumuşatılarak "doğası gereği ucu açık süreç" haline getirildi. 
Erdoğan'a önceki gece, raporun tavsiye bölümünde Türkiye'yle müzakerelerin "otomatik üyelik"le sonuçlanmayabileceği anlamına gelen "ucu açık süreç" ifadesinin yer aldığı bilgisi ulaştırıldı. Erdoğan da 01.00'de sırasıyla İtalya Başbakanı Berlusconi, Belçika Başbakanı Verhofstadt, Yunanistan Başbakanı Karamanlis ve Avrupa Komisyonu Başkanı Prodi ile görüştü. 
Genişlemeden sorumlu üye Günter Verheugen'e destek olunmasını isteyen Erdoğan, tüm liderlere ifadenin kaldırılması talebini ileterek şunları söyledi 
"Müzakere sürecinde taahhütler yerine getirilmezse üyelik gerçekleşmez" anlamında bir ifadenin raporda yer almasının anlamı yok. Koşullarını yerine getirmeyen zaten AB'ye üye olamaz. Bunu metne dökmenin de gereği yok." 
Erdoğan'ın girişimlerinin ardından rapordaki ifade, Türkiye aleyhine ayrımcılık anlamına gelmeyen genel bir ifade şeklinde algılanabilmesi için değiştirildi. 

Önce Milliyet yazdı 

Milliyet, dün ve önceki gün manşetten verdiği özel haberlerle, AB Komisyonu'nun "Türkiye ile müzakerelere başlanması" yönünde tavsiyede bulunacağını bildirdi. Milliyet Brüksel muhabiri Güven Özalp de, AB Komisyonu'nun genişlemeden sorumlu üyesi Günter Verheugen'in Türkiye'yle müzakerelere başlanması için gösterdiği çabayı ve komisyonda yaşanan tartışmaları detaylarıyla yazdı. Böylece Milliyet, komisyonun kararını iki gün önceden okuyucularına duyurdu. 


</TEXT>
</DOC>
