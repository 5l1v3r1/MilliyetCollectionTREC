<DOC>
<DOCNO> 254456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur37.html </URL>
<DATE> 2004/07/10/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Bayılınca soyulmaktan kurtuldu 
</HEADLINE>
<TEXT>

     Konya'nın Çumra İlçesi'nde bir kadın, elektrik şirketinden geldiklerini söyleyen kişilerin ''1 milyar lira borcunuz var'' demesi üzerine baygınlık geçirince, soyulmaktan kurtuldu. 
     Edinilen bilgiye göre, gittikleri evlerde kendilerini Meram Elektrik Dağıtım A.Ş'nin MEDAŞ görevlisi olarak tanıtan ve kimlikleri henüz belirlenemeyen 2 kişi, Meydan Mahallesi'nde 65 yaşındaki Adile Ballı'nın evinin kapısını çaldı. 
     Bu kişilerin, ''Kaçak elektrik kullandığınız tespit edildi. 1 milyar lira borcunuz var. Şimdi 50 milyon lira verirseniz borcunuz silinecek eğer bu parayı şimdi ödemezseniz borcunuzu faiziyle ödemek zorunda kalacaksınız'' demesi üzerine Ballı, bayıldı. 
     Söz konusu kişiler, ellerindeki sahte tahsilat makbuzuyla dolandırmaya çalıştıkları Ballı'nın bayılması üzerine kaçtı. 
     Ballı, komşuları tarafından Çumra Devlet Hastanesi'ne kaldırıldı. Yüksek tansiyon rahatsızlığı olduğu öğrenilen Ballı'nın sağlık durumunun iyi olduğu öğrenildi. 
     Güvenlik güçleri, bu kişilerin yakalanması için çalışma başlattı. 
     
</TEXT>
</DOC>
