<DOC>
<DOCNO> 282428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun23.html </URL>
<DATE> 2004/10/22/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
'Umarım Fidel Castro ölür ve ben de bunu görürüm' 
</HEADLINE>
<TEXT>

     AB Komisyonu Başkan Yardımcısı Loyola de Palacio, ''Umarım Castro ölür ve ben de bunu görürüm'' dedi. 
     Küba Devlet Başkanı Fidel Castro'nun konuşma yaptığı kürsüden inerken düşüp sakatlanmasını değerlendiren de Palacio, ''Hepimiz, Castro'nun en kısa zamanda ölmesini umuyoruz. Onu öldürsünler demiyorum, ölsün diyorum. Çünkü yaşadığı süre içinde Küba'da bir değişiklik olma olasılığını görmüyorum'' ifadesini kullandı. 
     İspanyol gazetelerinde bugün yer alan açıklamalarında de Palacio, ''Küba'da tek çözüm Castro'nun değişmesi olur. Bunun olasılığını da görmüyorum. Kimsenin ölmesini arzu etmem, ama tek çözüm onun ortadan kalkması. Sırtında birçok işkence ve ölüm olayları taşıyan bela bir diktatör'' şeklinde konuştu. 
     Öte yandan aynı zamanda İspanya'da ana muhalefetteki Halk Partisi'nin PP Dış Siyaset Sorumlusu olan de Palacio, geçen hafta PP'den bir milletvekilinin Küba'ya girişine izin verilmemesine karşılık olarak İspanyol hükümetinin tutumunu eleştirdi. 
     De Palacio'nun AB Komisyonu Başkan Yardımcılığı görevi 1 Kasım tarihinde sona erecek. 
     
</TEXT>
</DOC>
