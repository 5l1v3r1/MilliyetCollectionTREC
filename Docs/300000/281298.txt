<DOC>
<DOCNO> 281298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonspo43.html </URL>
<DATE> 2004/10/18/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
Olympique Lyon, Fenerbahçe maçına hazır... 
</HEADLINE>
<TEXT>

     Avrupa Şampiyonlar Ligi D Grubu'nda yarın Fenerbahçe ile karşılaşacak Fransa'nın Olympique Lyon takımı, son çalışmasını yaparak hazırlıklarını tamamladı. 
     Fenerbahçe Şükrü Saracoğlu Stadı'nda, Teknik Direktör Paul Le Guen yönetiminde gerçekleştirilen antrenman 1 saat 15 dakika sürdü. Antrenman öncesi saha ortasında futbolcularını toplayarak bir konuşma yapan Fransız teknik adam, daha sonra oyuncularına dar alanda pres ve çabukluğa yönelik çalışmalar yaptırdı, yarı sahada çift kale maç oynattı. 
     Le Guen, çift kale maçta Fenerbahçe karşısında ilk 11'de şans tanıyacağı savunma oyuncularıyla, hücum oyuncularını karşı karşıya getirdi. Maçın ardından, Fenerbahçe maçında ilk 11'de yer alacak futbolcular serbest çalışma yaparken, öteki oyuncular kanatlardan ortalarda şut attı. 
     Antrenmanı, Türk ve Fransız medya mensuplarının yanı sıra maç için Türkiye'ye gelen Fransız taraftarlar da izledi. 
     Bu arada Fenerbahçe TV, antrenmanı baştan sona görüntüledi. 
     
</TEXT>
</DOC>
