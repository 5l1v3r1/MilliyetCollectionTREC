<DOC>
<DOCNO> 290240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur27.html </URL>
<DATE> 2004/11/19/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Er'den Gülen'in açıklamalarına yanıt "Her zaman tedbirliyiz" 
</HEADLINE>
<TEXT>

     Emniyet Genel Müdür Yardımcısı ve Sözcüsü Ramazan Er, Türkiye'de önümüzdeki günlerde bazı kişilerin öldürüleceğine dair iddialar konusunda iç ve dış odaklardan gelebilecek her türlü kanunsuz olaya karşı emniyet teşkilatının çalışmalarını sürdürdüğünü söyledi. 
     Haftalık bilgilendirme toplantısında Ramazan Bayramı'nda meydana gelen trafik kazalarının değerlendirmesini yapan Er, kazalarda 89 kişinin öldüğünü 136 kişinin de yaralandığını kaydetti. Ölümlü kazaların büyük bölümünün şehirlerarası yollarda gerçekleştiğini, kazalara en çok otomobillerin karıştığını anlatan Er, kazaların yüzde 29'unun yayaya çarpma, yüzde 25'inin yoldan çıkma, yüzde 13'ünün de karşılıklı çarpışma olarak gerçekleştiğini anlattı. 
     Emniyet Genel Müdürlüğü'nün, Toyotosa'nın katkılarıyla ''Hız Kampanyası'' düzenlediğini belirten Ramazan Er, kampanyanın 8 Aralık'a kadar süreceğini söyledi. Yapılan araştırmalara göre ortalama hızda yapılacak yüzde 2'lik bir azalmanın kaza sonrası ölümlerde yüzde 10'luk bir azalma meydana getirdiğinin tespit edildiğini ifade eden Er, kampanyanın sloganının ''Kendini frenle'' olduğunu belirtti. 
     Emniyet teşkilatında devam edem meslek içi eğitim faaliyetlerini anlatan Ramazan Er, Kosova'da misyon görevi yapan emniyet mensuplarının 225 yoksul aileye 4 bin 650 EURO'luk gıda yardımı yaptığını söyledi. 
     Bir gazetecinin, ''Bazı gazetelerde önümüzdeki günlerde Türkiye'de huzurun bozulması için bazı kişilerin öldürüleceğine dair haberler var. Bunu nasıl değerlendiyorsunuz '' sorusu üzerine Er, Türk polisinin iç ve dış odaklardan gelebilecek saldırılara karşı istihbarat çalışmalarını sürdürdüğünü belirtti. Er, ''Biz olası her türlü olaylara karşı tedbirimizi alırız'' dedi. 
     Bir gazetede yeralan 11 Eylül'de gerçekleşen saldırılara karşı Ankara polisinin tatbikat yapacağına dair haberlerin sorulması üzerine Er, ''Başbakanlık genelgesi doğrultusunda her yıl tüm illerimizde bu tür tatbikatlar yapılır. Bu rutin bir iştir. Sadece Ankara'ya mahsus değil. Diğer illerimizde yaptı. Yapmayanlarda yıl sonuna kadar yapar'' diye konuştu. 
     Adli polisin kurulmasıyla ilgili çalışmalarla ilgili soruyu da yanıtlayan Er, bu konunun AB Katılım Belgesi'nde Ulusal Program'da yeralmadığını, sadece 2004 İlerleme Raporunda tavsiye niteliğinde yeraldığını hatırlattı. Er, adli polis sisteminin yürütüldüğü Hollanda ve Belçika'da bu sistemin kaldırıldığını, diğer ülkelerde de İçişleri Bakanlığı bünyesinde faaliyet sürdürdüğünü bildirdi. ''Hiçbir Avrupa ülkesinde Adalet Bakanlığı bünyesinde adli polis yok'' diyen Er, Türk polisinin zaten mevcut yasalar çerçevesinde adli hizmet verdiğini bildirdi. 
     Kapkaç olaylarının artışıyla ilgili bir soru üzerine Er, bu tür olaylara karşı önleyici hizmet çalışmalarını sürdürdüklerini söyledi. Banliyö trenlerinde kapkaça karşı polis görevlendirdiklerini ifade eden Er, gerek görülen noktalarda önlemlerin sürdürüleceğini anlattı. 
     Bir başka soru üzerine de Er, kapkaç olaylarının terör örgütü tarafından organize edildiğine dair bugüne kadar herhangi bir tespitlerinin bulunmadığını ifade etti. 
     Hollanda'da PKK Kongra-Gel terör örgütüne karşı operasyonların sürdüğünü belirten Er, şu ana kadar 30 kişinin gözaltına alındığının kendilerine bildirildiğini söyledi. Er, ''Dikkatinizi çekerim 10 günlük gözetim süresi uzatıldı. Bizde bu süre en fazla 4 gün'' dedi. 
     
</TEXT>
</DOC>
