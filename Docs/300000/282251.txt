<DOC>
<DOCNO> 282251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur22.html </URL>
<DATE> 2004/10/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kopya çeken öğrenciye "kınama" yerine "sıfır" verilecek... 
</HEADLINE>
<TEXT>

     İlköğretim okullarında da kopya çeken öğrencilere ''not'' cezası geldi. Sınavlarda kopya çeken ilköğretim öğrencilerine kınama cezası yerine, not olarak ''sıfır'' verilecek. 
     Milli Eğitim Bakanlığı MEB , İlköğretim Kurumları Yönetmeliği'nde değişiklik yaptı. Yönetmelik değişikliği, Resmi Gazete'nin bugünkü sayısında yayımlanarak, bir maddesi hariç yürürlüğe girdi. 
     Yönetmelikte, yazılı ve sözlü sınavlarla ilgili düzenlemede köklü değişikliğe gidildi. Ortaöğretim okullarında uygulanan kopya çeken öğrenciye ''sıfır'' not cezası, ilköğretime de geldi. 
     Yönetmeliğin, ''Yazılı ve Uygulamalı Sınavlar'' başlıklı maddesine, ''Kopya çeken öğrenciye not olarak sıfır verilir. Ayrıca durum, ders öğretmenince okul yönetimine bildirilir. Öğrencinin durumu, öğrenci değerlendirme kuruluna gitmeden müdür yardımcısı, ders öğretmeni, rehber öğretmen, veli ve öğrencinin katılımıyla değerlendirilir'' fıkrası eklendi. Eski yönetmelikte kopya çeken öğrenciye sadece ''kınama'' cezası verilmesi öngörülüyordu. 
     
     ÖĞRENCİLER ARTIK KAYNAK BELİRTECEK 
     Geçerli bir özrü olmadan sınava katılmayan veya ödev ve projesini belirlenen süre içinde ders öğretmenine teslim etmeyen öğrencilere de not olarak ''sıfır'' verilecek. 
     Öğrenciler ödev ve projelerini yararlandıkları kaynak ve kişileri de belirterek, öğretmenin belirleyeceği süre içinde teslim edecekler. 
     
     SÖZLÜ NOTLARI 
     ''Sözlü Notu Verilmesi'' başlıklı maddeye de ''öğrencinin sözlü notları ile yazılı notlarının arasındaki farkın birbiriyle uyumlu olması gerektiği'' hükmü konuldu. 
     Yeni maddede şöyle denildi 
     ''Yazılı ve sözlü notlarının birbiri ile uyumlu ve aralarındaki farkın izah edilebilir olması gerekir. Sözlü notlarının ortalamasının, yazılı notlarının ortalamasının altında veya aralarında izah edilemeyecek bir farkın bulunması durumunda ders öğretmeni, rehber öğretmen ve okul yönetimince bu farkın nedenleri araştırılarak gerekli önlemler alınır.'' 
     
     SINIFTA KALMA VE GEÇME 
     Yönetmeliğin ''öğrenci başarısının değerlendirilmesi'' başlıklı maddesinde de değişiklik yapıldı. 
     Buna göre, ilköğretim okullarında 1, 2 ve 3. sınıf öğrencilerinden bir üst sınıfta güçlüklerle karşılaşabilecek olanların durumu, ders yılı sonunda okul müdürünün veya görevlendireceği müdür yardımcısının başkanlığında sınıf öğretmeni ile varsa okulun rehber öğretmeni tarafından görüşülerek sınıf geçmelerine veya yetiştirme kursuna alınmalarına karar verilecek. Eski yönetmelikte, söz konusu durumdaki 1, 2 ve 3. sınıf öğrencilerinin yetiştirme kurslarına alınacaklarına ilişkin hüküm bulunmuyordu. 
     4, 5, 6, 7 ve 8. sınıflarda da ders yılı sonunda başarısız dersi veya dersleri bulunan öğrencilerin durumu şube öğretmenler kurulunda, 4 ve 5. sınıflarda şube öğretmenler kurulunun oluşamaması halinde ise okul müdürünün veya görevlendireceği müdür yardımcısının başkanlığında sınıf öğretmeni ile varsa okulun rehber öğretmeni tarafından şu kararlar alınacak 
     - Öğrencinin başarısız olduğu ders ya da derslerden bir üst sınıfa devam etmesine veya sınıf tekrarına, - Öğrencinin başarısız olduğu ders ya da derslerden bir üst sınıfı başarabileceği değerlendirilen ders derslerden sınıf geçmesine, diğer derslerden ise yetiştirme kursuna alınmasına. 
     
     YETİŞTİRME KURSUNDA BAŞARININ DEĞERLENDİRİLMESİ 
     Bir öğrencinin yetiştirme kursuna alınacağı ders sayısı 3'ten fazla olamayacak. 
     Yetiştirme kursu sonunda 1, 2 ve 3. sınıf öğrencileri için sınav yapılmayacak. Bu öğrencilerin bir üst sınıfta güçlüklerle karşılaşıp karşılaşmayacaklarına okul müdürünün veya görevlendireceği müdür yardımcısının başkanlığında sınıf öğretmeni ile varsa okulun rehber öğretmeni tarafından öğrenci başarısının değerlendirilmesi esasları doğrultusunda karar verilecek. 4, 5, 6, 7 ve 8. sınıflarda yetiştirme kursu sonunda sınav yapılacak. Bu sınavlarda başarılı olanlar bir üst sınıfa devam edecekler. Başarısız ders dersleri bulunan öğrencilerin durumu ise yetiştirme kursu sonunda şube öğretmenler kurulunda görüşülecek. 
     Yetiştirme kursları, ders yılı bitimini izleyen ilk iş günü başlayacak ve haziran ayının son iş günü bitecek. 
     Yurtdışında bulunması, tutuklu olması, oturduğu yerde okul bulunmaması ve sağlık durumu nedeniyle okula devam edemeyenler ile 222 sayılı İlköğretim ve Eğitim Kanunu'nun ilgili maddeleri gereğince okula devamları sağlanan öğrencilerin başarı durumları belirlenirken, en az bir yarıyıl notu almış olmaları kaydıyla devam eden öğrenciler gibi işlem yapılacak. 
     
     SEVİYE TESPİT SINAVLARI 
     Öğrenci başarı düzeyinin ölçülmesi amacıyla il genelinde Türkçe, Matematik, Sosyal Bilgiler ve Fen Bilgisi derslerinde yapılan sınavlar yeniden düzenlendi. Bu sınavlara 4 ve 5. sınıf öğrencilerinin de katılması zorunluluğu kaldırıldı. Bu sınavlara sadece 6, 7 ve 8. sınıflar katılacak. Sınavlar mayıs ayı içinde yapılacak. Önceki yönetmelikte bu sınavların ocak ve mayıs ayları içinde yapılması öngörülüyordu. 
     Ayrıca, sınavda dereceye giren öğrenciler valilikçe ödüllendirilecek. 
     
     OKULU ZAMANINDA BİTİREMEYENLERE KOLAYLIK 
     Yönetmelikle, ilköğretimi zorunlu öğrenim çağı sonuna kadar bitiremeyenlere kolaylık sağlandı. Bu çerçevede ''zorunlu öğrenim çağı sonuna kadar ilköğretimi bitiremeyenlerin ilköğretimlerini tamamlamak üzere velilerinin de istemeleri halinde en çok dört öğretim yılı daha okula devamlarına imkan verilecek.'' Bu süre eski yönetmelikte 2 öğretim yılı olarak yer alıyordu. 
     İlköğretim okullarına kayıt yaptıracak öğrencilerden kayıt sırasında varsa çocuğun aşılarının yapıldığına dair belge de istenecek. 
     Zorunlu öğrenim çağındaki çocuklardan, tutukluluk veya oturduğu yerde okul bulunmaması nedeniyle hiç okula gidememiş olanlar da sınavla tespit edilecek bilgi düzeyine ve yaşlarına göre uygun sınıfa kaydedilecekler. 
     Öğrencinin yasal sorumluluğunu üstlenen kişiler de veli olabilecek. 
     
     ÖZEL BİLGİ İSTEYEN DERSLERİN VERİLMESİ 
     İlköğretim okullarının 4 ve 5. sınıflarında özel bilgi, beceri ve yetenek isteyen beden eğitimi, müzik, resim-iş, din kültürü ve ahlak bilgisi, yabancı dil, iş eğitimi ve bilgisayar dersleri aylık karşılığı ders saatini dolduramayan branş öğretmenleri ya da sınıf öğretmeni olup bu alanda hizmetimi eğitim sertifikası almış öğretmenler veya yüksek öğrenimlerini söz konusu branşlarda yapan diğer sınıf öğretmenleri tarafından ders mübadelesi yoluyla okutulabilecek. Yönetmeliğin bu maddesi 1 Eylül 2005 tarihinde yürürlüğe girecek. 
     
</TEXT>
</DOC>
