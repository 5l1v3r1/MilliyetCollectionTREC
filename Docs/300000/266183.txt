<DOC>
<DOCNO> 266183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/spor/spo03.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış anlaşılmasın 
</HEADLINE>
<TEXT>


Galatasaray Yönetimi'nin, Schaefer'in Türkiye'ye geleceğini üç gün önceden öğrendiği ve rahatsız olmaması için hemen Hagi'ye bildirdiği iddia edildi 

ERHAN TELLİ 


Ortalık karışmıştı 
KAMERUN Milli Takım Teknik Direktörü Schaefer'in Fatih Terim döneminde İstanbul'a gelip Galatasaray maçını izlemesi olay olmuştu. Medyada çıkan "Terim gidiyor" haberleri nedeniyle yönetim büyük sıkıntı yaşamıştı. Bu kez de Hagi'nin geleceğinin tartışıldığı bir ortamda Schaefer'in Song ve Saidou'yu izlemek için İstanbul'a gelmesi yönetimi erkenden harekete geçirdi. 

Hemen bilgi geldi 
SPORTİF Direktör Mustafa Turgun'un, Alman hocanın İstanbul'a geleceğini üç gün önceden duyduğu ve vakit kaybetmeden İkinci Başkan Ergun Gürsoy ile Futbol Şube Sorumluları'ndan Fatih Gökşen'e ilettiği öğrenildi. Gürsoy ile Gökşen'in mini bir toplantı yaptıktan sonra Schaefer'in Galatasaray maçını izlemeye geleceğini Teknik Direktör Hagi'ye bildirme kararı aldığı belirtildi. 

'Bizimle alakası yok' 
GÖKŞEN ile Turgun'un, Hagi ile görüşüp, "Schaefer, Türkiye'ye gelip maç izleyecek. Bizimle bir alakası yok. Yanlış anlama. Basında bu tür haberler yer alırsa inanma" dedikleri iddia edildi. Hagi'nin ise, "Gelip izleyebilir. Bu çok doğal" yanıtı verdiği bildirildi. Bu arada Schaefer, ilk üç maçta forma giyme şansı bulamayan Saidou'yu Milli Takım'a çağırma kararı aldı. 

Cim-Bom vazgeçmiyor 

Emre'ye takip 
GALATASARAY, İnter'de forma giyen eski oyuncusu Emre Belözoğlu'nun transferini son dakikaya kadar takip etme kararı aldı. Sarı - Kırmızılı yöneticilerin, İnter'deki durumu henüz netleşmeyen yıldız futbolcudan vazgeçmediği ve İtalyan Kulübü'ne son bir teklif daha götürdüğü iddia edildi. 

Haber gelecek 
İTALYAN kulübünün hafta sonuna kadar Emre konusunda net bir karar vereceği açıklandı. Genç oyuncu, "Türkiye'ye dönme konusunda bir düşüncem yok. İnter eğer beni göndermek isterse kiralık olarak bir yıllığına gelebilirim. Aksi takdirde futbol hayatımı İtalya'da sürdürmek istiyorum" dedi. 

Petre için arayış var 

SARI - Kırmızılı forma altında beklenen performansı bir türlü gösteremeyen Petre'nin gönderilmesi için düğmeye basıldı. Teknik Direktör Gheorghe Hagi'den de onay alan Galatasaray yönetiminin, kulüp arayışlarına başladığı öğrenildi. Sarı - Kırmızılılar, 30 Ağustos'a kadar Rumen futbolcuyu bir Avrupa kulübüne kiralamak istiyor. 

Kapıları kapattı 

Galatasaray dün akşam yaptığı çalışma ile deplasmanda oynayacağı Sakaryaspor maçının hazırlıklarına başlarken, Teknik Direktör Gheorghe Hagi'nin isteğiyle Florya Metin Oktay Tesisleri'nin kapıları kapandı. Yaklaşık 1.5 saat süren çalışmada Sarı - Kırmızılı takımın taktiksel çift kale maç yaptığı açıklandı. 

'10' numara satışta 

TEKNİK Direktör Hagi'nin, Galatasaray'da futbol oynadığı yıllarda giydiği "10" numaralı efsane forma satışa çıkarıldı. "www.pazaryerim.com" adlı internet sitesinde açık artırmayla satışa sunulan üç adet formanın 2000 yılında kazanılan Süper Kupa finalindeki formalarla aynı olduğu vurgulandı. Açık artırmanın 500 milyon liradan başladığı bildirildi. 


</TEXT>
</DOC>
