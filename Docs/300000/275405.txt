<DOC>
<DOCNO> 275405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur33.html </URL>
<DATE> 2004/09/27/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Uykudaki kocasını av tüfeğiyle öldürdü .. 
</HEADLINE>
<TEXT>

     Çorum'da bir kadın, kendisini sürekli dövdüğünü iddia ettiği eşini, gece yatağında uyurken av tüfeğiyle vurarak öldürdü. 
     Alınan bilgiye göre, Çorum'un Alaca İlçesi'ne bağlı Sarısüleyman Köyü'nde yaşayan Penbe Karakuş 39 , henüz belirlenemeyen nedenle kocası Abidin Karakuş 40 ile tartışmaya başladı. Tartışmanın büyümesi üzerine sinirlenen Abidin Karakuş, eşini dövdü. Bunun üzerine Penbe Karakuş, eşi Abidin Karakuş'u, uyuduğu sırada evde bulunan ruhsatlı av tüfeğiyle vurarak öldürdü. 
     Jandarma tarafından gözaltına alınan Penbe Karakuş, ifadesinde, minibüsle yolcu taşımacılığı yapan eşinin kendisine sürekli kötü davrandığını ileri sürdü. 
     Eşinin evli bir kadınla ilişkisi olduğunu iddia eden Penbe Karakuş'un ifadesinde, ''Bana bir çok kez 'Seni boşayacağım. Çocuğunu da al git' diye hakaretlerde bulundu. Abidin dayak atmaya başlayınca 1 saatten önce bırakmazdı. Çok kez hastanelik oldum. Geçen yıl dövdükten sonra karnıma bastı bağırsaklarım patladı. Ankara'da ameliyat oldum. Şu an bile eğilip doğrulurken zorlanıyorum. Eşimin aile içi şiddetine kızım Ç.'de 17 defalarca maruz kaldı. Artık dayanamadım. Evde bulunan silahla uyuduğu sırada vurdum'' dediği öğrenildi. 
     Ailenin tek çocuğu Ç.'nin de babasından sürekli dayak yediğini söylediği bildirildi. 
     Penbe Karakuş, sorgulamasının ardından çıkarıldığı nöbetçi mahkemece tutuklanarak, Sungurlu Cezaevi'ne gönderildi. 
     
</TEXT>
</DOC>
