<DOC>
<DOCNO> 256621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur45.html </URL>
<DATE> 2004/07/19/ </DATE>
<TIME> 19.21 </TIME>
<AUTHOR>  </AUTHOR>
<HEADLINE>
Memur maaşı artışlarına simitli tepki... 
</HEADLINE>
<TEXT>

     Türkiye Kamu-Sen Sivas İl Temsilciliği'ne bağlı sendika başkanları, düzenledikleri ortak basın toplantısında, memur maaşlarına yapılan yüzde 6'lık zamma tepki gösterdiler. 
     Kamu-Sen İl Temsilcisi Musa Akkaş, il temsilciliğine bağlı sendika başkanlarıyla birlikte yaptığı basın toplantısında, memur maaş artışlarına yapılan yüzde 6'lık zamla, simit dahi alınmayacağını öne sürdü. 
     Kamu çalışanlarının, aldıkları ücretle ayakta kalabilmenin mücadelesini verdiğini belirten Akkaş, bu zammın memurun yüzünü güldürmediğini, aksine öfkesini artırdığını savundu. 
     Artık simitin dahi memur için bir lüks olduğunu ileri süren Akkaş, ''Devletin olmazsa olmaz unsuru olan kamu çalışanı, 1 Temmuz'dan itibaren verilen yüzde 6'lık zamla ayakta kalabilmenin mücadelesini veriyor. Türk memuru bu olumsuzlukların hiçbirini hak etmedi'' diye konuştu. 
     Hükümetle bir kez daha toplu görüşme masasına oturacaklarını, bunun da memurlar için ayrı bir önemi bulunduğunu belirten Akkaş, ''2 yıldan beri hükümetle aramızda oluşan anlaşmazlıkları, uzlaştırma kurulu kararları çerçevesinde çözülmesi için mücadelemizi sürdürmekteyiz'' dedi. 
     Toplantının ardından sendika başkanları, aldıkları simitleri basın mensuplarına ikram ettiler. 
     
</TEXT>
</DOC>
