<DOC>
<DOCNO> 250622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur22.html </URL>
<DATE> 2004/06/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ankara'da Bush'un kalacağı Hilton Oteli yakınlarında patlama 
</HEADLINE>
<TEXT>

     Ankara'da bu sabah Nato Zirvesi öncesi endişelendiren olaylar meydana geldi. Başkan George W. Bush'un kalacağı Ankara Hilton Oteli yakınlarında bir bombalı paket polisin incelemesi sırasında patladı. Bir ihbar üzerine olay yerine gelen polisin incelemeleri sırasında patlayan bomba 2 polis memuru ile 1 sivil vatandaşın yaralanmasına neden oldu. Olay yerinde yapılan araştırmalarda ikinci bir paket daha bulundu. Dışişleri ve Milli Eğitim Bakanlıkları önünde de şüpheli paketler bulundu. Kontrollü bir şekilde patlatılan paketler boş çıktı. 
     Ankara Emniyet Müdürü başka ihbarlar olduğunu ekiplerin tüm ihbarları değerlendirdiklerini söyledi. 
     İşte Ankara polisini alarma geçiren gelişmeler... 
     
     İLK PAKET POLİSİN İHMALİYLE PATLADI 

     ABD Başkanı Bush'un NATO Zirvesi'nde kalacağı Ankara Hilton Oteli yakınlarında saat 11 15 sıralarında bir patlama meydana geldi. Patlamanın şüpheli bir paketin imhası sırasında olduğu öğrenildi. 
     Alınan ilk bilgilere göre, Billur sokağın Hilton Oteli'ne yaklaşık 50 metre mesafede bulunan bölümünde şüpheli paket bulunduğu yolunda ihbar yapıldı. Küçükesat Karakolu ekibinin olay yerine gidişinin ardından şüpheli pakete müdahaleye başlandı. 
     Görgü tanıkları, polis memurunun bomba paketine ayağıyla müdahale ettiği ve patlamanın bu sırada olduğunu anlattı. 
     Bombanın parça tesirli olduğu belirtiliyor. Patlama sırasında çevredeki bazı binaların camlarının kırıldı. Patlamada polis memuru Bekir Bayar'ın bacaklarından ağır, polis memuru Hasan Akyol 'un da yüzünden hafif yaralandığı belirtildi. Olay yerinde bulunan Orhan Tartıcı adlı vatandaş da hafif yaralandı. Yaralıların tedavisine Hacettepe Hastanesi'nde devam ediliyor. 
     Patlamanın ardından çevrede araştırmalarını sürdüren polis, ikinci bir şüpheli pakete daha rastladı. Söz konusu pakete ekipler müdahale etti. 
     Sokakta bulunan araçlar çekicilerle götürülürken, gazeteciler ile otelin güvenlik görevlileri arasında gerginlik yaşandı. 
     
     HACETTEPE ÜNİVERSİTESİ 3 YARALI GETİRİLDİ, BİRİNİN DURUMU CİDDİ 

     Hacettepe Üniversitesi Tıp Fakültesi Ortopedi ve Travmatoloji Anabilim Dalı Başkanı Prof. Dr. Adil Sürat, Hilton Oteli yakınlarındaki patlamada yaralanan polis memurlarından Bekir Bayar'ın sağ ayağının bilek altından parmaklar da dahil parçalandığını ve toparlanmasının mümkün olmadığını diğer ayağın ise tibiya diz altı kemiğinin altından kopma durumuna geldiğini ve riskinin yüksek olduğunu bildirdi. 
     Prof. Dr. Sürat, acil servisin önünde gazetecilere yaptığı açıklamada, Hilton Oteli yakınlarındaki patlamaların ardından, Hacettepe Hastanesi'ne 2 polis memuru ile 1 sivil olmak üzere 3 yaralı getirildiğini belirtti. 
     Yaralılardan polis memuru Hasan Akyol ile sivil yaralı Orhan Tartıcı'nın durumlarının iyi olduğunu ifade eden Prof. Dr. Sürat, şöyle devam etti 
     ''Polis memuru Bekir Bayar'ın ise sağ ayağı, bilek altından, parmaklarını da içerecek şekilde parçalanmış ve toparlanması mümkün değil. O haliyle revizyona alınacak. 
     Diğer ayak, tibiya diz altı kemiğinin altından kopma durumuna gelmiş. Onda da risk yüksek. Ancak, kurtarmak için gerekenler yapılacak. Aynı hastanın kafasında ve vücudunun çeşitli yerlerinde de yaralanmalar var. İncelemeleri yapıldı. Ameliyata alınıyor. Ameliyat, 5-6 saat sürer. Ondan sonra bacağın yaşayıp yaşamayacağı hakkında kesin bilgi veririz. Şu anda hayati tehlikesi çok belirgin olarak yok. Ama çok kısa süre önce geldiği için, değerlendirme yapmak zor. 
     Bu arada, polis memuru Bekir Bayar'ın iki ayağından kopan parçaların, ikinci bir araçla daha sonra hastaneye getirildiği öğrenildi. 
     
     GÜVENLİK YENİDEN TARTIŞILIYOR 

     NATO Zirvesi'ne birkaç gün kala bu patlamanın meydana gelmesi emniyeti alarma geçirdi. Polisin otelin güvenliğini yeniden gözden geçireceği bildirildi. 
     Cumartesi günü Bush'u ağırlayacak olan başkentte, endişe yaratan patlamada polis memurunun ihmali de ciddi bir tartışma yarattı. 
     Patlama sonrası Hilton Oteli'nin güvenliği tartışılmaya başlanırken, Bush'un Ankara'ya gelişinde direkt otele gidecek olması tüm gözleri buraya çevirdi. Zirvede Bush'un yeni bir otelde kalıp kalmayacağı tartışılıyor. Başkent kulislerinde, bu gelişmeden sonra Bush'un ziyaretinin ertelenbileceği de konuşuluyor. 
     
     BAKANLIKLARDA DA ŞÜPHELİ PAKETLER 

     Ankara Hilton Oteli yakınlarındaki patlamanın ardından Dışişleri Bakanlığı ve Milli Eğitim Bakanlığı önünde de şüpheli paketler bulundu. 
     Ankara'nın Balgat semtindeki Dışişleri Bakanlığı'nın önünde şüpheli bir paket bulundu. 
     Ankara'nın en iyi korunan yerlerinden Dışişleri Bakanlığı binasının yer aldığı Dr. Sadık Ahmet Caddesi'nde şüpheli paket bulunduğu ihbarı üzerine, olay yerine bomba imha ekipleri geldi. 
     Çevrede güvenlik önlemi alınmasının ardından, Dışişleri Bakanlığı'nı çevreleyen demir parmaklıkların hemen önündeki şüpheli paket kontrollü olarak patlatıldı. 
     Patlatılan paketin boş olduğu anlaşıldı. 
     
Milli Eğitim Bakanlığı önündeki pakete de ekipler müdahale etti. 
     Bakanlığın, Atatürk Bulvarı üzerindeki girişi yakınında bulunan bir paket şüpheli görülerek, polise bildirildi. 
     Paket, olay yerine gelen bomba imha ekiplerince kontrollü olarak patlatıldı. 
     Pakette bomba olmadığı anlaşıldı. 
     
     TEDBİRLER DAHA DA SIKILAŞACAK 

     Devlet Bakanı ve Başbakan Yardımcısı Mehmet Ali Şahin, Ankara'da Hilton Oteli yakınlarında meydana gelen patlamayı değerlendirirken, bundan sonra tedbirlerin daha da sıkılaşacağını söyledi. 
     Şahin, sözkonusu patlamayı TBMM'de katıldığı törende gazetecilerden öğrendi. Olayın üzücü olduğunu belirten Şahin, İstanbul'da yapılacak NATO Zirvesi nedeniyle ciddi güvenlik önlemleri alındığını, bazı vatandaşların bunu aşırı bulduğunu, ancak güvenlik nedeniyle bu önlemlerin alınması gerektiğini vurguladı. Şahin, ''bundan sonra tedbirler daha da sıkılaşacak, kötü niyetli olanlar ve amaçlarını gerçekleştirmek için herşeyi göze alanlar var. Bize düşen de bunlara karşı her türlü önlemi almaktır'' dedi. 
     TBMM Başkanı Bülent Arınç ise olayı henüz bilmediğini ve bu nedenle bir değerlendirme yapmayacağını bildirdi. 

     
</TEXT>
</DOC>
