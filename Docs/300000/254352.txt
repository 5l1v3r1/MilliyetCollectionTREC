<DOC>
<DOCNO> 254352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sondun26.html </URL>
<DATE> 2004/07/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Iraklı militanlar, Mısırlı rehine için, 1 milyon dolar fidye istiyor... 
</HEADLINE>
<TEXT>

     Iraklı militanların, rehine tuttukları Mısırlı şoförü serbest bırakmak için bağlı olduğu Suudi şirketinden 1 milyon dolar fidye istediği bildirildi. 
     Mısırlı şoför Muhammed El Garabavi'nin 8 yıldır çalıştığı taşımacılık şirketinin sahibi Faysal El Neheyt, Suudi Arabistan'ın kuzeyindeki Kassım bölgesinden Reuters'a telefonla yaptığı açıklamada, kimliği belirsiz kişilerin Çarşamba gününden bu yana kendisini telefonla arayarak, fidye talebinde bulunduğu söyledi. 
     El Neheyt, ''Son kez Cuma gecesi arandım. Arayan kişi, bir milyon dolar talep etti. Ona, Müslüman bir dostumuzun özgür kalmasına yardım etmeye hazır olduğumu, ancak bu parayı ödeyemeyeceğimi söyledim'' dedi. 
     Şirketinin, Irak'taki Amerikan güçleriyle birlikte çalıştığını yalanlayan Neheyt, Mısır'ın Riyad Büyükelçiliği'ni telefon konuşmalarından haberdar ettiğini, ancak kimsenin kendisiyle bağlantıya geçmediğini kaydetti. 
     El Neheyt, Mısırlı sürücünün kurtulması için Mısırlı yetkililere yardım çağrısında bulunurken, ''Bu kişilerin, Iraklı direnişçilerden çok hırsız olduklarından şüpheleniyorum'' diye konuştu. 
     Faysal El Neheyt, geçen Cumartesi günü Irak'ta 3 kamyonun şoförleriyle birlikte kaybolduğunu dile getirerek, kaçırıldıklarını ve soyulduklarını söyleyen 2 Pakistanlı şoförün, Suudi Arabistan'a döndüğünü de belirtti. 
     
</TEXT>
</DOC>
