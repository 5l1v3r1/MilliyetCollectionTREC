<DOC>
<DOCNO> 263090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun37.html </URL>
<DATE> 2004/08/13/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Çarli Kasırgası Florida'yı perişan etti, yüzbinlerce kişi evsiz... 
</HEADLINE>
<TEXT>

     Sabah saatlerinde Küba'nın batı kıyıları boyunca etkili olan Çarli kasırgası Florida Boğazı'na yönelirken, özellikle alçak kesimlerde yaşayan yüz binlerce insanın evlerini terk ederek daha yüksek yerlere sığındığı bildirildi. 
     Sabah saatlerinde Florida'nın Key West bölgesine ulaşan ve 120 km hızla esen kasırganın saatte 29 km'lik bir hızla kuzeye doğru kaydığı ifade ediliyor. Miami'deki Ulusal Kasırga Merkezi'nden yapılan açıklamaya göre, saatteki hızı en fazla 190 km'ye ulaşacak Çarli Kasırgası, 3. kategori bir fırtına olarak değerlendiriliyor. 
     Sabahın erken saatlerinde Key West yakınlarındaki Sand Key'i saatte 80 km hızla vuran Çarli kasırgasının, okyanusta 4 metre yüksekliğinde dalgalara da neden olabileceği belirtiliyor. 
     Florida Valisi Jeb Bush, kasırgayı önemsemeyenlere yönelik bir uyarı daha yaparak, bunun son derece büyük bir kasırga olduğunu söyledi. Eyalette olağanüstü hal ilan eden Vali Bush, Ulusal Muhafız askerlerini de hazır bekletiyor. 
     Acil yardım yetkililerininse Florida'nın Key bölgesinden nüfus yoğunluğu yüksek Tampa Körfezi'ne kadar olan bölgede halkı bulundukları yerleri boşaltmaya çağırırken, Tampa Körfezi'nin son 80 yıldır doğrudan bir kasırganın tehdidi altına girmediği ifade ediliyor. 
     Perşembe akşamından bu yana bölgedeki yollar ve köprülerin bulundukları yerleri terk edenlerin oluşturduğu yoğun trafiğe sahne olduğu kaydedilirken, Florida acil yardım yetkililerinin kasırganın doğrudan tehdidi altında olmayan bölgelere yönelik de sel tehlikesi uyarısı yaptığı belirtiliyor. 
     Bu arada Key West havaalanına yapılan uçuşların durdurulduğu ifade edilirken, 17 milyon nüfusu bulunan Florida'nın 6,5 milyonluk nüfusunun kasırganın izleyeceği rota üzerinde olduğu bildiriliyor. Florida Keys'te bulunan 1,9 milyon insana bulundukları bölgeyi terk etmeleri tavsiye edilirken, bu insanlardan 1,1-1,5 milyonunun tavsiyeleri dinleyeceğinin tahmin edildiği kaydediliyor. 
     Bölgede Perşembe günü etkili olan tropikal Bonnie fırtınasının saatteki hızı 80 km'ye çıkmış, ancak çok fazla bir zarara sebep olmamıştı. 
     Çarli kasırgasının kuzeye doğru hareket ederek Pazar günü Washington ve New York'a kadar ulaşması beklenirken, kuzeye hareket ettikçe tesirinin azalacağı tahmin ediliyor. 
     
</TEXT>
</DOC>
