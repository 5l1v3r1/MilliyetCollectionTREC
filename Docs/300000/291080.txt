<DOC>
<DOCNO> 291080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko07.html </URL>
<DATE> 2004/11/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Borsa'da yeni ekonomik program, petrol fiyatları takip edilecek 
</HEADLINE>
<TEXT>

     Borsa'da bu hafta, yeni ekonomik program ve AB ile ilişkiler, petrol fiyatları ve Hazine ihaleleri yakından takip edilecek. 
     Gedik Yatırım'ın haftalık strateji raporunda, İMKB Ulusal-100 Endeksi'nin geçen hafta yüzde 4.8 oranında yükselerek 23,176.70 puandan kapandığı belirtilerek, önceki hafta 547 milyon dolar civarında olan günlük ortalama işlem hacminin, 616 milyon dolara yükseldiği kaydedildi. 
     Hazine'nin bu haftaki itfalarının finansmanı için yarın bir bono ve bir tahvil ihalesi yapacağına işaret edilen raporda, ''Geçtiğimiz hafta yapılan 500 milyon dolarlık eurobond ihracına yüksek talep gelmesi ve risk priminin azalması, bu haftaki borçlanma için olumlu bir sinyal. Hazine'nin bu yıl gerçekleştirdiği başarılı borçlanma ihalelerine rağmen reel faizlerin henüz arzu edilen seviyelere gelmediğini düşünüyoruz'' denildi. 
     Petrol fiyatlarının ikinci plana düşmesiyle uluslararası piyasalarda yatırımcıların dikkatini çekmeye başlayan konunun, doların diğer para birimleri karşısındaki değer kaybı olduğuna dişaret edilen raporda, ABD cari işlemler dengesini olumlu etkileyen zayıf doların Avrupa ekonomisinin durgunluktan çıkmasını zorlaştırdığının da bir başka gerçek olduğu belirtildi. 
     Değerlendirmede, ''Türkiye ihracatının ağırlıklı olarak euro bazlı, girdi fiyatları ve borçlarının ağırlıklı olarak dolar bazlı olması nedeniyle bu durum şu anda Türkiye için avantaj gibi görünüyor. Ancak doların daha fazla değer kaybı, uluslararası piyasalarda yol açabileceği belirsizlik ortamı ve Avrupa ekonomisin büyümesini frenlemesi nedeniyle Türkiye'ye dolaylı olarak zarar verebilir'' görüşüne yer verildi. 
     Petrol fiyatlarında olduğu gibi raydan çıkmaya başlayan paritenin de şu için hisse senetleri piyasasını çok fazla etkilemesinin beklenmediği dile getirilen raporda, Avrupa Birliği ve yeni ekonomik programla ilgili gelişmelerin yatırımcılar tarafından fiyatlandırılacağı ifade edildi. 
     
</TEXT>
</DOC>
