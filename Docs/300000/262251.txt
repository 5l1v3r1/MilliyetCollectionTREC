<DOC>
<DOCNO> 262251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/guncel/gun06a.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Selle gelen dram 
</HEADLINE>
<TEXT>


İstanbul'da dün aniden bastıran sağanak yağış, ev ve işyerlerini sular altında bıraktı. Bahçelievler'de su basan bodrum katta 3 çocuk boğuldu 

ŞENOL DEMİRCİ HALUK ATALAY İstanbul 

İstanbul'da, dün aniden bastıran sağanak yağış etkili oldu. Evler, işyerleri ve köprüaltları su altında kalırken, Bahçelievler'de bir bodrum katını saran sular üç küçük çocuğu yuttu. Öğle saatlerinden itibaren gök gürültüsüyle başlayan yağış, özellikle sahil kesimlerinde etkili oldu. Yetkililerden alınan bilgiye göre, sağanak yağış nedeniyle 14 ilçedeki ev, işyeri, köprü altı ve geçitlerden oluşan toplam 373 noktada su baskını yaşandı. Yağmura dışarıda yakalanan vatandaşlar otobüs duraklarına, saçak altlarına sığındı. Araç sahipleri yağış nedeniyle kilitlenen trafikte güçlükle ilerleyebildi. 
Bu arada Bahçelievler'de yağış nedeniyle oluşan gölette park halinde bulunan minibüs hareket edince, göletteki su yerden bir metre yükseklikteki duvarı yıkarak Şengüz ailesinin oturduğu bodrum katındaki binanın pencere camını kırarak içeri girdi. 
Melek, Şükran ve Uğur Şengüz adlı üç kardeş, komşuları tarafından kurtarılırken. Sele uykuda yakalanan Yıldız, İbrahim ve 2 aylık Oktay Şengüz ise diğer kardeşleri kadar şanslı değildi. 


</TEXT>
</DOC>
