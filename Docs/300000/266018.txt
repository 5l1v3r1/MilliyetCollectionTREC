<DOC>
<DOCNO> 266018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonsiy10.html </URL>
<DATE> 2004/08/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Anadol TMSF'nin medya kuruluşlarını satışı ile ilgili endişelerimiz var 
</HEADLINE>
<TEXT>

     CHP Grup Başkanvekili Kemal Anadol, TMSF bünyesinde bulunan medya kuruluşlarının satışıyla ilgili endişeleri bulunduğunu söyledi. 
     Anadol, TBMM'de düzenlediği basın toplantısında, bir gazetecinin, TMSF bünyesindeki medya kuruluşlarının satışı konusunda endişeleri olup olmadığı sorusunu şöyle yanıtladı 
     ''Elbette. Görüşmemizde, satışın hukuksal noksanı olmaması gerektiğini, şeffaf olması gerektiğini söylemiştik. Ama dört önemli noktanın daha yerine getirilmesi gerekir. Aksi halde bu satışın şaibeli bir satış olacağı kuşkusunu taşıyoruz. 
     Satışın hangi ihale yöntemiyle yapılacağı önceden açıklanmalıdır. Medyada tekelciliğin önüne geçmek için Rekabet Kurulu'ndan mutlaka görüş alınmalı. İhaleye girecek olanlarla ilgili mutlaka güvenlik belgesi alınacağı açıklanmalı ve son olarak ihaleye paravan firmaların girmesini engellemek amacıyla, ihaleye gireceklerle ilgili olarak ayrıca mali yeterlilik belgesi aranmalı ve istenmelidir.'' Anadol, bu koşullar yerine getirilmediği takdirde satışın şaibeli hale geleceğini ve yeni sorunlara yol açacağını savundu ve TMSF yetkililerinin satış öncesi ya da şimdi bu konularla ilgili açıklama yapmasını istedi. 
     Bir gazetecinin ''Paravan şirketlerin devreye gireceğine ilişkin bir duyumunuz mu var '' sorusunu ise Anadol, ''Kastamonuluların sözü geçerli galiba, taş düşebülür, ayı çıkabülür...'' diye espri yaparak yanıtladı. 
     
</TEXT>
</DOC>
