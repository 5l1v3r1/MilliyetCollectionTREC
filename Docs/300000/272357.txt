<DOC>
<DOCNO> 272357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy17.html </URL>
<DATE> 2004/09/16/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
CHP'li Anadol "Zina konusunda sürpriz olursa, tavrımız daha sert olur" 
</HEADLINE>
<TEXT>

     CHP Grup Başkanvekili Kemal Anadol, AK Parti milletvekillerinin zinanın suç sayılmasına ilişkin bir önerge vermeyerek hem siyaseten hem ahlaken doğru bir tavır koyduğunu bildirerek, ''Sürpriz olabilir siyasette. O bizim kararlılığımızı değiştirmez'' dedi. 
     Anadol, zina ile ilgili önerge verilmesi beklenen maddenin değiştirilmeden kabul edilmesinin ardından TBMM kulisinde gazetecilere bir açıklama yaptı. 
     Önerge verilmemesinin AK Parti ile mutabakatlarının sürdüğünü gösterdiğini bildiren Anadol, ''Bence AKP verdiği sözü tutarak hem siyaseten hem ahlaken doğru bir tavır koymuştur, toplumu rahatlatmıştır. CHP olarak kararlı bir biçimde zina konusundaki ısrarımızın sonuç almasından toplumumuzun, özellikle de kadınlarımızın önünde mutluluk duyuyorum'' dedi. 
     Anadol, bundan sonra bir sürpriz olup olmayacağı yolundaki bir soru üzerine, ''Sürpriz olabilir siyasette. O bizim kararlılığımızı değiştirmez, daha çok karşı çıkarız. Daha sert bir tavır koyarız'' diye konuştu. 
     AK Parti'nin önerge vermeye yönelik çalışmalarda bulunmasının aralarında güven bunalımına yol açıp açmadığı sorusuna da Anadol, ''Siyasette müzakere olur, müzakereler sırasında uzlaşmalar olur, uzlaşmazlıklar olur. Ama bunun turnusolü Meclis'te verilen sözlere uyulup uyulmamasıdır. Uyulduğuna göre mesele yok'' karşılığını verdi. 
     
</TEXT>
</DOC>
