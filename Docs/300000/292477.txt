<DOC>
<DOCNO> 292477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonyas01.html </URL>
<DATE> 2004/11/26/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Kaplanların sayısı son yüzyılda yüzde 95 azaldı... 
</HEADLINE>
<TEXT>

     Dünyadaki kaplan sayısının 20. yüzyılın başından bu yana yüzde 95 azaldığı ve geriye kalan 5 bin kaplanın da deri ticareti nedeniyle yokolma tehdidi altında olduğu belirtildi. 
     Küresel Kaplan Forumu Genel Sekreteri S.C. Dey, ''Kadınların kürk fantezisi ve gösteriş düşkünlüğünün neden olduğu kaplan derisi ticareti, kaplanlara yönelik en büyük tehlikeyi oluşturuyor'' dedi. 
     Asya'da bir kaplan derisi 15 bin dolara satılırken, Vietnam'da afrodizyak olduğuna inanıldığı için, tek bir kaplanın kemikleri 25 bin dolara alıcı buluyor. 
     14 ülkenin vahşi doğadaki kaplanları korumak için kurduğu hükümetlerarası bir kurum olan Forum'un Genel Sekreteri Dey, ''100 yıl kadar önce dünyada 100 bin kadar kaplan olduğu sanılıyor. 1960'da bu sayı 8 bine düştü. Şimdi ise 5 bin ile 7 bin arasında'' diye konuştu. 
     8 kaplan alt türünden 3'ünün soyunun tükendiğini belirten Dey, 1940'da Bali, 1970'lerde Hazar ve 1980'lerde de Java kaplanının soyunun tükendiğini kaydetti. 
     Güney Çin kaplanının soyunun da yakında tükenebileceğini söyleyen Dey, ''Kuzey Kore'de hala kaplan olup olmadığı ise şüpheli'' dedi. 
     Vietnam Tarım Bakanı Cao Duc Phat ise kaçak avcılığın sıkı kontrol edilmediği ülkesinde kaplan sayısının hızla düştüğünü ve bu sayının 150'yi geçmediğini söyledi. 
     
</TEXT>
</DOC>
