<DOC>
<DOCNO> 261931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/siyaset/axsiy01.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Valilikten başkanlar için suç duyurusu 
</HEADLINE>
<TEXT>


Diyarbakır Valiliği, teröristin ailesini ziyaret eden Baydemir'le Bağlar, Yenişehir, Sur ve Kayapınar belediye başkanları hakkında suç duyurusunda bulundu 


Diyarbakır Valiliği, operasyonda ölü ele geçirilen teröristin evini resmi plakalı araçla ziyaret eden Büyükşehir Belediye Başkanı Osman Baydemir'le Bağlar, Yenişehir, Sur ve Kayapınar belediye başkanları hakkında suç duyurusunda bulundu. 
Valilik, Baydemir'le beraberinde belediye başkanları Fırat Anlı, Yurdusev Özsökmenler, Zülküf Karatekin ve Abdullah Demirbaş'ın durumunun incelenmesi için İçişleri Bakanlığı'ndan da müfettiş talep edecek. Bakanlık yetkilileri, talep gelir gelmez müfettiş görevlendirileceğini bildirdi. 
Diyarbakır Vali Vekili Abdülkadir Yazıcı da, başkanların taziye ziyaretinin kamu vicdanını yaraladığını söyledi. Yazıcı, "Belediye başkanı, saldırıda şehit olan bekçinin taziyesine gitmeyip Diyarbakırlı olmayan bir teröristin taziyesine gitmiştir. Bu büyük bir gaftır" dedi. 
Adalet Bakanı Cemil Çiçek de PKK üyesinin ailesine başsağlığı ziyaretinde bulunan Baydemir'i sert bir dille eleştirdi. 

Perinçek'e de gittiler 
Bu arada, Baydemir ile alt kademedeki 4 belediye başkanının, 27 Mayıs'ta Adana'da çatışmada ölü ele geçirilen PKK'lı Şiar Perinçek'in ailesine de Diyarbakır'da taziye ziyareti yaptığı ortaya çıktı. Perinçek'in babası Mehdi Perinçek, "Onlar, benim dostlarım. Gelip başsağlığı dileyip acımı paylaştılar" dedi. 

Bekçinin ailesi Ziyaret etmediler 

Diyarbakır Büyükşehir Belediye Başkanı Osman Baydemir, eleştiriler üzerine yaptığı açıklamada acılar arasında ayrım yapmadığını söyledi. Hevsel Bahçeleri'ndeki operasyon nedeniyle Diyarbakır'ın 11 gün ortak bir acıyı yaşadığını vurgulayan Osman Baydemir, bekçi Abbas Yoldaş'ın şehit edildiği, iki polisin yaralandığı saldırının ardından dört ilçe belediye başkanıyla birlikte hastaneye gittiğini, Yoldaş'ın acılarını paylaştığını, mülki erk na "geçmiş olsun" dileğinde bulunduğunu hatırlattı. Ancak Abbas Yoldaş'ın ailesi, Belediye Başkanı Osman Baydemir'in 28 Temmuz gecesi kendilerini değil, olayda elinden yaralanan Sur Belediye Başkan Vekili Mehmet Ali Çiçekli'yi ziyaret ettiğini bildirdi. Yoldaş'ın oğlu Hamza Yoldaş, "Başkanlar geldiğinde yoktum. Ailemden, başkanların kendilerini ziyaret etmediğini, başsağlığı dilemediğini öğrendim" dedi. Baydemir'in, Abbas'ın yakınlarının bulunduğu odaya gitmediği, Vali Nusret Miroğlu'yla görüştükten sonra hastaneden ayrıldığı bildirildi. 

Demokrasi için gittik 

FERİT ASLAN Diyarbakır DHA 

Diyarbakır'da ölü ele geçirilen PKK KONGRA - GEL üyesi terörist Mehmet Sait Özgün'ün ailesine taziye ziyaretinde bulunan Baydemir, "Demokrasi kültürünün geliştirilmesi, güvensizliğin ortadan kaldırılması için çaba sarf ediyoruz. Olduğumuz ve göründüğümüz gibiyiz. Bu acıyı daha da büyütmemek için başkanlarla çaba sarf ettik. Bizim çabamız olmasaydı, daha vahim olaylar yaşanacaktı" dedi. Polisiye tedbirlerle başarı sağlanmayabilir diyen Baydemir, şunları söyledi 
"Taziye evini gitmemiz, dini inancımız, örf ve detlerin bir gereği, acıları ortaklaştırmaktır. Başka bir acının sahibi anne ve babanın acılarını paylaşmaktır. Hastanede güvenlik görevlisine yaptığım gibi. Gizleyecek bir şeyim yok. Her yere resmi aracımla gidiyorum. Emniyet'in basına verdiği görüntülerden çekincemiz olsaydı, başka plakalı araçlarla giderdik" dedi. 


</TEXT>
</DOC>
