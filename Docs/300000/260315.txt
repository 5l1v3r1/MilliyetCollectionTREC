<DOC>
<DOCNO> 260315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sontur09.html </URL>
<DATE> 2004/08/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ordinaryüs Prof. Dr. Sulhi Dönmezer, İstanbul'da vefat etti 
</HEADLINE>
<TEXT>

     Ordinaryüs Prof. Dr. Sulhi Dönmezer, İstanbul'da vefat etti. 
     A.A muhabirinin edindiği bilgiye göre, Ord. Prof. Dr. Dönmezer, kanser hastalığı sonucu bugün saat 05.00 sıralarında Gayrettepe'deki konutunda yaşamını kaybetti. 
     İstanbul'da bu sabah vefat eden ''Hocaların Hocası'' unvanına sahip olan ve çok sayıda öğretim üyesi ile öğrenci yetiştiren Ord. Prof. Dr. Sulhi Dönmezer 86 , 5 Ağustos Perşembe günü İstanbul'da törenle toprağa verilecek. 
     Ord. Prof. Dr. Dönmezer için, perşembe günü saat 10.30'da, uzun yıllar görev yaptığı ve emekli olduğu İstanbul Üniversitesi'nde İÜ tören düzenlenecek. 
     Dönmezer'in cenazesi, daha sonra Fatih Camii'nde öğleyin kılınacak namazın ardından Edirnekapı Şehitliği'nde defnedilecek. 
     Türk Ceza Hukuku'nun ülkemizdeki kurucularından olan ve binlerce hukukçu yetiştiren Ord. Prof. Dr. Dönmezer, 1918 yılında İstanbul'da doğdu. 1934 yılında İstanbul Erkek Lisesi'ni ve 1938 yılında İÜ Hukuk Fakültesi'ni bitiren Dönmezer, aynı yıl bu üniversitede Ceza Hukuku asistanlığına getirildi. 
     
     ÖZGEÇMİŞİ 

     Dönmezer, 1942 yılında doktorasını ve doçentlik sınavını vererek İÜ Ceza Hukuku Doçentliği'ne atandı. 1946-1948 yıllarında Amerika Illinois Üniversitesi'nde araştırıcı ve ziyaretçi öğretim üyesi olarak çalışan Dönmezer, 1949 yılında Profesör oldu. 1953 yılında İÜ Hukuk Fakültesi Dekanlığı'na seçilen Dönmezer, 1957 yılında Ordinaryüs Profesörlüğe terfi ettirildi. 
     Sulhi Dönmezer, 1943 yılında İÜ Hukuk Fakültesi Kriminoloji Enstitüsü'nün kurulması çalışmalarına katılarak, 1955-1985 yılları arasında bu enstitü ve araştırma merkezinin müdürlüğünü de yaptı. 
     İÜ Hukuk Fakültesi'nde 47 yıl hizmet verdikten sonra 1985 yılında yaş haddi nedeniyle emekli olan Dönmezer, daha sonra da 1995 yılına kadar İÜ Hukuk Fakültesi'nde Kriminoloji, Siyasal Bilgiler Fakültesi'nde Toplumbilim ve Türkiye'nin Sosyal Bünyesi derslerini verdi. 
     Dönmezer, İÜ İletişim Fakültesi ve Yargı Yüksek Okulu ile İstanbul İktisadi ve Ticari Bilimler Akademisi, Marmara Üniversitesi, Bahçeşehir Üniversitesi, Galatasaray Üniversitesi ve Kadir Has Üniversitesi'nde de derslere girdi. 
     Yurtdışında da Fransa, Hollanda, Portekiz, ABD, İran, Pakistan'da çeşitli üniversitelerde dersler ve konferanslar veren Sulhi Dönmezer, 1975-1980 yılları arasında Avrupa Konseyi Kriminolojik Bilimler Konseyi üyeliğine seçildi. 1988-1994 yılları arasında Radyo ve Televizyon Yüksek Kurulu üyeliği de yapan Dönmezer, 1988 yılında Atatürk Dil ve Kültür Merkezi'ne bağlı Atatürk Araştırma Merkezi üyeliğinde bulundu. 
     
     KANUNLARIN HAZIRLANMASI ÇALIŞMALARINA KATILDI 

     Ord. Prof. Dr. Dönmezer, 1950-2001 yılları arasında Başbakanlık, Adalet, İçişleri ve Dışişleri bakanlıkları tarafından istenen çok sayıda hizmeti de yerine getirdi. 
     Bu hizmetlerden başlıcaları ise şunlar 
     1950-1952 yıllarında faaliyette bulunan Bakanlıklararası Antidemokratik Kanunları Ayıklama Komisyonu Üyeliği, 1950-1961 döneminde af kanunlarını hazırlayan komisyonlara başkanlık, halen yürürlükte bulunan Basın Kanunu'nu hazırlayan komisyonun çalışmalarına katkı, 1962-1963 yıllarında Cezaların İnfazı Hakkındaki Kanun'un hazırlanması hususundaki çalışmalara katılma, 1961 Anayasası'nın ifade özgürlüğü, basın ve temel ceza hükümlerini hazırlayan alt komisyon başkanlığı, Ceza Kanunu'ndan Antidemokratik Hükümleri Ayıklama Komisyonu Başkanlığı, 1981 Anayasası hakkında İstanbul Üniversitesi Hukuk Fakültesi'nin görüşlerini saptayan komisyonun başkanlığı, 1961-1985 yılları arasında Türk Ceza Kanunu'nda ve Usul Kanunu'nda yapılan değişiklikleri değerlendirme hususlarındaki üniversite komisyonlarının başkanlığı, 1984-2001 yılları arasında Yeni Türk Ceza Kanunu, Ceza Muhakemeleri Usulü Kanunu, İstinaf Mahkemeleri Teşkili Hususundaki Kanun, Ceza ve Tedbirlerin İnfazı Hakkındaki Kanun, Cezaların İnfazını İzleme Komisyonlarının Teşkili Hakkındaki Kanun'un hazırlanması ile bu kanunların uyum kanunlarını hazırlamakla görevlendirilen komisyonların başkanlığı, çıkar amaçlı örgüt suçları ile mücadele kanununu hazırlayan komisyonun başkanlığı. 
     Sulhi Dönmezer ayrıca, 1961-1985 yılları arasında İstanbul Hukuk Fakültesi Mecmuası'nın editörlüğü, Türk Eğitim Vakfı'nın kuruculuğu ve Mütevelli Heyeti Başkanlığı, Kadir Has Üniversitesi Mütevelli Heyeti Üyeliği, 2001 yılında Milletlerarası Ceza Hukuku Derneği'nin Türkiye şubesini oluşturmak üzere Ceza Hukuku Derneği'nin kuruculuğu ve Başkanlığı gibi görevlerde de bulundu. 
     
     ''HOCALARIN HOCASI'' UNVANI 

     Çalışmaları ve yayınladığı eserler dolayısıyla İstanbul Üniversitesi'nce ''hukuk'' dalında, Marmara Üniversitesi'nce ''toplumbilim'' dalında ''Fahri Doktor'' unvanına değer görülen Dönmezer'e, Aydınlar Ocağı tarafından da İstanbul Üniversitesi'nde düzenlenen törenle ''Şeyhül Müderrisin'' Hocaların Hocası unvanı verildi. 
     Dönmezer ayrıca, Milletlerarası Krimonoloji Derneği Yönetim Kurulu, Milletlerarası Ceza Hukuku Derneği, Milletlerarası Sosyoloji Derneği, Milletlerarası Basın Enstitüsü, Monaco Adli Tıp Merkezi üyelikleri ile Amerika Suç ve Suçluluk Milli Konseyi muhabir üyeliklerine de seçildi. 
     Üniversitede 1950 yılında Basın Hukuku'nun, 1953 yılında da Krimonoloji'nin öğrenim dalı olarak kabul edilmesi çalışmalarını teşvik eden ve bu dalların kurumsallaşmasını sağlayan Dönmezer'in, Ceza Hukuku, Kriminoloji, Toplumbilim ve Operasyonel Kriminoloji alanlarında çok sayıda eseri, makalesi ve araştırması bulunuyor. 
     İngilizce ve Fransızca bilen Ord. Prof. Dr. Sulhi Dönmezer, Merih Dönmezer ile evli ve 2 çocuk babasıydı. 
     

     
</TEXT>
</DOC>
