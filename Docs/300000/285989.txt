<DOC>
<DOCNO> 285989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun09.html </URL>
<DATE> 2004/11/04/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Arkadaşını yanlışlıkla vuran asker 'yetersiz eğitim' almış 
</HEADLINE>
<TEXT>

     İngiliz mahkemesi, Irak'ta yanlışlıkla arkadaşını vuran ve ölümüne sebep olan askerin yetersiz eğitim aldığına kanaat getirdi. 
     Yargıç Paul Camp, Ian Blaymire adlı askerin, ordudaki silah taşıma kurallarını ihlalden görevden uzaklaştırılmasına ve 2750 sterlin ceza ödemesine karar verildiğini bildirdi. 
     Bu durumun disiplin kurallarının ihlali anlamına geldiğini belirten Camp, Blaymire'ın arkadaşının ölümüne yol açan durumun ise yetersiz silah eğitiminden kaynaklandığını ve asıl sorumluluğun, bu eğitimi yeterince vermeyen İngiliz ordusuna ait bulunduğunu kaydetti. 
     Irak'ta İngiliz ordusu tarafından uygulanan silah yönetmeliğinde ciddi hatalar olduğunu da bildiren yargıç, Blaymire'a, ''Maalesef ordu size gerekli eğitimi vermeyerek, sizi kaderinizle baş başa bırakmıştır. Sizin gerçek silah eğitimi almadan elinize silah verilerek Irak'a gönderilmiş olmanız talihsizliktir'' dedi. 
     Savunma Bakanlığı adına yapılan savunmada ise İngiltere'de sivil güç olarak hazırlanıp, savaş halinde göreve çağrılan kara kuvvetleri askerleri dahil bütün askerlere uygun ve yeterli eğitimin verildiği belirtildi. 
     
</TEXT>
</DOC>
