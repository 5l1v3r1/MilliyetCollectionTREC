<DOC>
<DOCNO> 299145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko28.html </URL>
<DATE> 2004/12/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Serdengeçti Enflasyon hedeflemesine aşamalı olarak geçilecek 
</HEADLINE>
<TEXT>

     Merkez Bankası Başkanı Süreyya Serdengeçti, Merkez Bankası'nın makro ekonomik istikrarın olmazsa olmaz şartı olan fiyat istikrarı hedefinin güvenilirliğini daha da perçinleyecek olan ''açık enflasyon hedeflemesi'' strajesine, aşamalı olarak geçileceğini söyledi. 
     Serdengeçti, düzenlediği basın toplantısında, ''2005 yılında uygulanacak para ve kur politikaları'' hakkında bilgi verdi. 
     Buna göre bu aşamalarda temel amaç, enflasyon hedeflemesine doğru yönelirken, söz konusu rejimin ayrılmaz bir parçası olan para politikası kararlarının ''daha öngörülebilir ve şeffaf'' bir hale getirilmesine katkıda bulunmak olacak. 
     Açık enflasyon hedeflemesine geçiş aşamalarında temkinli olunması ve atılacak adımların bir plan dahilinde gerçekleştirilmesi, para politikası kararlarında ihtiyaç duyabilecek esnekliğin kaybedilmemesi yönünden kritik önem taşıyacak. 
     Enflasyonla mücadelede alınan mesafe ve son dönemde para politikası uygulamalarının giderek artan etkinliği de dikkate alındığında, para politikası karar alma sürecinin işleyişi konuisunda bazı adımların kamuoyu ile paylaşılması oluşmaya başlayan istikrar ortamına destek verecek. 
     
     PARA TABANI 

     Geçiş dönemi olan 2005 yılında para tabanı ve net uluslarlarası rezervler performans kriteri, net iç varlıklar ise gösterge niteliğinde hedef olarak izlenmeye devam edecek. 
     Serdengeçti, Merkez Bankası'nın temel amacını ise yasasında belirtildiği gibi fiyat istikrarı olarak vurguladı. Bu nedenle ve Merkez Bankası'nın 2001 yılından beri her fırsatta belirtildiği gibi, kısa vadeli faiz oranları kararları, enflasyon görünümü ve enflasyon hedefi değerlendirilerek alınıyor. 
     Yine yasası gereği ekonomiye ilişkin her türlü bilgiyi toplama yetkisine sahip olan Merkez Bankası, ekonomiye ilişkin tüm göstergeleri enflasyon görünümüne etkileri ölçüsünde analize dahil etmeye devam edecek. 
     
     17 ARALIK, REFORMLARIN SÜREKLİLİĞİNİ DESTEKLECEK 

     Önümüzdeki üç yıllık dönemde uygulanacak yeni Ekonomik Program için sürdürülen çalışmaların sonuçlanma aşamasında olduğu belirten Serdengeçti, yeni programın merkezinde de, ''mali ve parasal disiplin ile yapısal reformların'' yer aldığını bildirdi. 
     Buna göre, gerçekleştirilecek yapısal reformlar, mali disiplin kalitesini ve sürdürülebilirliği de olumlu yönde etkileyecek. 
     Diğer taraftan 17 Aralık'ta Avrupa Birliği zirvesinde Türkiye ile Avrupa Birliği'ne tam üyelik amaçlı müzakere sürecinin başlatılması yönünde çıkan kararın da, program çerçevesinde yapılacak reformların sürekliliğine destek sağlayacağı düşünülüyor. 
     Mali ve parasal disiplinin sürdürüleceği, yapısal reformların derinleştirileceği ve mali disiplinin kalitesinin artırılacağı yeni üç yıllık Program döneminde de, büyük dışsal şokların oluşmadığı koşullar altında, ters dolarizasyon sürecinin daha da belirginleşmesi ve Türkiye'ye yönelik sermaye girişlerinin artması bekleniyor. 
     Öte yandan AB'ye tam üyelik amaçlı müzakere sürecinin olumlu gelişmesinin hem ters dolarizasyon sürecini hem de ödemeler dengesini olumlu biçimde etkilemesi öngörülüyor. 
     Diğer bir ifadeyle, önümüzdeki üç yıllık dönem, döviz arzının döviz talebine kıyasla giderek artacağı bir dönem olacak. 

     
</TEXT>
</DOC>
