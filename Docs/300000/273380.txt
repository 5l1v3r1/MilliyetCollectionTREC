<DOC>
<DOCNO> 273380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonspo06.html </URL>
<DATE> 2004/09/20/ </DATE>
<TIME> 03.30 </TIME>
<AUTHOR>  </AUTHOR>
<HEADLINE>
Ve Real Madrid'te istifa Camacho gitti... 
</HEADLINE>
<TEXT>

     Önce Şampiyonlar Ligi'nde Leverkusen faciası, ardından La Liga'da Espanyol mağlubiyeti... İspanya'nın dünyaca ünlü kulübü Real Madrid, sezona kötü başlayınca krize girerken, Teknik Direktör Jose Antonio Camacho yönetime istifasını sundu. 
     İspanyol haber ajanslarında yer alan haberlerde, Camacho'nun kulüp başkanı Florentino Perez'e istifasını sunduğu, ancak bunun kabul edilmeyip, İspanyol teknik adamdan bir gün daha düşünmesinin istendiği kaydedildi. 
     Bu arada, Real Madrid Kulübü yetkilileri, yarınki antrenmanın Camacho ve Perez arasında olacak toplantıdan dolayı iptal edildiğini duyurdu. 
     La Liga'da ligin ilk haftasında galibiyet almasına rağmen kötü futboluyla eleştirilen Real Madrid, 15 Eylül'de oynadığı Avrupa Şampiyonlar Ligi maçında Alman ekibi Bayer Leverkusen'e 3-0, bu hafta sonu ligde de deplasmanda Espanyol'a 1-0 mağlup oldu. 
     Teknik Direktör Camacho, Bayer Leverkusen maçında alınan yenilgiden sonra Beckham, Casillas ve Raul gibi oyuncularını Espanyol maçında yedeğe alırken, gelen 2. mağlubiyetin ardından ''Real Madrid futbol oynamıyor'' açıklamasını yaptı. 
     Kadrosunda Zidane, Ronaldo, Figo, Raul, Beckham, Owen, Roberto Carlos gibi dünyaca ünlü yıldız futbolcuları bulunduran Real Madrid, geçen sezon, tarihindeki en başarısız dönemi geçirmişti. 
     Benfica takımından bu sezon başında Real Madrid'e gelen Camacho, eğer istifası kabul edilirse İspanyol kulübünden en kısa zamanda görevinden ayrılan teknik direktör olacak. 
     Real Madrid, İspanya Futbol Ligi'nde şu anda 6 puanla, 8. sırada yer alıyor. 
     
</TEXT>
</DOC>
