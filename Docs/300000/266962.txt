<DOC>
<DOCNO> 266962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur18.html </URL>
<DATE> 2004/08/27/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Açlık sınırı 477 milyon lira... 
</HEADLINE>
<TEXT>

     Türk-İş'in yaptığı araştırmada, açlık sınırının 477 milyon lira, yoksulluk sınırının 1 milyar 449 milyon lira olduğu belirlendi. 
     Türk-İş'ten yapılan açıklamada, 4 kişilik bir ailenin aylık Ağustos gıda ve diğer harcamalarının hesaplandığı kaydedildi. 
     Açıklamaya göre, 4 kişilik bir ailenin, ''açlık sınırı'' olarak nitelenen, yeterli ve sağlıklı olarak beslenebilmesi için yapması gereken asgari gıda harcaması 476 milyon 564 bin lira olarak belirlendi. Bu rakam, bir önceki aya göre yüzde 0.6 azaldı. Geçen ay için açlık sınırı 479 milyon 342 bin lira olarak tespit edilmişti. 
     Gıda harcamalarının yanı sıra kira, ulaşım, yakacak, elektrik, su, haberleşme, giyim, eğitim, sağlık, iletişim, kültür gibi temel ihtiyaçlar için yapılması gereken harcamaların tutarı ise 1 milyar 449 milyon liraya geriledi. ''Yoksulluk sınırı'' olarak nitelenen bu rakam da geçen ay 1 milyar 457 milyon lira olarak belirlenmişti. 
     Açıklamada, meyve-sebzenin bu ay mutfağı rahatlatan harcama grubunu oluşturduğu belirtilerek, şunlar kaydedildi 
     ''Büyük ölçüde yaşam koşullarının geriletilmesi sonucuna bağlı olarak enflasyonda görülen gerilemenin sağlıklı ve sürdürülebilir olduğu tartışmalıdır. Nitelik gıda fiyatlarında görülen gerileme, büyük ölçüde mevsim şartlarına da bağlı olarak mevye-sebze fiyatlarındaki gerilemeden kaynaklanmaktadır. Bu ürünler hesaplama dışında tutulduğunda aylık gıda harcaması tutarında artış söz konusu olmaktadır.'' 
     
</TEXT>
</DOC>
