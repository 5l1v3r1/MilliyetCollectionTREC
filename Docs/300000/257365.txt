<DOC>
<DOCNO> 257365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonsiy10.html </URL>
<DATE> 2004/07/22/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
ÖSS'deki hatalı sorular TBMM gündeminde... 
</HEADLINE>
<TEXT>

     CHP Antalya Milletvekili Osman Kaptan, Başbakan Recep Tayyip Erdoğan'a, bu yıl üniversiteye giriş sınavındaki ÖSS hatalı soruların öğrencilerin zaman ve motivasyon kaybına neden olup olmadığını sordu. 
     Kaptan, TBMM Başkanlığı'na sunduğu yazılı soru önergesinde, bu yıl ÖSS sınav sorularından sayısaldaki 37. geometri, sözeldeki 66. coğrafya sorularının hatalı olduğu için iptal edildiğine dikkati çekti. Önceki yıllarda da bu tür soru iptalleri olduğu dikkate alınarak bu sınavda aynı hatalı soruların sorulmaması yönünde niye tedbir alınmadığını gündeme getiren Kaptan, Başbakan Erdoğan'a ayrıca şu soruları yöneltti 
     ''Fen liselerinin başarı oranları yüzde 97.7, Anadolu liselerinin yüzde 93.8, düz liselerin yüzde 59 ve meslek liselerinin başarı oranları yüzde 33, imam hatip liselerinin yüzde 72 iken, imam hatip lisesi mezunlarının üniversiteye girişlerini kolaylaştırıcı sistem arayışları ve YÖK'le uğraşma yerine, ortaöğretimdeki bu çarpık yapıyı ortadan kaldırıcı, üniversite kapısındaki yığılmayı önleyici, bu yıl üniversiteye giremeyecek 1 milyon 400 bin öğrencinin sistem dışında kalmasını önleyici tedbirler alacak mısınız 
     ÖSS sınavında 32 bin 177 öğrencinin sıfır puan alması ve bütün soruları yapan tek bir öğrencinin bile olmayışı eğitim sistemimizin iflas ettiğinin, başarısızlığının ve sınıfta kaldığının bir kanıtı mıdır 
     Hakkari, Şırnak, Ardahan, Bitlis ve Bingöl gibi doğu ve güneydoğu illerindeki öğrencilerin başarılarını artırmaya yönelik ne gibi önlemler almayı düşünüyorsunuz '' 
     
</TEXT>
</DOC>
