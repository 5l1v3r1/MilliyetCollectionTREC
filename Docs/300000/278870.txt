<DOC>
<DOCNO> 278870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sondun11.html </URL>
<DATE> 2004/10/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Militanlar 2 Çinli rehineyi öldürme tehdidinde bulundu... 
</HEADLINE>
<TEXT>

     Pakistan'da 2 Çinli mühendisi kaçıran El Kaide bağlantılı militanların, güvenlik güçlerinin rehineleri kurtarmaya çalışması durumunda, üzerlerindeki bombaları patlatma tehdidinde bulunduğu belirtildi. 
     Pakistan'ın Peşaver kentindeki bir güvenlik yetkilisi, militanların vücutlarına patlayıcı bağlamış olduklarını ve el bombası bulundurduklarını belirtti. 
     Yetkili, militanların, güvenlik güçlerinin rehineleri kurtarma girişiminde bulunması durumunda, hem kendilerini hem de rehineleri havaya uçurma tehdidinde bulunarak, 2 Çinliyi yalnızca komutanlarından gelecek talimatla serbest bırakacaklarını söylediğini belirtti. 
     Pakistan'da bir hidroelektrik santrali projesinde çalışan 2 Çinli mühendis, Afganistan sınırına yakın bir bölgede dün kaçırılmıştı. 
     
</TEXT>
</DOC>
