<DOC>
<DOCNO> 254277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/guncel/gun04.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölü fay hortladı mı 
</HEADLINE>
<TEXT>


Türkiye - Yunanistan sınırındaki 30 sarsıntının hangi faydan kaynaklandığı tartışılıyor. Prof. Tüysüz, bu depremlerin "ölü fay"dan ortaya çıktığını ileri sürdü 

Önay Yılmaz 

Türkiye'deki fay ne zaman harekete geçse, komşu Yunanistan'ı da rahatsız ediyor. Türkiye - Yunanistan sınırında meydana gelen ve yürekleri ağızlara getiren yaklaşık 30 depremi hangi fayın ürettiğiyse hala belirlenemiyor. 
MTA'nin "diri fay haritası"nda, bölgede aktif olan herhangi bir faya rastlanmıyor. Bu durum deprembilimciler arasında, Trakya'da mevcut olan "ölü fay"ın mı dirildiği, yoksa bilinmeyen "korsan bir fay"ın mı ortaya çıktığının tartışılmasına yol açıyor. 
İTÜ Avrasya Yer Bilimleri Enstitüsü Müdürü Prof. Dr. Okan Tüysüz, sınırda 27 Haziran - 1 Temmuz arasında oluşan yaklaşık 30 depremin, "ölü fay" olarak nitelendirilen "Trakya Fayı" üzerinde meydana gelmiş olabileceğini söyledi. Türkiye - Yunanistan sınırında meydana gelen ve büyüklükleri 3 - 4.5 arasında değişen bu depremleri üreten Trakya Fayı ise haritalarda yok. Çünkü MTA, artık ölü olduğu için Çatalca, Pınarhisar ve Edirne'den Yunanistan'a kadar uzanan yaklaşık 200 kilometre uzunluğundaki Trakya Fayı'nı fay haritasında göstermiyor. 

Ciddiye almıyoruz 
Tüysüz, depremlerin meydana geldiği bu fayın, Kuzey Anadolu Fayı'ndan önce aktif olduğunu, daha sonra aktivitesini kaybettiğini belirterek, "Araştırmamız sonucunda bu fayın 3 milyon yıl önce aktivitesini kaybettiğini biliyoruz. Bu fay geçmişinde en fazla 5 büyüklüğünde deprem üretmiş. Yıkıcı depremler olmadığı için ciddiye aldığımız bir fay değil" dedi. 
MTA Maden Tetkik Arama yetkilileri, Trakya'da yaptıkları çalışmada aktivitesi olan bir faya rastlamadıklarını belirttiler. 

Deprembilimciler ne dedi 

Prof. Dr. Haluk Eyidoğan İTÜ Maden Fakültesi Jeofizik Anabilim Dalı Başkanı "O bölgede benim bildiğim bir fay yok. Görünürde fay yok ama enteresan bir şey var. Bana göre, Saroz civarında gerilme birikiminin yayılması nedeniyle aktif olmayan yerler aktif hale gelebiliyor. 17 Ağustos 1999 Kocaeli depreminden sonra Kartal ve Güzelyalı'da karada bilmediğimiz faylarda depremler meydana geldi. Mutlaka incelenmesi gerekir." 
Prof. Dr. Mustafa Aktar B.Ü Kandilli Rasathanesi ve Deprem Araştırmaları Merkezi Müdür Yardımcısı "Selanik Üniversitesi ile sınırda özellikle de Ege de olan depremleri inceleyen ve 3 yıldır süren bir projemiz var. Ancak Enez ve Dedeağaç yani sınırdaki depremler hepimizi şaşırttı. Bizim 1960'lara kadar uzanan kayıtlarımızda o bölgede hiç deprem gözükmüyor. Marmara Denizi'nden geçen Kuzey Anadolu Fayı'nın yen etkisi yan ürünü diye düşünüyoruz. Trakya'daki ölü fay da tabii zamanla aktif hale gelebilir." 


</TEXT>
</DOC>
