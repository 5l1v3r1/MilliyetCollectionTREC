<DOC>
<DOCNO> 269051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sontur11.html </URL>
<DATE> 2004/09/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kendi kızlarını sattılar .. 
</HEADLINE>
<TEXT>

     Iğdır'da küçük yaşta 1 kız çocuğunun fuhuş amaçlı pazarlandığının tespit edilmesi üzerine, olayla ilgili aralarında kızın annesi ve babasının da bulunduğu 6 kişi tutuklandı. 
     AA muhabirinin edindiği bilgiye göre, kum ocakları mevkiisinde M.K'nın 3 kişi tarafından darp edilmesi olayı üzerine araştırma yapan Emniyet Müdürlüğü Asayiş Şubesi ekiplerinin, darp olayının fuhuş nedeniyle ortaya çıktığını tespit ettikleri bildirildi. 
     M.K'ya para karşılığı 15 yaşındaki Meryem T'nin pazarlandığının ve para anlaşmazlığı nedeniyle kavga çıktığının öğrenilmesi üzerine, küçük yaşta kız çocuğunu fuhuş amaçlı sattığı belirlenen 6 kişi gözaltına alındı. 
     Iğdır Asliye Ceza Mahkemesi'ne sevk edilen Meryem T'nin babası Mehmet T. ve annesi Minadiye T'nin verdikleri ifadede, kızlarını satma suçunu birbirlerinin üstüne attıkları öğrenildi. Mahkeme heyeti, ifadeleri alınan Mehmet T, Minadiye T, B.B, A.G, A.Y. ve V.A'nın tutuklu yargılanmalarına karar verdi. Mahkeme, olaya karıştığı belirlenen bir kişi hakkında da gıyabi tutuklama kararı verdi. 
     Darp edilen M.K. ise tutuksuz yargılanmak üzere serbest bırakıldı. 
     Meryem T'nin 2 yıldır para karşılığı fuhuş amacıyla pazarlandığının tespit edildiğini kaydeden yetkililer, Sosyal Hizmetler İl Müdürlüğü'ne ait yetiştirme yurtlarına yerleştirileceğini kaydettiler. 

     
</TEXT>
</DOC>
