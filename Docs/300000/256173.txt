<DOC>
<DOCNO> 256173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sontur24.html </URL>
<DATE> 2004/07/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Profesör, sınıfta kalan öğrencisinin babası tarafından dövüldü... 
</HEADLINE>
<TEXT>

     Çankaya Üniversitesi İç Mimarlık Bölüm Başkanı Prof. Dr. Faruk Yalçın Uğurlu, sınıfta kalan bir öğrencisinin babası tarafından dövülerek hastanelik oldu. 
     AA muhabirinin aldığı bilgiye göre, Sani Y. Çankaya Üniversitesi İç Mimarlık Bölümü dördüncü sınıfında okuyan oğlu Ahmet Y.'nin tek dersten kalması üzerine dün akşam saatlerinde üniversiteye gitti. 
     Bölüm Başkanı Prof. Dr. Faruk Yalçın Uğurlu ile görüşen Sani Y., görüşme sırasında ''oğlumu tek dersten niye süründürüyorsunuz, bunu kasıtlı mı yapıyorsunuz'' diye çıkıştı. Bunun üzerine Prof. Dr. Uğurlu, Sani Y.'yi uyararak, ''bu şekilde konuşacaksanız lütfen odamı terk edin'' dedi. Tartışmanın büyümesi üzerine, Sani Y., Prof. Dr. Uğurlu'yu darp etti. 
     Sani Y. üniversitenin özel güvenlik görevlileri tarafından etkisiz hale getirilerek, polise teslim edildi. 
     Hastaneye kaldırılan Prof. Dr. Uğurlu'ya 3 gün iş göremez raporu verildi. 
     Ankara Cumhuriyet Savcılığı, polis tarafından gözaltına alınan Sani Y.'yi tutuksuz yargılanmak üzere serbest bıraktı. 
     
</TEXT>
</DOC>
