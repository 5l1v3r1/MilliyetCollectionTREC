<DOC>
<DOCNO> 251684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonsiy08.html </URL>
<DATE> 2004/06/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
AKP'li Sali'den tepki adalet istiyorum 
</HEADLINE>
<TEXT>

     AK Parti Balıkesir Milletvekili Ali Osman Sali, memurların derecelerinin yükseltilmesine ilişkin önergesinin kabul edilmemesine ''Adalet istiyorum'' sözleriyle tepki gösterdi. 
     TBMM Plan ve Bütçe Komisyonu'nda ''Bazı Kanun ve KHK'lerde Değişiklik yapılmasına Dair Kanun Tasarısı''nın birinci maddesinin görüşmeleri sırasında AK Parti'li Sali, 1991 yılından önce memuriyete başlayanların bir, daha sonra başlayanların da iki derece ilerleme sağlamasını öngören bir önerge verdi. Sali, önergesinin gerekçesini açıklarken, 1979 yılında ''Ecevit derecesi'' olarak isimlendirilen bir düzenleme ile memurlara bir derece, 1991 yılında da ''Yılmaz derecesi'' olarak isimlendirilen bir başka düzenleme ile de bir derece daha verildiğini anımsattı. 1991 sonrası memuriyete başlayanların bundan yararlanamadıklarını kaydeden Sali, adaletsizliği gidermek için yeni bir düzenleme yapılmasının zorunlu olduğunu söyledi. 
     Görüşmeler sırasında Hükümeti temsil eden Maliye Bakanlığı Müsteşarı Hasan Basri Aktan, bu önergeye ''Giderleri arttırıcı'' nitelikte olduğu gerekçesiyle katılmadıklarını bildirdi. Daha önceki uygulamaların olumsuz olduğunu kaydeden Aktan, önergenin kabul edilmesi durumunda üçüncü bir yanlışlığın yapılacağını ifade etti. Aktan, ayrıca memurlarla ilgili kapsamlı bir düzenleme yapıldığını ve bu konuların onun içinde ele alınacağını da sözlerine ekledi. 
     
     ''BU KADAR HEGEMONYA OLMAZ'' 
     Bu sözlere sinirlenen Sali, ''Her zaman aynı senaryo'' dedi ve her şeyle ilgili kamu personel rejimi içinde düzenleneceği açıklamalarının yapıldığından yakındı. ''Adalet bütçe giderlerine feda edilemez'' diyen Sali, önergenin kabul edilmesi ile üçüncü bir yanlışlık yapılmayacağını, sorunun kökten çözüleceğini ifade etti. Konuşmasını 'Adalet istiyorum'' sözleriyle sürdüren Sali, içinden ''Bakanların sayısını Maliye Bakanlığı belirler'' diye bir önerge hazırlamanın geçtiğini söyledi. ''Bu kadar hegemonya, bu kadar kurumsal tutuculuk olmaz'' diyen Sali, bir konunun Maliye Bakanlığı'nın istemesi durumunda olduğunu, istememesi durumunda da olmadığını kaydetti. Sali'nin önergesi, bazı AK Parti milletvekillerinin yanı sıra CHP milletvekillerinin kabul oyu vermelerine karşın reddedildi. 
     Sali'nin ''Yetkili olmadığı halde basın yayın kuruluşlarına bilgi veren memurların cezalandırılmasına'' ilişkin hükmün yasadan çıkartılması önergesi de AK Parti milletvekillerinin oylarıyla reddedildi. 
     AK Parti'li Sali'nin ''Adalet istiyorum'' sözlerinin ardından Adalet Bakanı Cemil Çiçek'in komisyon toplantısına gelmesi milletvekillerinin gülüşmelerine yol açtı. CHP milletvekilleri, Sali'ye ''Adalet istiyordun, Adalet Bakanı geldi'' diye espri yaptı. 
     
</TEXT>
</DOC>
