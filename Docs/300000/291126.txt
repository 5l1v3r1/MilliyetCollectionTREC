<DOC>
<DOCNO> 291126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy13.html </URL>
<DATE> 2004/11/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
AKP'li Sali ve Uzunkaya, Teşvik Yasası'nı eleştirdi 
</HEADLINE>
<TEXT>

     Sanayi ve Ticaret Bakanlığı'nın bütçesi üzerinde söz alan AK Parti milletvekilleri, Teşvik Yasası'nı eleştirdi. 
     TBMM Plan ve Bütçe Komisyonu'nda, Sanayi ve Ticaret Bakanlığı'nın bütçesinin görüşülmesine devam ediliyor. 
     AK Parti Balıkesir Milletvekili Ali Osman Sali, bir bölgenin veya bir ilin kalkınmasının kişi başına düşen milli gelir ile ölçülemeyeceğini belirterek, her ilde her sektörün olmasından vazgeçilerek havza sistemine geçilmesi ve belli bölgelerde belli sektörlerin desteklenmesine imkan tanınması gerektiğini söyledi. 
     AK Parti Samsun Milletvekili Musa Uzunkaya, Samsun'un Teşvik Yasası kapsamına alınmadığını, kentteki tezgahların bu yüzden teşvik kapsamına alınan Ordu ve Giresun'a taşındığını ifade ederek, yasayı eleştirdi. ''Bu yanlış mutlaka giderilmelidir'' diyen Uzunkaya, Trabzon'un bu düzenlemeye tepkisini, 28 Mart yerel seçimlerinde ''6 milletvekili 8 dolar etmiyor'' diyerek ortaya koyduğunu vurguladı. 
     AK Parti Ordu Milletvekili Cemal Uysal, sanayileşmenin belli aşamalardan geçmesi gerektiğini belirterek, ''Sovyetler Birliği çok iyi uçak yapıyordu ama çok iyi ekmek üretemediği için ekonomisi çöktü. Aynı sorun bizde de yaşandı. Devrim arabası üretildi ama bugün nerede ve ne durumda olduğunu bilen var mı '' dedi. 
     
     ''SIRADAN BİR KONUŞMA'' 
     Uysal'ın sanayileşmenin tarihçesini anlattığı konuşmasının uzun sürmesi üzerine, toplantıyı yöneten Komisyon Başkanvekili Altan Karapaşaoğlu, kendisinden sonra söz verdiği CHP İstanbul Milletvekili Kemal Kılıçdaroğlu'na, ''İnşallah siz de teoriye girmezsiniz'' dedi. Kılıçdaroğlu'nun, ''İktidar milletvekilleri pratiğe giremedikleri için teorik konuşuyorlar'' demesi, gülüşmelere neden oldu. 
     Kılıçdaroğlu, Sanayi ve Ticaret Bakanı Ali Coşkun'un konuşmasını eleştirerek, ''sıradan bir konuşma yaptığını'' söyledi. ''Teşvik Yasası'nın yanlışlığını, Başbakan Recep Tayyip Erdoğan'ın bile kabul ettiğini'' ifade eden Kılıçdaroğlu, Coşkun'un konuşmasında bu yasanın sonuçlarına dair en küçük bir bilgiye yer verilmemesini yadırgadığını söyledi. 
     Sanayi ve Ticaret Bakanlığı'nın hayali şirket kurulmasına izin veren bakanlık olduğunu savunan Kılıçdaroğlu, ''Kişi geliyor, 3 çaycı bulup hayali şirket kuruyor sonra ihracat yapıyor. Maliye Bakanlığı gidip yakalayayım diyor, karşısına 3 gariban çaycı çıkıyor. Bunun için ne önlem alıyorsunuz '' dedi. 
     Türkiye'de aynı adla 2 gazetenin çıktığını, bunu soru önergesi olarak geçen yıl Bakan Coşkun'a sorduğunda ''normaldir'' yanıtını aldığını belirten Kılıçdaroğlu, ''Siz, bu gazete size yakındır diye buna göz yumuyorsunuz'' görüşünü savundu. 
     Coşkun'un, konuşmasında, Pamukbank-Halkbank birleşmesi yüzünden KOSGEB'in kaynaklarının kullanılamamasından yakındığını dile getiren Kılıçdaroğlu, bununla ilgili yasa tasarısının altında bakan olarak imzası bulunduğunu hatırlattı. Kılıçdaroğlu, ''Ziraat Bankası ve Halkbank, bu parayı size yedirmez. Başka yere kredi açarlar'' diye konuştu. 
     
     ''BİRİLERİ ESNAFI UYARMALI'' 
     CHP Mersin Milletvekili Mustafa Özyürek, esnafın durumunun her geçen gün kötüye gittiğini belirterek, ''Bir yetkilinin çıkıp esnafı, 'ey esnafa kardeşim yarının bugünden daha iyi olmayacak, boşuna hayal peşinde koşma' diye uyarmalıdır. 4 milyon esnaf, aileleriyle 16-17 milyonluk bir kesimi oluşturuyor. Azımsanmayacak bir kesim olduğu için kendilerine 'güzel güler göreceksiniz' edebiyatı yapılıyor'' dedi. 
     Büyük mağazaların kent dışına çıkarılmasıyla ilgili yasal düzenlemenin TBMM'ye getirilemediğini ileri süren Özyürek, esnafın korunması için büyük marketlerin kent merkezi dışına çıkarılması gerektiğini söyledi. 
     ''TSE'deki yolsuzluklarla'' ilgili neler yapıldığını soran Özyürek, Hilton Oteli'nde kalan TSE Başkanı'nın masraflarının ''kurum tarafından ödenmesini'' eleştirdi. 
     
     ''YABANCILARIN TOPRAK SATIN ALMASI'' 
     CHP İstanbul Milletvekili Birgen Keleş, açılan şirket sayısının azaldığını, kapanan şirket sayısının ise son yıllarda büyük artış gösterdiğini ifade etti. 
     Çeşitli yasal düzenlemeler yapılmasına rağmen yabancı yatırımın Türkiye'ye gelmediğini savunan Keleş, buna karşılık yabancıların toprak satın almasının hızlandığını savundu. Hiçbir hükümetin buna ilgisiz kalamayacağını, kalmaması gerektiğini ifade eden Keleş, Sanayi ve Ticaret Bakanı Coşkun'dan konuyla ilgilenmesini istedi. Keleş, bu konunun gelecekte Türkiye açısından sıkıntı yaratacağını ileri sürdü. 
     
     ''TRİBÜN ANARŞİSİ'' 
     AK Parti Ankara Milletvekili Mehmet Zekai Özcan, dün İstanbul'da oynanan Beşiktaş-Çaykur Rizespor maçında bir kişinin öldürülmesini gündeme getirerek, olayı şiddetle kınadığını söyledi. Son yıllarda artarak gelişen ''tribün anarşisinin'' milleti üzdüğünü kaydeden Özcan, ''Bakanlığımızın bütçesine fazla para veremiyoruz ama o kulüplere para aktarıyoruz. Onlar da aldıkları parayla amigo yetiştiriyorlar, tribün terörüne neden oluyorlar. Müsabakalarda cinayet, genç kızlara tecavüzler...Artık bunlara dur denmelidir'' dedi. 
     
     ''DERVİŞ PARTİ DEĞİŞTİRMEDİKÇE...'' 
     Komisyon görüşmelerinde Şeker Kanunu'nu eleştiren CHP'li Özyürek'e yanıt veren AK Parti'li Musa Uzunkaya, ''Bu, '15 Derviş yasası' içindeydi. Ben de o zaman eleştirdim'' dedi. Özyürek'in ''gelin değiştirelim'' teklifine Uzunkaya, ''Sayın Derviş parti değiştirmedikçe bu fıkralar yakanızı bırakmaz'' karşılığını verdi. 
     Toplantı sürerken 2 kez elektrik kesilince CHP'li Özyürek, ''Enerji Bakanlığı'nın bütçesi görüşülüyor olsaydı tepkimizi dile getirirdik ama Sanayi Bakanı'na ne diyelim '' diye konuştu. 
     
</TEXT>
</DOC>
