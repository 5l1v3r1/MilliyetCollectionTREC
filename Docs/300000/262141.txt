<DOC>
<DOCNO> 262141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo44.html </URL>
<DATE> 2004/08/10/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Türkiye - ABD basketbol özel maçından notlar... 
</HEADLINE>
<TEXT>

     A Milli Erkek Basketbol Takımı ile ABD Milli Takımı Abdi İpekçi Spor Salonu'nda özel maçta ikinci kez karşı karşıya gelirken, basketbolseverler yine karşılaşmaya büyük ilgi gösterdi ve salonu tamamen doldurdu. 
     Maçtan 1 saat önce salona gelmeye başlayan basketbolseverler, ''Rüya Takım'' oyuncularının sahaya çıktığı sırada oyunculara büyük ilgi gösterdiler. 
     Basketbolseverler, ''12 Dev Adam'' marşı eşliğinde sahaya çıkan Türk Milli Takımı'na da büyük sevgi gösterisinde bulundular. 
     İlk maçta olduğu gibi ikinci maçta da güvenlik önlemleri üst seviyedeydi. Salonun önünden geçen yollar trafiğe kapatılırken, taraftarlar bir süre yürüyerek salona geldiler. 
     Bu arada ABD Milli Takım kafilesi trafiğin yoğun olması nedeniyle maçın başlamasına 1 saat kala salona geldi. 
     İlk maçta sahaya erken çıkan ve ısınan ABD'li oyuncular, ikinci maça 18 dakika kala sahaya geldiler ve ısınma çalışmalarına başladılar. Basketbolseverler, toplu halde sahaya çıkan ''Rüya Takım'' oyuncularını ayakta alkışladı. 
     Karşılaşmayı Devlet Bakanı Kürşad Tüzmen, Gençlik ve Spor Genel Müdürü Mehmet Atalay ile Galatasaraylı futbolcu Ümit Karan da izliyor. 
     
     TANJEVİC KADROYU BOZMADI 
     A Milli Takım Başantrenörü Bogdan Tanjevic, ilk maçtaki kadroyu sahaya sürdü. 
     Tanjevic, ilk maçta olduğu gibi Hüseyin Demiral, Mustafa Abi, Engin Atsür, Cenk Akyol ve Erkan Veyseloğlu'nu kadroya dahil etmezken, bu oyuncular tarihi maçta oynama fırsatı bulamadılar. 
     Bogdan Tanjevic, ilk maçta riske etmediği Hidayet Türkoğlu'nu ise ikinci maçta sahaya sürdü. 
     Milli takımın eski kaptanlarından Harun Erdenay, maç öncesi oyunculara destek verdi. Harun, milli takım antrenörleri Orhun Ene ve Levent Topsakal ile maç öncesi kısa süre sohbet etti. 
     
     MİLLİ TAKIMLARIN DAYANIŞMASI 
     Milli Takımlar Teknik Direktörü Ersun Yanal ve oyunculardan kaptan Bülent Korkmaz ile Hakan Şükür karşılaşma öncesi, Basketbol Milli Takımı'na destek verdi. 
     Teknik direktör Ersun Yanal, A Milli Takım Başantrenörü Bogdan Tanjevic'e, oyunculardan Hakan Şükür menajer Doğan Hakyemez'e, Bülent Korkmaz da İbrahim Kutluay'a, A Milli Futbol Takımı'nın birer formasını hediye etti. 
     
</TEXT>
</DOC>
