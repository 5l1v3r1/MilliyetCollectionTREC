<DOC>
<DOCNO> 282277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur49.html </URL>
<DATE> 2004/10/21/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
Yurtta Asayiş... Enjektörü arkadaşının omuzuna batırdı 
</HEADLINE>
<TEXT>

     Trabzon'un Akçaabat İlçesi'nde bir öğrenci, arkadaşının omzuna enjektör batırdı. 
     Alınan bilgiye göre, Dürbinar Mahallesi'ndeki Mevlüt Selami Yardım İlköğretim Okulu bahçesinde O.S 11 , oyun oynarken nereden bulduğu bilinmeyen boş enjektörü arkadaşı B.C'nin omzuna batırdı. 
     Yaralanan B.C, Akçaabat Devlet Hastanesi'nde yapılan ilk müdahalenin ardından, Trabzon Numune Hastanesi'ne sevk edildi. B.C'nin sağlık durumunun iyi olduğu öğrenildi. 
     B.C'nin ailesinin O.S'den şikayetçi olmadığı bildirildi. 
     
     GAZİANTEP'TE SİLAHLI KAVGA... 
     Gaziantep'te çıkan silahlı kavgada 1 kişi yaralandı. 
     Edinilen bilgiye göre, Ali Fuat Cebesoy Bulvarı eski otogar kavşağındaki oto galeride, Akın Erdem ile Mehmet D. arasında alacak meselesi nedeniyle tartışma çıktı. Tartışmanın kavgaya dönüşmesi üzerine Mehmet D, Erdem'i tabancayla yaraladı. 
     Erdem, Özel Sani Konukoğlu Tıp Merkezi'ne kaldırıldı. 
     Zanlıyı arama çalışmaları sürdürülüyor. 
     
     ADIYAMAN'DA HIRSIZLIK... 
     Adıyaman'da, 3 ayrı evden hırsızlık yaptıkları belirlenen 2 kişi tutuklandı. 
     Alınan bilgiye göre, polis ekipleri, ihbar üzerine hırsızlık yaptıkları iddia edilen K.S. ile M.Y'yi yakaladı. Zanlıların üzerinde yapılan aramada, 1 bıçak, hırsızlıkta kullanılan değişik metal parçalar ve parmak izlerini gizleyen çorap bulundu. 
     Bu kişilerin çalıntı malzemeleri gizledikleri bölgede de 2 yarım altın, 1 cep telefonu ve çalıntı malzemeler ele geçirildi. 
     Zanlılar, ifadelerinde, Hacı Abuzer Şahin, Emine Aysel Baykan ve Güler Özlüdağ'a ait evlerden hırsızlık yaptıklarını itiraf etti. 
     K.S. ile M.Y. çıkarıldıkları mahkemece tutuklandı. 
     
</TEXT>
</DOC>
