<DOC>
<DOCNO> 299960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonspo36.html </URL>
<DATE> 2004/12/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Çaykur Rizespor 1 - Kocaelispor 0 
</HEADLINE>
<TEXT>

     Türkiye Kupası 2. kademe maçında Çaykur Rizespor, sahasında Kocaelispor'u 1-0 yenerek 3. tura yükseldi. 
     23. dakikada ceza alanı içinde Koray'ın Murat Sözkesen'i düşürmesiyle Çaykur Rizespor'un kazandığı penaltı vuruşunu yine Murat Sözkesen kullandı. Penaltı vuruşunda kaleci Hakan, topu kornere çelmeyi başardı. 
     36. dakikada, Zafer'in sağ taraftan ceza alanı içine yaptığı ortada Serkan'ın şutunda top yandan auta çıktı. 
     68. dakikada, Ahmet Salah'ın ceza alanı dışından sert şutunda meşin yuvarlak kale direğinin hemen yanından auta gitti. 
     79. dakikada gelişen Çaykur Rizespor atağında, orta sahada Ahmet Salah'tan aldığı pasta topu rakip ceza alanı önüne kadar süren Fahri, aşırtma bir vuruşla meşin yuvarlağı kaleci Hakan'ın üstünden filelere gönderdi 1-0 
     Çaykur Rizespor, bu skorla bir üst tura yükseldi. 
     
     KÜNYE 

     

Stat Atatürk. Hakemler Hakan Sivriselvi xxx, Ekrem Kan xxx, İsmail Şencan xxx. Çaykur Rizespor Zdravkov xxx, Kürşat xx, Koray xxx, Bashir xxx, Cem Baki xx, Zafer xxx Dk. 88 Seydihan , Ünal xx, Fahri xx, Serkan Özdemir xx, Ahmet Salah xx, Murat Sözkesen x 76 Evren x . Kocaelispor Hakan xx, Faruk xx, Bülent xxx, Koray xx, İlker xxx, Ömer xx, Ercan xx, Engin xx, Serhat xx, Fatih x, Serdar Topraktepe x. Gol Dk. 79 Fahri. Sarı Kartlar Dk. 37 Zafer, Dk. 65 Kürşat, Dk. 68 Murat Sözkesen, Dk. 71 Bashir Çaykur Rizespor , Dk. 45 Serdar Topraktepe, Dk. 64 Ercan Kocaelispor .      
     ''BULDUĞUMUZ TEK GOLLE TURU GEÇMEYİ BAŞARDIK'' 

     Çaykur Rizespor Teknik Direktörü Rıza Çalımbay, buldukları tek golle Türkiye Kupası'nda turu geçmeyi başardıklarını söyledi. 
     Çalımbay, 1-0 galibiyetleriyle biten Kocaelispor maçı sonrası yaptığı açıklamada, Türkiye Kupası 2. kademe maçında İkinci Lig A Kategorisi ekibi Kocaelispor ile yaptıkları karşılaşmanın zor olacağını bildiklerini belirterek, ''Öyle de oldu. Yine de turu geçmeyi başardık'' dedi. 
     Kocaelispor'un tecrübeli oyunculardan kurulu bir ekip olduğunu ve maçta iyi mücadele ettiklerini kaydeden Çalımbay, ''Bulduğumuz tek golle turu geçmeyi başardık. Kocaelispor da iyi mücadele etti. Artık devre arasını en iyi şekilde değerlendirip ligde ve kupada iyi yerlere gelmek istiyoruz'' diye konuştu. 
     Kocaelispor Teknik Direktörü Ümit Metin Yıldız ise maça iyi başladıklarını, rakiplerine fazla gol pozisyonu vermediklerini ifade ederek, ''Fakat Fahri'nin çok güzel bir şutunda golü yedik. Golden sonra beraberliği yakalayabilmek için ofansif oynamayı düşündük. Ancak süre yetmedi'' dedi. 
     Yıldız, takımının mücadelesinden memnun olduğunu dile getirerek, ''Saha şartları kötü olmasına rağmen turu geçebilmek için her şeyi yaptık. Ancak başarılı olamadık. Biz daha çok ligi düşünüyoruz'' diye konuştu. 
     
</TEXT>
</DOC>
