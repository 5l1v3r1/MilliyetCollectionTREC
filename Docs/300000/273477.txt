<DOC>
<DOCNO> 273477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/ekonomi/eko00.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ani zorlama kaos yaratır' 
</HEADLINE>
<TEXT>


Reklam Konseyi adına açıklama yapan Yalçındağ, reklam kuşakları süresinin kademeli olarak kısaltılmasını önerdi 

EKONOMİ SERVİSİ 

Uluslararası Reklamcılık Derneği, Reklamverenler Derneği, Reklamcılar Derneği, Televizyon Yayıncıları Derneği, Türkiye Basın Reklam Komisyonu, Reklam Özdenetim Kurulu ve Reklamcılık Vakfı'nın başkan ve başkan yardımcılarından oluşan Türkiye Reklam Konseyi adına bir açıklama yapan Mehmet Ali Yalçındağ, televizyonlardaki reklam kirliliğini önleme yolunda atılan adımların bir kaosa yol açmaması gerektiğine işaret etti. 
Televizyon Yayıncıları Derneği'nin yayınlanan reklam kuşaklarının sürelerini ve sıklıklarını sınırlama çabasının olumlu sonuçlar verdiğini belirten Yalçındağ, kanalların alınan kararlara 1 Temmuz'dan bu yana büyük disiplinle uyduklarını belirtti. 

'Takvime bağlansın' 
Yalçındağ bu kuşakların sürelerinin belli bir takvime bağlanıp, kademeli olarak daha da düşürülerek yayınlanacak toplam reklam süresinin daha da azaltılabileceğini söyledi. Yalçındağ, şöyle konuştu 
"Bu konudaki zorlamalar tıpkı 90 metreye dalmış bir dalgıcın su yüzüne hiç durmadan, aniden çıkmasının vücutta yaratacağı vurguna benzer tehlikelere yol açabilir. Zorlamalar, krizler döneminde düşmüş birim fiyatları ile yıl başında uzun vadeli yükümlülük altına giren televizyon kanallarını sıkıntıya sokabilir. Toplam reklam hacminde meydana gelecek yüzde 25 - 30'luk düşüşün fiyatlara yansıtılmaya çalışılması halinde ise reklamverenler haklı olarak buna sert tepki gösterebilir." 
Yalçındağ, "Ekonominin canlandığı, reklam yatırımlarının 2000 yılı rakamlarına yaklaştığı şu dönemde buradaki hassas dengeleri bozmak kimseye yarar getirmeyecektir" diye konuştu. 




</TEXT>
</DOC>
