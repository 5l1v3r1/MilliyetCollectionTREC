<DOC>
<DOCNO> 286652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/soneko12.html </URL>
<DATE> 2004/11/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Babacan YTL'ye geçişin enflasyona olumsuz etkisi olacağı dedikodudur 
</HEADLINE>
<TEXT>

     Devlet Bakanı Babacan, ''YTL'ye geçişte, fiyatların yuvarlanması nedeniyle enflasyona olumsuz etkisi olacağı, devalüasyon olacağı beklentisi, dedikodudan ibaret'' dedi. 
     Ankara Ticaret Odası'nın ATO , vatandaşı ve esnafı YTL'ye hazırlamak amacıyla Akköprü'deki Migros Alışveriş Merkezi'nde düzenlediği tanıtım organizasyonunda konuşan Babacan, asıl şimdi fiyatların yuvarlanmış olduğunu, küsuratlı fiyat uygulanmadığını belirtirken, YTL'ye geçiş ile birlikte küsuratlı fiyat uygulanmasının mümkün olacağını söyledi. 
     Euroya geçişte, farklı döviz kurlarındaki değişim nedeniyle yuvarlama etkisi yaşandığını, YTL'ye geçişte enflasyon üzerinde fiyatların yuvarlanması nedeniyle olumsuz bir etki beklemediklerini ifade eden Babacan, ''100 YTL verdiğinizde, 56 lira 57 kuruşun üzerini 43 lira 43 kuruş olarak alabileceksiniz. YTL'ye geçiş, euroya geçişten kolay olacak'' dedi. 
     YTL'nin tanıtım kampanyasının 25 Ekim'de Başbakan Erdoğan'ın katılımı ile başlatıldığını, mevcut TL paraların, 1 Ocak'ta piyasaya çıkacak YTL'ler ile birlikte 2005 sonuna kadar kullanılacağını hatırlatan Bakan Babacan, tanıtım faaliyetlerinin yurtiçinde yurtdışında sürdüğünü, bu kapsamda 400 bin kitap, 700 bin afiş ve 2 milyon broşür dağıtılacağını belirtirken, sivil toplum kuruluşlarının STK bu konudaki desteğinden de memnuniyet duyduklarını kaydetti. 
     Yıllardır süren yüksek enflasyonun düşürülmesi sonucunda artık maaşını alanların hemen döviz büfesine koşmadığına işaret eden Ali Babacan, şöyle konuştu 
     ''Hükümet olarak serbest kur rejimi uygulayacağımızı açıkladık. Doların, euronun değeri konusunda bir taahhüdümüz yok. Ama enflasyon ilgili taahhüdümüz var. Bu taahhütlerimizi de yerine getiriyoruz. bu yılın Ağustos ayından itibaren 2004 yılı enflasyonunu tutturacağımızı gördük. İnşallah bu yılı yüzde 12'nin altında bir artış ile kapatacağız. Şimdi 2005 yılı enflasyonuna hedeflendik, onu da yüzde 8'in altına çekebileceğimizi umuyorum.'' ''YTL'ye geçiş ile enflasyonun artacağı, develüasyon olacağı'' yönündeki beklentileri eleştiren Bakan Ali Babacan, bu görüşlerin sağlam bir gerekçesi bulunmadığını, dedikodudan ibaret olduğunu söyledi. 
     
     VATANDAŞ, 1-20 YTL'LİK BANKNOTLARI DAHA ÇOK KULLANACAK 
     Vatandaşın YTL'yi heyecanla beklediğini belirten Babacan, ''YTL, herkesin cebinde severek, değer vererek taşıyacağı bir para birimi olacak'' dedi. 
     Bakan Ali Babacan, bankamatiklerde ve maaş ödemelerinde yoğun olarak 1-20 YTL'lik banknotlar kullanılacağını, vatandaşın 50 ve 100 YTL'lik banknotları daha az göreceğini, bunların daha çok kurumlararası ödemelerde kullanılacağını belirtti. 
     YTL'ye geçiş konusunda 30 kuruluşun temsilcileri sürekli koordinasyon toplantısı yaparak alınması gereken önlemleri görüştüklerini kaydeden Bakan Babacan, vatandaşlardan ve kurumlardan ulusal proje olan YTL'ye sahip çıkmalarını istedi. 
     
     ATO BAŞKANI AYGÜN 
     ATO Başkanı Sinan Aygün de paradan sıfır atma operasyonlarının iki etkisi olduğunu, fiyatların yukarı yuvarlanması nedeniyle enflasyonda artış etkisi görülebildiğini, ayrıca vatandaşın korkuya kapılıp alışverişlerini erteyelebildiğini belirtirken, vatandaşlardan normal alışverişlerine devam etmesini istedi. 
     YTL'ye geçişte pahalılık değil ucuzluk olacağını ifade eden Aygün, şöyle konuştu 
     ''Alışverişinizi ertelemeyin, normal hayatınıza devam edin. Fiyatlara bakıp gücünüzün üzerinde alışveriş yapmayın. Kredi kartlarının kullanımında dikkatli olun ama kullanmaya devam edin. Bozuk paraları çarçur etmeyin. TL artık değerli bir para oldu. Cüzdan kullanmaya dikkat edin. Kuruş paraları iyi koruyun, düşürmeyin.'' Tüketiciyi alışverişe alıştırmak için 1 Ocak'ta alışveriş festivali düzenleyeceklerini açıklayan Aygün, tüketiciyi yeni paralar hakkında bilgilendirmek, alışverişin hız kesmeden devamını sağlamak ve paradan sıfır atmanın enflasyon üzerindeki muhtemel artırıcı etkisini azaltmak amacıyla tanıtım kampanyaları düzenlediklerini kaydetti. 
     Aygün, ATO esnafının fiyatları aşağı yuvarlama konusunda söz verdiğini, buna uymayanlar hakkında 3 milyar lira ceza uygulanması konusunda ATO Meclisi'nin karar aldığını, esnafın sağduyulu şekilde üzerine düşeni yapacağından endişe etmediğini, yine de tüketicilerin fiyatları denetleyerek aksine hareket edenleri ATO'ya bildirebileceğini söyledi. 
     Şimdiye kadar 49 ülkede paradan sıfır atma operasyonu yapıldığını hatırlatan Sinan Aygün, ''Sıfır atmada en başarılı ülke Türkiye olacak. Çünkü KDV'ye geçişte de en başarılı uygulama Türkiye'de oldu'' dedi. 
     
     EKİM ENFLASYONUNA FENERBAHÇE BENZETMESİ 
     ATO'nun vatandaşı ve esnafı YTL'ye hazırlamak amacıyla Akköprü'deki Migros Alışveriş Merkezi'nde düzenlediği tanıtım organizasyonuna katılan Devlet Bakanı Ali Babacan, ATO'nun bastırdığı YTL broşürlerini inceledi. ''Yaşasın YTL'' yazılı tişört giyen bir kız çocuğu ile sohbet eden Babacan, 1 Ocak'ta piyasaya çıkacak YTL banknotlarının büyük basım örneklerini kız çocuğuna gösterdi. Daha sonra folklor kahramanları Aşuk ve Maşuk'un gösterisini izleyen Babacan'a, ATO Başkanı Aygün bozuk para cüzdanı hediye etti. Babacan, ATO Başkanı Aygün ile Migros'taki bazı mağazaları gezerek, mağaza yetkililerine YTL banknotlarının büyük basım örneklerini ve TL ve YTL fiyatların birlikte yer aldığı etiket örneklerini verdi. 
     Bir mağazada tezgahın üzerindeki paltonun fiyatının asgari ücretin üzerinde olduğuna dikkat çekilmesi üzerine, Bakan Babacan, her mağazanın hitap ettiği müşteri kesiminin farklı olduğunu söyledi. 
     Fenerium Mağazası'na giren Babacan'a, Fenerbahçe tişörtü ve rozeti hediye edilirken, ATO Başkanı Aygün, geçen yıl 6-0 biten Fenerbahçe-Galatasaray maçını hatırlatarak, ''Bu maçlardaki sıfırlar da atılacak mı'' diye sordu. Babacan da ''Bundan sonra 6 sıfır atmalarını diliyorum'' dedi. 
     ''Fenerbahçe'nin Avrupa'da neden başarılı olamadığı'' yolundaki soru üzerine de Bakan Babacan, şöyle konuştu 
     ''Futbolda önemli olan uzun vade. Bir-iki maça bakarak karar vermemek lazım. Fenerbahçe, bir asırlık bir klüp. Belli bir çizgisi vardır. Bugüne kadar belli bir çizgiye gelmiştir, bundan sonra da bu çizgi yükselecektir. Bir-iki maça bakarak karar vermeyin. Biz nasıl Ekim enflasyonuna bakarak moral bozmuyoruz, bir defalık olabilir diyoruz. Fenerbahçe de aynen devam...'' 
     
</TEXT>
</DOC>
