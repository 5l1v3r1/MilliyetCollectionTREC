<DOC>
<DOCNO> 259522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun07.html </URL>
<DATE> 2004/07/31/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Çin, ABD'nin Tayvan'a silah satmasına karşı olduğunu yineledi... 
</HEADLINE>
<TEXT>

     Çin Cumhurbaşkanı Hu Jintao, ABD Başkanı George Bush ile yaptığı telefon görüşmesinde, Çin tarafının Tayvan sorununu barışçı yoldan çözmeyi içtenlikle istediğini, ancak ''Tayvan'ın bağımsızlığı yönündeki girişimlere asla göz yummayacaklarını'' söyledi. 
     Yeni Çin Haber Ajansı'nın bildirdiğine göre, iki lider dün gece yaptıkları görüşmede esas olarak Tayvan sorununu ele aldı. 
     Çin'in, ABD'nin Tayvan'a gelişmiş silahlar satmasına kesinlikle karşı olduğunu yineleyen Hu, Tayvan boğazında şu andaki durumun ''hassas ve karmaşık'' olduğunu kaydetti. Hu, iki tarafın da Tayvan'ın bağımsızlığına ve ayrılıkçı örgütlerin maceracı girişimlerine birlikte karşı çıkmaları gerektiğini ifade etti. 
     Bush, Çin'in Tayvan konusundaki hassasiyetini anlayışla karşıladıklarını ve ''tek Çin'' politikasını uygulamaya devam edeceklerini belirtti. 
     İki lider, diğer uluslararası konularda da görüş alışverişinde bulundu. 
     
</TEXT>
</DOC>
