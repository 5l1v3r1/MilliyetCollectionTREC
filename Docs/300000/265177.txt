<DOC>
<DOCNO> 265177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/siyaset/axsiy01.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Üyelik 45 milyar euro 
</HEADLINE>
<TEXT>


Uzmanlar, Türkiye'nin AB'ye üyelik maliyetini hesapladı. Türkiye'nin üyeliğinin 45 milyar euro'ya mal olacağı hesap edildi. Gelecek 30 yıl içinde de Almanya'ya 3 milyon Türk'ün geleceği belirtildi 


Alman Die Welt gazetesi, AB uzmanlarının yaptığı hesaplara göre Türkiye'nin üyeliğinin 45 milyar euro'ya yaklaşık 81.5 katrilyon lira mal olacağını yazdı. 
Haberde, gözlemcilerin AB Komisyonu'nun Türkiye ile üyelik müzakerelerine başlanması yönünde tavsiyede bulunmasını bekledikleri, buna karşın bazı uzmanların, Türkiye'nin AB'ye üye olması durumunda, gelecek 30 yıl içinde Almanya'ya yaklaşık 3 milyon Türk'ün geleceğini tahmin ettiği belirtildi. 
Gazetede "Türkiye macerası" başlığıyla yer alan bir yorumda da, Almanya Başbakanı Gerhard Schröder ile Dışişleri Bakanı Joschka Fischer'in stratejik nedenlerden dolayı Türkiye'nin AB üyeliğini destekledikleri belirtilerek, şu görüşlere yer verildi 
"Her iki politikacı da, böyle bir adımın doğuracağı sonuçlar konusunda tartışmaktan kaçınıyor. Türkiye'nin AB üyeliğine karşı olanları yabancı ve İslamiyet düşmanı olmakla suçluyorlar. Türkiye'nin üyeliği konusunda bu nedenle fazla tartışılmamaya başlandı. Halbuki şimdi buna her zamankinden daha fazla ihtiyaç var. Uzmanlar Türkiye'nin AB üyeliği maliyetini hesapladı. Türkiye ile üyelik müzakerelerine başlanması durumunda AB Türkiye'ye her yıl 17 milyar euro verecek. Bunun büyük kısmını da Almanya karşılayacak. Fischer, bu tür düşünceleri küçük çaplı düşünceler olarak görüyor. Belki de haklı. Belki AB'nin bu kadar büyük bir ülkeyi alma sorumluluğu var. Belki AB'nin Suriye, Irak ve İran'a sınırı olması gerekiyor. Ancak belki de gerekmiyor." 

AB'yi zorlar 
Alman Birlik partilerinin CDU CSU federal meclis grubu Avrupa politikası sözcüsü Peter Hintze de, Türkiye'nin AB üyeliğiyle ilgili olarak yaptığı yazılı açıklamada, "Bağımsız uzmanlar haklı yere Türkiye'nin üyeliğinin maliyetine ve göç sorununa dikkati çekiyorlar, Almanya etkilenecek"dedi. 


</TEXT>
</DOC>
