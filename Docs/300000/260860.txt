<DOC>
<DOCNO> 260860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo18.html </URL>
<DATE> 2004/08/05/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
'12 Dev Adam' umut dağıttı... 
</HEADLINE>
<TEXT>

     34. Avrupa Erkekler Basketbol Şampiyonası Eleme Grubu maçları öncesi, yeni antrenör Bogdan Tanjeviç yönetiminde oynadığı 2 hazırlık maçında da Yeni Zelanda'yı yenen A Milli Takım, geleceğe umutla bakıyor. 
     Yeni Zelanda ile dün yapılan maçın uzatma bölümündeki basketleriyle Türk Milli Takımı'nı galibiyete taşıyan Hidayet Türkoğlu, geleceğe yönelik umutlu ve iddialı açıklamalar yaptı. 
     Hidayet, Avrupa Şampiyonası Eleme Grubu maçlarında tam kapasiteye ulaşacaklarını vurgulayarak, Yeni Zelanda maçını şöyle değerlendirdi 
     ''Çok sert bir maçı geride bıraktık. Savunmaların dozunun artmasının yanı sıra Yeni Zelanda takımı oyuncularının maçı kazanma arzusu daha fazla sertlik olarak yansıdı. Hatta maç içinde 1-2 arkadaşımız sakatlanmak durumunda kaldı. Bu bir hazırlık maçıydı ama biz artık çıktığımız her maçı kazanmak istiyoruz. Bunun için de son ana kadar mücadele verdik. Oyun içinde zaman zaman tutuk olduğumuz bölümler vardı. Ancak sonlara doğru yeniden toparlanıp en kritik anlarda iyi şut seçimleri yaparak maçı kazandık. 
     Saha içinde artık çok daha iyi anlaşan ve omuz omuza veren bir ekibiz. Antrenörümüzün istekleri doğrultusunda herkes elinden gelenin en iyisini yapmaya gayret ediyor. Hazırlık dönemimiz bittiği zaman çok çok daha iyi konuma geleceğiz.'' 
     
     KEREM GÖNLÜM 

     Yeni Zelanda karşısında özellikle ribaundlardaki başarısı ile dikkat çeken Kerem Gönlüm ise 2 aylık kamp döneminin başında olduklarını, buna rağmen, takımdaki kazanma arzusunun herkesi kamçıladığını vurguladı. 
     10 gündür çok ciddi idmanlar yaptıklarını kaydeden Kerem Gönlüm, şöyle konuştu 
     ''Böyle bir ortamda Yeni Zelanda gibi çok sert bir takımla oynadığımız 2 maçı da kazanmayı başardık. İlk maça oranla çok daha sert bir oyun oynandı. Önemli olan bu sertliğe bizim ayak uydurabilmemizdi ve bunu da gayet iyi yaptığımızı düşünüyorum. ABD ile oynayacağımız maçların ardından Almanya kampına gideceğiz. Burada ilk olarak kondisyona ağırlık verilecek. Fizik kapasite olarak orada en üst seviyeye çıkmak için çalışacağız. Oradaki hazırlık maçları ve Efes Pilsen World Cup maçlarının ardından eleme grubu karşılaşmalarına tamamen hazır olacağız.'' 
     
</TEXT>
</DOC>
