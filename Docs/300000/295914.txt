<DOC>
<DOCNO> 295914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy19.html </URL>
<DATE> 2004/12/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Gül Türkiye ile AB arasında istişareler 17 Aralık'a kadar sürecek 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye ile AB dönem başkanlığı arasında istişarelerin 17 Aralık zirvesine kadar süreceğini söyledi. 
     NATO dışişleri bakanları sonbahar toplantılarına katılmak üzere Brüksel'e giden Gül, Esenboğa Havaalanı'nda ziyaretine ilişkin açıklamalarda bulundu ve gazetecilerin sorularını yanıtladı. 
     Hollanda'nın Avrupa İşleri Bakanı Atzo Nikolai'nin istişarelerde bulunmak üzere Ankara'ya geldiğini ifade eden Gül, ''Ankara, Brüksel ve Lahey arasında 17 Aralık'a kadar yoğun istişare söz konusu olacak'' diye konuştu. 
     İstişarelerin ortadaki taslak metin üzerinde devam ettiğini belirten Gül, Türkiye'nin görüş, beklenti ve hassasiyetlerini, Türkiye'nin ve AB'nin çıkarları açısından önem verilen konuları AB dönem başkanlığı ile paylaştıklarını söyledi. 
     Gül, Nikolai'nin temaslarıyla ilgili olarak, bir yandan AB üyesi ülkelerin düşünce ve görüşlerini toplarken, diğer yandan da Türkiye'nin bu konulara ilişkin görüşlerini almasının ve bunları AB'nin gelecekteki çıkarları açısından en iyi şekilde formüle etmesinin, AB dönem başkanlığının en önemli görevi olduğunu kaydetti. 
     ''Biz de bu süreç içinde dönem başkanlığına yardımcı olmak için gayret gösteriyoruz, bu yoğun istişareler son dakika, son saniyeye kadar devam edecek. Bu, işin yapısı gereği böyledir'' diyen Gül, taslağı Nikolai'nin ziyaretinden önce aldığını belirtti ve bir soru üzerine, ''Taslakta Ermeni meselesi diye bir şeyin söz konusu olmadığını'' ifade etti. 
     ''Taslakta bizim de gördüğümüz bazı noktalar var. Bunların ne anlama geldiğini görüşüyoruz, bazılarının değiştirilmesiyle ilgili tavrımız var'' diyen Gül, bu noktaları dönem başkanlığına ilettiklerini ve talepte bulunduklarını kaydetti. Gül, şöyle devam etti 
     ''Bu ortaklığın sağlıklı bir ortaklık olması lazım. Tabii ki AB'nin sıkıntıları vardır. Türkiye'nin beklentileri vardır. Neticede Türkiye büyük bir üye olacak. Dolayısıyla etkilerimiz tabii ki diğer ülkelerden farklı olacaktır. Ama bunların hiçbiri, atılan imzalara, verilen sözlere, dokümanlara, karşılıklı defalarca tekrarladığımız niyetlere ters olmaz. Dolayısıyla, Türkiye'nin beklentisi, açık seçik bir şekilde, tam üyelik perspektifi açık, net şekilde olacak biçimde müzakerelere başlamaktır.'' Müzakere sürecinin sürdürülebilir olması noktasına da büyük önem verdiklerini ifade eden Gül, AB'nin ''açıklık, şeffaflık ve öngörülebilirlik'' olduğunu belirterek, AB'nin ilkelerinin herkes için geçerli olduğunu, herkesin bu değerlere saygı göstereceğini kaydetti. 
     
     KIBRIS 
     Gül, Kıbrıs ile ilgili bir soru üzerine de, Türkiye'nin görüşlerinin son derece açık olduğunu belirtti. 
     Kıbrıs sorununun çözümünün BM'de olduğunu dile getiren Gül, ''Kıbrıs Rum kesimini tanımak, nihai çözümün ancak bir parçası olabilir'' diye konuştu. Gül, ''Nihai çözüm olmadan Rum kesimini tanımak diye bir şey zaten söz konusu olamaz'' dedi. 
     Gül, ''bazı çevrelerin Kıbrıs meselesinde buzdağının yalnızca ucunu gördüklerini'' belirterek, Türkiye'nin ve KKTC'nin sorunun çözümünü istediklerini ve olumlu adımlar attıklarını belirtti. 
     Türkiye'nin kalıcı çözüm için vizyonunun bulunduğunu ve gayret sarfedeceğini ifade eden Gül, şunları kaydetti 
     ''Konunun merkezi BM'dir, önce Genel Sekreter'in hazırladığı rapor, Güvenlik Konseyi'nde ele alınsın, incelensin, Türkiye olarak biz olumlu adımlar atmaya devam ederiz. Ama bizden hiçkimsenin haksız talepte bulunmaması gerekir, bunu da herkes biliyor.'' 
     
</TEXT>
</DOC>
