<DOC>
<DOCNO> 252320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/guncel/axgun02.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu feribotun ismi Recep Tayyip Erdoğan 
</HEADLINE>
<TEXT>


Eski Başkan Gürtuna'nın bir kültür merkezine konulan ismi kaldırılırken, bir feribota 'Recep Tayyip Erdoğan' adı verildi 

Şenol Demirci İstanbul 

Deniz taşıtlarındaki Özel Tüketim Vergisi'ni ÖTV sıfırladığı için Başbakan Recep Tayyip Erdoğan'ın adının verildiği feribot, "Fatih Sultan Mehmet" adlı kardeşiyle birlikte törenle hizmete girdi. Eski İstanbul Büyükşehir Belediye Başkanı Ali Müfit Gürtuna, ÖTV'yi kaldıran başbakanın adını feribota vereceğini açıklamasına rağmen törene davet edilmedi, adı da anılmadı. Gürtuna'nın Eminönü'nde bir kültür merkezine verilen adı, AKP'li belediye tarafından yaşadığı gerekcesiyle kaldırılmıştı. 
Gürtuna'nın "ÖTV hangi başbakan döneminde kalkarsa alınacak feribotlara o başbakanın ismi verilecek" kararı almasından sonra eski İstanbul Deniz Otobüsleri İDO Genel Müdürü Şeref Dikyar, Ekim 2003'te, Norveç'ten alınan iki feribottan birine Recep Tayyip Erdoğan'ın isminin verildiğini duyurmuştu. 

Bayramda tören 
Hızlı feribotların hizmete sokulması nedeniyle Pendik Feribot İskelesi'nde tören düzenlendi. Kabotaj Bayramı'na denk gelen törende konuşan Ulaştırma Bakanı Binali Yıldırım, yıllarca Cumhurbaşkanı'na kadar giderek akaryakıt fiyatlarının ucuzlatılmasını istediklerini ve bunu düzenlemeyi gerçekleştirenin adının ilk gemiye verileceğini söylediklerini kaydetti. Eski İDO Genel Müdürü de olan Yıldırım, "İDO'nun maliyet girdilerindeki en yüksek kalem akaryakıttı. Akaryakıtta ÖTV'nin kaldırılmasıyla İDO rahat bir nefes aldı. Maliyetleri yüzde 69 ucuzladı. Bu nedenle İstanbullular feribota sayın Başbakanımızın ismini vermeyi uygun gördü" dedi. 


</TEXT>
</DOC>
