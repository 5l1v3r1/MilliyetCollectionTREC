<DOC>
<DOCNO> 252642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sondun20.html </URL>
<DATE> 2004/07/03/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
TBMM Başkanı Arınç, Hollanda'da İslam Üniversitesi'ni ziyaret etti 
</HEADLINE>
<TEXT>

     Hollanda'nın Lahey kentinde düzenlenen AB Parlamento Başkanları Konferansı'na katılan TBMM Başkanı Bülent Arınç, Rotterdam kentindeki İslam Üniversitesi'ni ziyaret etti. 
     Arınç, burada yaptığı konuşmada, Rektör Prof. Ahmet Akgündüz'ün daveti üzerine bu ziyareti yaptığını belirtti ve böyle bir kurumu tanımış olmaktan büyük mutluluk duyduğunu söyledi. 
     Üniversitenin rektörünün yanı sıra mütevelli heyeti başkanı AK Parti Milletvekili Nevzat Yalçıntaş'ın da Türk olmasının, kendisini ayrıca sevindirdiğini belirten Arınç, üniversitenin kuruluş ve tanınma çabalarının başarıyla sonuçlandırılarak, başta Hollanda olmak üzere tüm Avrupa ve insanlık için yararlı çalışmalar yapması dileğinde bulundu. 
     
     ''ENTEGRASYON ÖNEMLİ'' 
     TBMM Başkanı Arınç, önyargıların Batı Avrupa ülkelerindeki Türk toplumu ve İslam üzerinde yarattığı olumsuz etkiler üzerinde de durdu ve bunun aşılması için herkese önemli görevler düştüğünü söyledi. 
     Bu çerçevede doğru bilgilerin içinde yaşanılan topluma aktarılmasının yararlı olacağını söyleyen Arınç, özellikle Avrupa Birliği'ne Türkiye'nin kabul edilmesinin birliğe kazandıracaklarının iyi bilinmesi ve anlatılması gerektiğini belirtti. 
     ''Yaşadığınız ülkeyle iyi bir entegrasyon içine girmelisiniz'' diyen Arınç, maksatlı ve yanlış bilgilere karşı mücadele edilmesini önerdi ve yerleşik toplumla ilişkilerin sağlıklı olmasının, sorunların çözümünü kolaylaştıracağını anlattı. 
     Arınç, şöyle devam etti 
     ''Biz herkesle barışık, herkesle iyi geçinen, herkesin kendilerine göre doğrularına saygı gösteren bir yapıda olmalıyız. İçinde bulunduğunuz toplumun kabul edilmiş kuralları çerçevesinde kendi hayatınızı yaşamalısınız. Terörden, şiddetten kimseye fayda gelmedi, gelmeyeceği de görüldü. Teröre karşı ortak bir mücadeleye ihtiyacımız var. Şiddet ve terörle barışık olmayacağız. Şiddeti reddettiğimizi her yerde anlatacağız. Kamu düzenini bozmayacağız, suç işlenmesini teşvik ve tahrik etmeyeceğiz.'' TBMM Başkanı Bülent Arınç, İslam Üniversitesi'ni ziyaretinin ardından Rotterdam'da Diyanet Vakfı'na ait Mevlana Camii'ni gezdi. 
     Arınç, yarın Türkiye'ye dönecek. 
     
</TEXT>
</DOC>
