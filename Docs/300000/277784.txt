<DOC>
<DOCNO> 277784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy21.html </URL>
<DATE> 2004/10/06/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Erdoğan ''Koşullu evet'' sözkonusu değil 
</HEADLINE>
<TEXT>

     Başbakan Recep Tayyip Erdoğan, Türkiye'nin AB ile müzakerelere başlaması konusunda ilk yeşil ışığı bugün aldığını belirtti. 
     Başbakan Erdoğan, Strasbourg'da İlerleme Raporu'nu değerlendirmek üzere bir basın toplantısı düzenledi. Türkiye'nin 1999'dan bu yana çok değiştiğini ve geliştiğini ifade eden Erdoğan, bu değişimin çok önemli bir bölümünün hükümetinin işbaşına geldiği günden buyana sağlandığını kaydetti. 
     Erdoğan, müzakerelerin açılması konusunda net ve tereddütsüz bir öneride bulunabilmesi için Komisyon'a gerekli verileri sağlamak üzere kararlılıklarını hiç yitirmediklerini anlatarak, ''Bizzat AB yetkililerinin 'sessiz devrim' olarak nitelediği ilerlemeleri sağladık. Bunları birçok şeye rağmen yaptık. Bugün hedeflediğimiz ilk noktaya ulaştık. Yani müzakerelere başlamak hususunda Komisyon'dan bu konuda ilk yeşil ışığı aldık. Bayrak yarışının ilk etabını başarıyla geçtik diyebilirim'' diye konuştu. 
     Erdoğan, 17 Aralık'ta siyasi iradenin gerçekleşeceğini ve böylece müzakere sürecinin başlayacağını ifade ederek, AB'ye üye ülkelerdeki muhataplarıyla görüşmelerinde hepsinin, komisyon rapor ve tavsiyesinin önemine işaret ettiğini kaydetti. Başbakan Erdoğan, bu bakımdan komisyon tavsiyesinde net bir perspektifin yer almasının Türkiye açısından önemli olduğunu vurguladı. 
     
     '' KOŞULLU EVET SÖZ KONUSU DEĞİL'' 

     Erdoğan, basın toplantısında bir gazetecinin, Avrupa Komisyonu Başkanı Romano Prodi'nin İlerleme Raporu'nda Türkiye ile müzakerelerin koşullu olarak başlayacağı yönünde bir açıklama yaptığını söylemesi üzerine, '' Koşullu evet söz konusu değil. Nereden çıkardınız, nasıl tercüme ettiniz bilmiyorum. Herhalde yanlış bir iletişiminiz var'' diye yanıt verdi. 
     Erdoğan, AB Komisyonu'nun Türkiye ile ilgili değerlendirme ve analizlerini geneli itibariyle dengeli bulduklarını söyledi. 
     Erdoğan, Strasbourg'da düzenlediği basın toplantısında, Aralık 2002'de Kopenhag Zirvesi'nde kendine verilen görev gereğince AB Komisyonu'nun bugün Türkiye ile ilgili üç adet önemli belge yayınladığını söyledi. 
     Bunlardan tavsiye belgesinin, Türkiye'nin Kopenhag siyasi kriterlerini, müzakerelerin açılması için yeterli ölçüde karşıladığını tespitle üye ülkelere bu yönde açık, net bir öneri sunduğunu belirten Erdoğan, şunları kaydetti 
     ''Anılan belge, müzakere sürecini genel esas ve usullerini ortaya koymaktadır. İlerleme raporu, 1999 yılından bu yana ülkemizce hem siyasi hem ekonomik hem de müktesebat başlıklarında kaydedilen gelişmeleri ve eksiklikleri analiz etmektedir. Etki değerlendirmesi ise Türkiye AB'ye tam üye olduğunda yapacağı katkılar ve AB bakımından doğuracağı sonuçları ele almaktadır. Komisyonun değerlendirme ve analizlerini geneli itibariyle dengeli buluyoruz.'' 
     
</TEXT>
</DOC>
