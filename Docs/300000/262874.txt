<DOC>
<DOCNO> 262874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur18.html </URL>
<DATE> 2004/08/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Amerikan tarzı bilimsel teşviklere yoğun ilgi... 
</HEADLINE>
<TEXT>

     Türkiye Bilimsel ve Teknik Araştırma Kurumu'nun TÜBİTAK , ABD'deki Ulusal Bilim Kurumu NSF modelinden esinlenerek hazırladığı Genç Araştırmacı Kariyer Geliştirme Programı'nda ilk başvurular alındı. TÜBİTAK'ın bugüne kadarki en yüksek miktarlı teşviklerine 526 başvuru yapıldı. 
     AA muhabirinin aldığı bilgiye göre, TÜBİTAK Başkan Danışmanı ve ABD Maryland Üniversitesi Öğretim Üyesi Prof. Dr. Yavuz Oruç'un koordinatörlüğünde, NSF'den esinlenerek hazırlanan teşvik programının uygulaması başlatıldı. 
     Programa başvuru için tanınan süre tamamlandı. Kariyerlerine yeni başlayan doktoralı genç bilim insanlarına yeni bir açılım sağlamak amacıyla başlatılan Ulusal Genç Araştırmacı Kariyer Geliştirme Programı'na 64 üniversite ve araştırma kuruluşundan 526 araştırmacı başvuruda bulundu. 
     Başvurular, koşullara uygunluğu açısından değerlendirilmeye alındı. Bu değerlendirmenin ardından, gerekli şartları taşıyan başvurulardan sadece 100'ü desteklenecek. 
     TÜBİTAK'ın NSF'de benzer programla büyük miktarlarda genç bilim insanlarının desteklendiğini dikkate alarak başlattığı program, doktorasını tamamlayan bilim insanlarının araştırmalarının proje desteği yoluyla teşvik edilmesini hedefliyor. 
     
     TÜBİTAK'IN VERDİĞİ EN YÜKSEK TEŞVİK 
     Programla TÜBİTAK'taki hakem heyeti tarafından seçilecek proje sahiplerine yıllık 20 bin dolar, projenin gelişimine bağlı olarak 5 yıllık dönem içinde de yaklaşık 100 bin dolar teşvik verilecek. 
     Biyoloji ve sağlık bilimleri alanındaki araştırmalar için bu yıl 110 bin dolar, sosyal bilimler alanındaki araştırmalar için 80 bin dolar, diğer bilim dalları için 100 bin dolar teşvik öngörülüyor. Program, çeşitli isimler altında proje destekleri sağlayan TÜBİTAK'ın bugüne kadarki en yüksek miktarlı teşvik programı niteliğini de taşıyor. 
     TÜBİTAK, program için ilk etapta yıllık 2 milyon dolar bütçe ayırdı. Zamanla rakamın 10 milyon dolara yükseltilmesi hedefleniyor. Programda her yıl 100 proje desteklenecek. Bunlar arasından da en başarılı 10 projeye 20 bin dolar tutarında ''Bilim İnsanı Kariyer Ödülü BİLKAR '' verilecek. 
     Programla Türkiye'nin bilimsel düzeyinin geliştirilmesi ve bilimin ülke kalkınmasındaki rolünün artırılması, dış ülkelerde yaşayan üstün nitelikli bilim insanlarının kariyerlerini Türkiye'de sürdürebilmeleri, beyin göçünün önlenmesi, özgün araştırma projeleri tasarlamaya ve geliştirmeye yatkın bilim insanlarından oluşan bir işgücü ağı yaratılması hedefleniyor. 
     
</TEXT>
</DOC>
