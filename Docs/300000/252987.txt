<DOC>
<DOCNO> 252987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun31.html </URL>
<DATE> 2004/07/05/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Olimpiyat meşalesi KKTC'de de dolaşacak... 
</HEADLINE>
<TEXT>

     Atina 2004 Olimpiyat Oyunları'nın ateşini yakacak meşale, Kuzey Kıbrıs Türk Cumhuriyeti'nde de dolaştırılacak. 
     Rum radyosunun haberine göre, Atina 2004 Olimpiyat Oyunları'nın Yunanlılardan oluşan organizasyon komitesi, olimpiyat meşalesinin KKTC'ye de geçebilmesi yönünde Rum Olimpiyat Komitesi'ne yeşil ışık yaktı. 
     Rum Olimpiyat Komitesi, daha önce bu yönde karar almış, ancak Yunan komitesi meşalenin KKTC'de dolaştırılmasına karşı çıkmıştı. 
     Habere göre, meşalenin KKTC'ye geçirileceği gün, güzergah ve koşulları, Rum Olimpiyat Komitesi yetkililerinin, KKTC Milli Olimpiyat Komitesi yetkilileriyle yapacağı görüşmede belirlenecek. 
     Olimpiyat Meşalesi, 8 Temmuz Perşembe günü Güney Kıbrıs'a getirilecek. 
     
</TEXT>
</DOC>
