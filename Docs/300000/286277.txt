<DOC>
<DOCNO> 286277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/yasam/yas02.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı 'ölü' yayın 
</HEADLINE>
<TEXT>


Daha önce kürtaj ve otopsi görüntüleri yayımlayarak tartışmaya neden olan İngiltere'deki Kanal 4 adlı televizyon kanalı, şimdi de, bir cesedin çürüme sürecini göstermeyi planlıyor 

DIŞ HABERLER SERVİSİ 

İngiltere'de Kanal 4 adlı televizyon kanalı, bir cesedin çürürken geçirdiği süreci filme alarak izleyicilerine göstermeyi planlıyor. Kanal yetkilileri bu amaçla, cesedini bağışlayacak ölümcül derecede hasta bir gönüllü arıyor. Daha önce kürtajla alınmış bir bebeğe ve bir otopsiye ait görüntüleri yayımlayarak yoğun tartışmalara yol açan Kanal 4, 'Küller Küllere' Dust to Dust adlı program için Londra'daki Bilim Müzesi'yle işbirliği yapılacağını bildirdi. 

Maksat bilime katkı 
Yetkililer, seçilecek cesedin, müzenin halka açık olmayan bir odasında tutulacağını kaydetti. 
Kanal yetkilisi Simon Andreae, "Uzmanların bu süreç hakkında daha çok bilgi sahibi olmalarını ve projede elde edilen verilerin, cinayet soruşturmalarında adli tıp patologlarına yardımcı olabileceğini umuyoruz" dedi. Bilim adamlarının cesedin çözülmesi sürecini anlamak için halen domuzları gözledikleri İngiltere'de, bunun türünün ilk deneyi olacağı belirtildi. ABD'de daha önce aynı amaçla benzer deneyler yapıldığı biliniyor. Ancak bu deneylerin sonucuna ait görüntüler, herhangi bir kanalda yayımlanmamıştı. 



</TEXT>
</DOC>
