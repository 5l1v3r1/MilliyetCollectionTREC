<DOC>
<DOCNO> 275925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko37.html </URL>
<DATE> 2004/09/29/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Enflasyonu kira ve eğitim tehdit ediyor 
</HEADLINE>
<TEXT>

     Merkez Bankası Başkanı Süreyya Serdengeçti, enflasyonla mücadelede kira ve eğitim gibi sektörlerin önemine dikkat çekerek, bunlardaki katılığın giderilmesi için rekabetin artırılmasına yönelik tedbirler acilen alınması gerektiğini söyledi. 
     Serdengeçti, bunun, ileride enflasyon hedefi açısından taşıdığı risk itibarıyla 'önemli olduğunu' vurguladı. 
     
     Hizmet sektörü enflasyonunda 'katılık' var 
     Ankara Sanayi Odası'nın ASO aylık olağan toplantısında konuşan Serdengeçti, rekabet ortamın daha zayıf olduğu sektörlerde, kar marjlarının daha fazla açılmasına yönelik fiyatlama politikası sonucu enflasyonun diğer sektörlere göre daha yavaş düştüğünü ifade etti. 
     Bu durumun 'enflasyonda katılık' olarak da ifade edildiğini kaydeden Serdengeçti, şunları söyledi 
     "Son dönemde hizmetler grubu fiyatlarının, mal grubu fiyatlarına göre daha yavaş düşmesi nedeniyle, eğitim, kira ve hastane ücretleri gibi sektörlerde gözlenen enflasyondaki katılık, bunun iyi bir örneğidir. Bu çarpık yapının kırılması için, söz konusu sektörlerde rekabetin artırılmasına yönelik tedbirlerin acilen alınması, ileride enflasyon hedefi açısından taşıdığı risk itibarıyla önemlidir." 
     
     Hedef fiyat istikrarı 
     Süreyya Serdengeçti, enflasyonda gelinen nokta itibarıyla ekonominin artık kronik enflasyon ortamından çıktığını, ancak fiyat istikrarının halen düşen enflasyon ortamında olunması nedeniyle sağlanamadığını belirtti. 
     Serdengeçti, nihai hedeflerinin, fiyat istikrarını sağlamak ve sürdürmek olduğunu vurguladı. 
     
</TEXT>
</DOC>
