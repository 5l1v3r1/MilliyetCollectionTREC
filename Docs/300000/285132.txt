<DOC>
<DOCNO> 285132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo01.html </URL>
<DATE> 2004/11/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Terim’e kapı kapandı... 
</HEADLINE>
<TEXT>

     Mondonico’yu gönderdikten sonra coşan Fiorentina dün de evinde lig üçüncüsü Lecce’yi devirdi. Sezon sonuna kadar kaleci antrenörü Buso ile devam kararı alan yönetim Fatih Terim’den vazgeçti 
     
     6. sıraya yükseldi 

     Fiorentina uçuşa geçti... Mondonico’nun görevden ayrılmasından sonra hafta içinde deplasmanda Reggina’yı deviren Mor Menekşeler dün de sahasında İtalya Ligi’nde sezonun flaş ekibi Lecce’yi 4-0’lık sonuçla bozguna uğrattı. Goller Jörgensen, Obodo 2 ve Chiellini’den geldi. Fiorentina bu sonuçla puanını 13’e yükseltip, 6. sıraya çıktı. Yönetim de sürpriz bir açıklamayla sezon sonuna kadar kaleci antrenörü Buso ile devam edeceklerini açıkladı. Böylece Fiorentina’da Terim defteri de kapanmış oldu. 
     
     Juventus fırtınası 

     Rakip tanımayan Juventus da yoluna emin adımlarla devam ediyor. İtalya ve Şampiyonlar Ligi’nde fırtına gibi esen Siyah-Beyazlılar, Chievo’yu 3-0 mağlup edip, liderliğini sürdürdü. Juve’nin gollerini Zalayeta, Nedved ve Ibrahimoviç kaydetti. Serie A’da bir türlü istediği sonuçları alamayan Roma da Cagliari’ye patladı 5-1. Dellas, Totti Pen. Montella 2 ve Perrotta’nın sayılarıyla coşan Sarı-Kırmızılılar’a Souza karşılık verdi. Gol sayısını 8’e yükselten Montella krallıkta zirveye kuruldu. 

     
</TEXT>
</DOC>
