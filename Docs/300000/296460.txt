<DOC>
<DOCNO> 296460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/yasam/axyas01.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
1 yılları var 
</HEADLINE>
<TEXT>


Kardeşlerini alan löseminin pençesindeki Eda ile Salih için de, geç kalınmadan ilik nakli şart 

TUNCAY DAĞLI Adana DHA 

Hatay'da lösemi nedeniyle 1.5 ay önce ölen 6 yaşındaki Ece Gözübüyük'ün kardeşleri 7 yaşındaki Eda ile 4 yaşındaki Salih de aynı hastalığın pençesinde yaşam savaşı veriyor. Doktorlar, kemik iliği nakli yapılmadığı takdirde, 2 kardeşin en çok 1 yıl yaşayabileceğini söylüyor. 
Çukurova Üniversitesi Tıp Fakültesi Balcalı Hastanesi Onkoloji Kliniği'nde yeşil kartla tedavi gören Salih'in 2, Eda'nın 3 yıl önce hastalandığını belirten anne Suat Gözübüyük 35 "Aynı hastanede kaybettiğimiz Ece'nin acısı bizi yıktı. Eda ve Salih'in de ölebileceğini düşünmek beni kahrediyor" dedi. 
Salih ve Eda'nın yaşamlarının ilik nakliyle kurtulabileceğini dile getiren Onkoloji Bilim Dalı Öğretim Üyesi Yard. Doç. Dr. İbrahim Bayram da, "Hasta olmayan büyük kardeşe doku testi yapacağız. Onun dokusu Salih ya da Eda'yla uyuşursa nakli gerçekleştireceğiz" diye konuştu. 
Onkoloji Bölüm Başkanı Prof. Dr. Atilla Tanyeli de şunları söyledi "Anne - babanın dokusu uysa bile, onlardan çocuğa nakledilen ilikle yaşama şansı pek olmuyor. Birçok ülkede ve bizde bu tür nakil olayı denendi ama başarılı olmadı. Ancak sağlıklı kardeşin dokusu tutarsa yaşayabilirler. İki kardeşin hastalığı kontrol altına alındığı an, nakli hemen gerçekleştireceğiz." 


</TEXT>
</DOC>
