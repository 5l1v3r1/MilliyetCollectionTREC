<DOC>
<DOCNO> 268643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/spor/spo04.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Huylu, huyundan... 
</HEADLINE>
<TEXT>


Trabzon'un Gineli yıldızı Yattara izinli gittiği Belçika'dan yine zamanında dönmedi, yönetimden yüklü bir cezayı hak etti 


20 milyar lira 
TRABZONSPOR yönetimi, sezona formda bir giriş yapan ve taraftarın sevgilisi olan İbrahim Yattara'ya ağır bir para cezası verecek. Bordo - Mavili futbolculara verilen üç gün iznin bitmesine rağmen, zamanında dönmeyen Gineli futbolcuya en az 20 milyar lira ceza uygulanacağı öğrenildi. Yattara daha önce kamplara geç gelmesi, özel hayatına dikkat etmemesi nedeniyle uyarılmış, "Artık profesyonelce yaşayacağım. Size şikayet gelmeyecek" sözünü vermişti. 

Doğan çok kızdı 
YATTARA'NIN, Teknik Direktör Ziya Doğan'dan, "Ev alacağım, o nedenle Belçika'ya gideceğim. Çarşamba akşamı mutlaka döneceğim" diye izin istediği bildirildi. Ziya Doğan'ın, "Sakın geç kalma" uyarısına rağmen idmana gelmeyen Yattara için yönetici Erda Aygün ve Profesyonel İşler Sorumlusu Caner Çuvalcıoğlu ile önceki akşam toplantı yaptığı ve Gineli yıldız oyuncu konusunda sert önlemler almayı kararlaştırdığı ifade edildi. 

Alişen yetişmedi 

ALİŞEN, işlemleri yetişmediği için İstanbulspor'a transfer olamadı ve yine Trabzonspor'da kaldı. Federasyon, işlemlerin bittiği 18.00'den sonra yapılan başvuruyu, tüm girişimlere rağmen kabul etmedi. Ayrıca gözden çıkarılan Mustafa Yalçınkaya ve Mehmet Kahriman da herhangi bir kulüple anlaşma sağlayamadı. Sakaryaspor ile görüşen Mehmet, Erciyesspor ve Sakaryaspor ile temas kuran Mustafa anlaşma sağlayamadı. 

Samsun provası 

TRABZONSPOR, bugün Samsun'da Samsunspor ile hazırlık maçı oynayacak. Dün yüksek tempoda geçen antrenmana, milli takımlarda bulunan Gökdeniz, Fatih, Adem Koçak ve Tayfun'un yanı sıra hasta olan Hasan Üçüncü, sakatlığı bulunun Lee Young ve izinden dönmeyen Yattara katılmadı. Teknik direktör Ziya Doğan, iki gruba ayırdığı futbolculara, 5'e 2 ve depar çalışması yaptırdı, Tolga, Erdinç, Volkan ve Selim'e özel çalışma uyguladı. 


</TEXT>
</DOC>
