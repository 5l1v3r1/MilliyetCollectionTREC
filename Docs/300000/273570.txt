<DOC>
<DOCNO> 273570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/yazar/sazak.html </URL>
<DATE> 2004/09/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Krizi aşmak 
</HEADLINE>
<TEXT>


AB Komisyonu'nun 6 Ekim'de açıklayacağı İlerleme Raporu öncesinde patlayan 'zina krizi' nasıl aşılacak 
Ankara ile Brüksel arasındaki 'restleşme'nin boyutları artık 'zina sorunu' olmaktan çıktı ve Türk Ceza Yasası'nın bütünüyle ilgili reform beklentisi haline dönüştü. Meclis, yasayı çıkarmazsa, İlerleme Raporu'na, 'Türkiye'nin Kopenhag siyasi kriterlerini yerine getirmediği' açıkça yazılacak. Aralık takvimi gündemden kalkacak. 
Krizin derinleşmesinde AKP'nin 'Avrupa ortak değerlerine uyum'u konusunda yol açtığı kuşkular ve güvensizliğin izlerini görmek mümkün. 
Finişe beş kala, Erdoğan bunu niye yaptı 
AKP'nin 'iç politika'da siyasi tabanının zorladığı kimi konularda YÖK, imam hatip liseleri gibi radikal adımlar attıktan sonra, tepkilere göre geri çekildiği süreçler yaşanmıştı. Tayyip Erdoğan bu politikayı ilk kez dışarıda uyguluyor ve 'AB bizim için olmazsa olmaz değil' diyerek ilişkileri 'uçurumun kenarı'na getiriyor. Bu tutumun, dış politikada yol açtığı olumsuzluk, AB sürecinde yol açtığı güvensizlik dışında, 'restleşme' siyaseti 'bumerang' gibi Türkiye ekonomisini vuruyor. 
Ekonomideki 'bıçak sırtı' dengeler altüst oluyor. Borsa düşüyor, döviz yükseliyor, Türkiye'nin borçlanma maliyeti artıyor. 
Zina tartışmasının Hazine'ye maliyetinin 100 trilyon lirayı aştığı hesap ediliyor. Ağır borç stoku olan, cari açığın 10 milyar doları aştığı bir ülkede, beklenmedik siyasi kırılmaların sonuçları da ölçülemez şoklar şeklinde gelişebilir. 
2001 ekonomik krizinde bir Anayasa kitapçığının havada uçuşmasının nelere yol açtığı unutulmasın. 
Elbette bugün bankalar sistemi daha güçlü, Türkiye'nin borçları çevrilebilir durumda ancak aralık zirvesinde AB ile müzakereler başlamazsa 2005'te oluşacak riskleri tahmin etmek güç 
AB sözcüleri açıkça, 'TCK geçmezse müzakerelerin başlamayacağını' ilan ettiler. 
O halde, durumdan vazife çıkarırcasına 6 Ekim'de önce 'krizden çözüm üretmeyi' düşünmek ve AB'de oluşan Türkiye karşıtı havayı olumluya çevirmek gerekiyor. 
CHP, 1 Ekim'de Meclis açılmadan önce yapılacak her girişim için AKP'ye 'açık çek' veriyor. 'TCK reformunu zinasız getirin, çıkaralım' çağrısı yapıyor. 
Başbakan Erdoğan, çarşamba günü Brüksel'e gidiyor. 
Dün Brüksel'den Ozan Ceyhun aradı. Verheugen'in mesajını yorumlayarak 'Komisyon aslında Türkiye'ye açık çek veriyor, bunu bir tehdit olarak görmemek lazım, eğer TCK çıkarsa müzakere tarihi verilecek. Başbakan Erdoğan AB'ye zinayı anlatmak için gelirse çok yanlış yapar' dedi. 
Zina inadı, AKP - CHP uzlaşmasının sağlandığı toplantıda 'Başbakan Vekili' Abdullah Gül'ün kullandığı inisiyatife tepkiden kaynaklanan bir duygusallık içermiyorsa Tayyip Erdoğan'ın 'son kararı' akılcı çizgide oluşacaktır. 



</TEXT>
</DOC>
