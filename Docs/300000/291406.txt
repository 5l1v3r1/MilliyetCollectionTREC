<DOC>
<DOCNO> 291406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun57.html </URL>
<DATE> 2004/11/23/ </DATE>
<TIME> 21.41 </TIME>
<AUTHOR>  </AUTHOR>
<HEADLINE>
Denktaş "Bağımsız bir halkız ve bağımsızlığımızı koruyacağız" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Türk halkının esenliği için gerekeni yaptıklarını ifade ederek, ''Bağımsız bir halkız ve bağımsızlığımızı korumaya devam edeceğiz'' dedi. 
     Konya Selçuk Üniversitesi'nde vereceği konferans için İstanbul'a gitmeden önce Ercan Havaalanı'nda açıklama yapan Denktaş, devlete ve egemenliğe sahip çıkarak Rumlarla bir anlaşma yapmak istediklerini vurguladı. 
     Cumhurbaşkanı Rauf Denktaş, bu akşam İstanbul'da kalacağını, yarın öğleye kadar çeşitli televizyon kanallarındaki programlara katılacağını ve Kıbrıs sorunuyla ilgili değerlendirmelerde bulunacağını söyledi. 
     Yarın öğleden sonra Konya'ya gideceğini kaydeden Denktaş, perşembe günü Konya Selçuk Üniversitesi'nde ''Kıbrıs Sorunu'nun Dünü, Bugünü ve Yarını'' konulu konferans vereceğini belirtti. 
     ''Konya'da Kıbrıs'a yönelik büyük bir ilgi, 'Kıbrıs'ta ne oluyor, Kıbrıs elden gidiyor mu' diye büyük bir heyecan bulunduğunu'' dile getiren Denktaş, vereceği konferansta ve yapacağı temaslarda gerçek durumu anlatacağını söyledi. 
     BM Genel Sekreteri Kofi Annan'ın planına ''Evet'' denilmesinin KKTC'ye bir sempati oluşturduğunu, ancak bunun henüz birşeye dönüşmediğini, dönüşmesi için 'tanınma ve egemenlik istemeyin' diye şart koşulmaya devam edildiğini kaydeden Denktaş, ''Bazı yabancı diplomatların buluştukları KKTC'li kişi ve yetkililere tanınmanın zararları konusunu anlatmaya çalıştığını, bunun çok çirkin bir olay olduğunu'' söyledi. 
     
     KATLİAMLARLA İLGİLİ AÇIKLAMALAR 
     Kıbrıslı Türklere düzenlenen katliamlarla ilgili olarak eski EOKA'cı bir Rum tarafından yapılan itirafların, ''1963-1974 arası hiçbir Türk öldürülmedi'' diyen Rum yönetimi lideri Tasos Papadopulos'a karşı ''vicdani bir isyan olduğunu'' belirten Denktaş, ''bunların Papadopulos'a ders olmasını'' diledi. 
     Denktaş, ''Kıbrıs sorunu 1974'te başladı'' yaklaşımıyla Kıbrıs meselesini halletmenin mümkün olmadığının altını çizdi. 
     Bir gazetede ''Evetle neler kazanıldığına'' ilişkin bir haber gördüğünü ve hayretler içerisinde kaldığına değinen Cumhurbaşkanı, her kazancın bir diyeti olduğunu, haberde istenenlerden bahsedilmediğini belirtti. 
     ''Kazanılanlar karşılığında istenilenin devletten ve egemenlikten vazgeçmek olduğunu'' kaydeden Denktaş, bu gibi propagandalarla gençleri kimsenin kandırmamasını istedi. Denktaş, gençlerin bağımsızlıklarına, devletlerine ve egemenliklerine sahip çıktıkları oranda dünyada itibar göreceğini vurguladı. 
     Rauf Denktaş'ı Ercan Havaalanı'nda Cumhuriyet Meclisi Başkan Vekili Mehmet Bayram, Kıbrıs Türk Barış Kuvvetleri Komutanı Korgeneral Hasan Memişoğlu, KKTC Güvenlik Kuvvetleri Komutanı Tümgeneral Tevfik Özkılıç ve diğer yetkililer uğurladı. 
     Denktaş, Cuma günü KKTC'ye dönecek. 
     
</TEXT>
</DOC>
