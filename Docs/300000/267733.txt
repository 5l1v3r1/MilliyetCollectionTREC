<DOC>
<DOCNO> 267733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/spor/spo04.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Abartmayın' 
</HEADLINE>
<TEXT>



Ayrı bir mutluluk 
BORDO - Mavililer'in Gençlerbirliği galibiyeti, Teknik Direktör Ziya Doğan'a ayrı bir mutluluk yaşattı. Dinamo Kiev yenilgisine takılı kalmamanın sevindirici olduğunu belirten Doğan, "Ne yazık ki bu ülkede galibiyetlere ve mağlubiyetlere karşı aşırı duyarlı oluyoruz. Abartıyoruz. İkisini de yaşandığı günde bırakmamız gerekiyor" dedi. 

İki gün izin 
DOĞAN, Tolga, Erdinç ve Volkan'ı gelecek maçlara hazırlamak için kadroya aldığını söyledi. Öte yandan Gençlerbirliği karşılaşmasından sonra Bordo - Mavili futbolculara iki gün izin verildi. Trabzonspor, iznin ardından ilk çalışmasını yarın akşam saat 19.00'da yaparak, Denizlispor maçının hazırlıklarına başlayacak. 

Trabzon'un yayın isyanı 

TRABZONSPOR Basın Sözcüsü İbrahim Şahin, yayıncı kuruluş Digitürk ve TRT'ye tepki gösterdi. Şahin, "TRT, sahamızdaki maçı yayınladı. Yayıncı kuruluş, naklen yayınlar konusunda eşit davranacağına dair söz vermişti. Bu sözünü yerine getirmesini bekliyoruz. Bakalım TRT, 3 büyüklerin sahalarındaki maçları da naklen verecek mi Bu olayın takipçisi olacağız. Gerekirse yayını engelleyeceğiz" dedi. 

Ayman için son atak 

TRANSFERDE son güne girilirken, Trabzonspor, Malatyasporlu Ayman için girişimlerini yoğunlaştırdı. Ziya Doğan'ın da çok istediği Ayman konusunda Sarı - Kırmızılı kulübe Augustine ve Alişen'in önerildiği, gerekirse bir miktar da para verilebileceği ifade edildi. Öte yandan Osman Özköylü'nün de maç başı karşılığında imza atması bekleniyor. 


</TEXT>
</DOC>
