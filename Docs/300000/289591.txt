<DOC>
<DOCNO> 289591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur08.html </URL>
<DATE> 2004/11/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Eski kocayı çıldırtan görüntü Eski eşini sevgilisiyle yatakta yakaladı 
</HEADLINE>
<TEXT>

     Neşet KARADAĞ ADANA, DHA 

ADANA'da 30 yaşındaki Birol Yıldız, boşandığı eşi 28 yaşındaki Ayşe Kan ile sevgilisi 34 yaşındaki Mustafa Yuka'yı uyurken başlarına tabancayla birer el ateş ederek öldürmek istedi. Ağır yaralanan Yuka ve Kan kaldırıldıkları hastanede yaşam mücadelesi veriyor. 
     Ayşe Kan yaklaşık bir yıl önce eşi Birol Yıldız'dan geçimsizlik nedeniyle boşandı. Kan, tanıştığı kendisi gibi eşinden boşanann Mustafa Yuka ile nikahsız yaşamaya başladı. Yuka 4 çocuğunu, Kan da 3 çocuğunu yanlarına alıp Şehitduran Mahallesi'de kiraladıkları eve taşındı. 
     Eski eşinin bir başka erkekle yaşamasını gururuna yediremeyen Birol Yıldız iddiaya göre dün sabah erken saatlerde çocukları ile bayramlaşmak bahanesiyle eski eşinin oturduğu eve gitti. Açık bulduğu kapıdan içeri giren Yıldız, yer yatağında koyun koyuna uyuyan eski eşi ile sevgilisi Yuka'nın başlarına tabancası ile birer el ateş ettikten sonra kaçtı. 
     
     VURULDUĞU GEÇ ANLAŞILDI 

     Çocukların, "Annemiz ve babamız vuruldu'' diye bağırmaları üzerine eve giren komşuları Yuka'yı kanlar içinde buldu. Yuka, Çukurova Üniversitesi Tıp Fakültesi Balcalı Hastanesi'ne götürülürken yatakta ağlayarak çırpınan Ayşe Kan'ın başından yaralandığı olay yerinde inceleme yapan polis tarafından önce fark edilmedi. Sinir krizi geçirdiği sanılan Ayşe Kan, ifadesi alınmak üzere Cinayet Bürosu'na götürülmek istendi. Yataktan kaldırılmaya çalışılan Kan'ın başında da kurşun yarası olduğu anlaşıldı. O sırada şuuru açık olan Ayşe Kan, kendilerine eski eşi Birol Yıldız'ın ateş ettiğini söyledi. Devlet Hastanesi'ne götürülen Ayşe Kan da ilk müdahalesinin ardından Balcalı Hastanesi'ne sevk edildi. 
     Her iki yaralının da durumlarının ağır olduğu bildirilirken Cinayet Bürosu ekipleri, zanlı Yıldız'ı evden silahla kaçarken gören 6 yaşındaki bir çocuk ile yaralanan Kan ve Yuka'nın çocuklarının sözlü ifadesini aldı. Görgü tanığı küçük çocuğun polise, "Silah sesini duymadım. Bir amca elinde tabancayla kaçıyordu'' dediği öğrenildi. 
     Polis, olayla ilgili soruşturmayı sürdürürken zanlı Birol Yıldız'ı yakalamaya çalışıyor. 
     
</TEXT>
</DOC>
