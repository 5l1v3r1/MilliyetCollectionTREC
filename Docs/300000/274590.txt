<DOC>
<DOCNO> 274590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonsiy15.html </URL>
<DATE> 2004/09/24/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Baykal "CHP'nin Irak mücadelesi tarihe şerefle yazılacaktır" 
</HEADLINE>
<TEXT>

     CHP Genel Başkanı Deniz Baykal, ''CHP'nin Irak konusunda verdiği mücadele tarihe şerefle yazılacaktır'' dedi. 
     Ardahan'da Belediye Başkanı Mikail Kayatürk'ten bilgi alan, vatandaşların sorunlarını dinleyen Baykal, daha sonra Artvin'in Şavşat İlçesi'ne geldi. 
     Belediye binası önünde vatandaşlara hitap eden Baykal, konuşmasında 2 yıldır işbaşında olan hükümetin sorunlara halen somut çözümler bulamadığını, çiftçi, köylü, esnaf ve emeklilerin durumunda bir rahatlama olmadığını, gençlerin de geleceğe yine umutla bakamadığını savundu. 
     Yolsuzluklarla ciddi bir şekilde mücadele yapılamadığını öne süren Baykal, ''Dokunulmazlığın kaldırılacağı sözünü vermiştik. Ancak 2 yıldır hala dokunulmazlık kaldırılamadı'' dedi. 
     
     ''IRAK KONUSUNDA MÜCADELE ETTİK'' 
     Irak'a geçen yıl büyük bir askeri müdahale gerçekleştiğini hatırlatan Baykal, şöyle konuştu 
     ''Amerika bize Yanımızda yer alın dedi. Bu teklif karşısında hükümette Sen yeter ki iste dedi. Ama halk ve meclis evet demedi. CHP olarak biz Bu olmaz dedik. CHP'nin Irak konusundaki verdiği mücadele, tarihe şerefle yazılacaktır. 1 Mart 2003'te meclis karar aldı. CHP'li arkadaşlar burada büyük görev yaptılar. Yoksa bugün savaşın içindeydik. Bunu o zaman CHP görmüştü. AK Parti'nin bir kısım milletvekilini de bu konuda ikna etmeyi başarmıştık.'' Konuşmasında, Başbakan'ın inadı ve ısrarı nedeniyle AB ile gereksiz yere bir kriz yaşandığını öne süren Baykal, bu konudaki ısrarın 200 trilyon liraya malolduğunu, bu paranın da faizcilerin cebine girdiğini iddia etti. Baykal ayrıca, vatandaşlara ''Muhalefet olarak iyi görev yapıyoruz diye bunlar hep muhalefette kalsın demeyin'' uyarısında bulundu. 
     
</TEXT>
</DOC>
