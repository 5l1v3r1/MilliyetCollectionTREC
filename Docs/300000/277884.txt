<DOC>
<DOCNO> 277884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonyas16.html </URL>
<DATE> 2004/10/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Efsane film 'Atları da vururlar' tiyatro sahnesinde... 
</HEADLINE>
<TEXT>

     1960'lı yılların efsane filmi ''Atları da Vururlar-They Shoot the Horses, Don't They '' tiyatro sahnesine taşındı. Amerikalı yazar Horace McCoy'un ABD'nin buhran yıllarını konu alan ve Jane Fonda'nın rol aldığı filmle ölümsüzleşen yapıt, 12 Ekim'de Başkent seyircisiyle buluşacak. 
     Yönetmenliğini Şakir Gürzumar'ın üstlendiği oyunda, başlıca rolleri Tülay Günal, Durukan Ordu, Alev Buharalı, Ali Fuat Davutoğlu, Neşet Erdem, Buket Türkyılmaz, Tuncer Yağcı, Bilal Gürdere, Seda Oksal, Engin Delice, Mithat Erdemli, Nusret Şenay, İlham Yazar, Pelin Dikmenoğlu ve Deniz Özaydın üstleniyor. 
     Oyunun yönetmeni Gürzumar, Akün Sahnesi'nde yapıtı tanıttı. Eserin daha önce müzikal olarak sahnelendiğini, ancak tiyatro uyarlamasının ilk kez gerçekleştirildiğini vurgulayan Gürzumar, ''Bu oyunda 14 şarkı yer alıyor. Ancak müzikal değil, müzikli oyun tanımı doğru olur. Bu nedenle, Atları da Vururlar'ın tiyatro uyarlaması ilk kez dünya prömiyeri yapıyor diyebiliriz'' dedi. 
     Yapıtın Türkiye'den de esintiler taşıdığını dile getiren Gürzumar, bu temaların eserin kendisinde yer aldığını, oyunu sırf Türkiye'den öğeler taşıması için ''tahrif etmenin'' yanlış olduğunu kaydetti. 
     Eserde para uğruna çiftlerin günler süren yorucu bir dans yarışmasına girmelerinin ilgi çekici öyküsünün işlendiğini dile getiren Gürzumar, ''Birkaç sene önce televizyonlarda yayınlanan arabaya dokunma yarışması, bu oyundaki yarışmaya benziyor. Popstar yarışmaları da bunun birer örneği gibi. Çünkü, oyunda da yarışmalardan rant sağlanıyor ve üç kuruş uğruna insanlar zorlu bir yarışın içine itiliyor'' diye konuştu. 
     
     BİR ZAMANLAR FIRTINA GİBİ ESMİŞTİ 

     Horace McCoy'un ''Atları da Vururlar'' adlı eserinde 1930'ların Amerikası ele alınıyor. McCoy, 1929 krizini izleyen, işsizlik ve ekonomik çöküntü yıllarında, bütün ülkeye yayılan, insanlık dışı yönüyle yoğun eleştirilere hedef olan ve sonunda yasaklanan dans maratonlarından birini anlatıyor. 
     Yapıtta, ödül olarak da 1500 dolar para verilen bir yarışmaya katılan insanlar, yemeden, içmeden, yorulup elenene kadar dans etmesi konu ediliyor. Bu insanlık dışı yarışmada seyircilerin müthiş keyif alması ise tıpkı eski Yunan'da gladyatörlerin birbirini öldürmesi ya da Ortaçağ Avrupası'nda yakılan insanları herkesin zevkle izlemesini hatırlatıyor. 
     Eserde, dans pistleri ve tribünlerde çoğunluğun farkına bile varmadığı şiddete ışık tutarken, genç bir erkek ve kadının, günler süren dansları ve kısacık yaşamları ölümsüzleştiriliyor. 
     Eserden beyazperdeye uyarlanan 1969 yapımı ''Atları da Vururlar'' filmini Sydney Pollack yönetmiş, başlıca rolleri Jane Fonda, Michael Sarrazin, Susannah York, Gig Young, Red Buttons, Bonnie Bedelia, Michael Conrad, Bruce Dern ve Al Lewis üstlenmişti. 
     
</TEXT>
</DOC>
