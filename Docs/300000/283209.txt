<DOC>
<DOCNO> 283209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonspo34.html </URL>
<DATE> 2004/10/25/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Malatyaspor'da galibiyet sevinci... 
</HEADLINE>
<TEXT>

     Deplasmanda İstanbulspor'u 2-0 yenen Malatyaspor'da galibiyet sevinci yaşanıyor. 
     Malatyaspor Basın Sözcüsü Suat Kozluklu, geçen hafta Samsunspor'a kendi sahalarında kaybettikleri 3 puanı, deplasmanda İstanbulspor'u yenerek telafi etmenin sevincini yaşadıklarını söyledi. 
     Samsunspor yenilgisinin ardından İstanbulspor maçıyla birlikte yeniden bir çıkış grafiği yakalamaları gerektiği bilinciyle maça çıktıklarını anlatan Kozluklu, taraftar desteği sayesinde adeta kendi sahalarındaymış gibi mücadele ettiklerini söyledi. 
     Malatyaspor'un çok iyi oynamadığını, ancak sonuçta 10 kişi kalmalarına rağmen kazanmasını bildiklerini belirten Kozluklu, şöyle dedi 
     ''Bu maçta 3 güzel ile bir kötü şey vardı. Güzel olan taraftar, skor ve kaleci Fevzi idi. Kötü olan ise sahaya yansıttığımız futboldu. Yolumuza kaldığımız yerden devam edip galibiyet serisine Kayserispor ile devam etmek istiyoruz.'' Öte yandan, futbolcuların bugün dinlendikten sonra yarından itibaren Kayserispor maçı hazırlıklarına başlayacakları öğrenildi. 
     
</TEXT>
</DOC>
