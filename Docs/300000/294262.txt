<DOC>
<DOCNO> 294262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonyas15.html </URL>
<DATE> 2004/12/02/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Okula ilk prezervatif otomatı konuldu 
</HEADLINE>
<TEXT>

     Almanya'nın başkenti Berlin'deki bir okula ilk prezervatif otomatı konuldu. 
     Berlin'de ortaokul ve lise öğrencilerine eğitim veren ''Robert-Jungk Gesamtschule''de pilot deneme olarak konulan otomat, genç kızlar arasında gittikçe yaygınlaşan istenmeyen hamileliklere karşı tedbir olarak düşünülüyor. 
     Haberi veren B.Z gazetesi, Berlin'de her yıl yaklaşık 1000 kızın hamile kaldığını ve çocukların ilk cinsel tecrübelerini ortalama 13 yaşında edindiklerini yazdı. 
     Okul Müdürü Ruth Glaska, amaçlarının, öğrencilerin çekinmeden prezervatif edinmelerini sağlamak olduğunu belirterek, ''Öğrenciler, marketlerden ya da eczanelerden prezervatif almaya utanıyor. Okuldaki otomattan utanmadan prezervatif edinme imkanı olacak'' dedi. 
     Pilot denemenin diğer bazı okullarda da başlatılacağı, okullara konulacak otomatlardaki prezervatif fiyatlarının dışardaki fiyatlara göre daha düşük olacağı bildirildi. 
     Bu uygulamaya, okullarda cinsel ilişkiye teşvik ettiği gerekçesiyle çok sayıda ailenin karşı çıktığı da belirtildi. 
     Berlin AIDS'e Karşı Yardım Derneği Başkanı Tom Schwarz ise uygulamanın sağlık yönüne dikkat çekerek, ''Her yıl AIDS'e yakalananların yüzde 20'si 20 yaşın altındaki gençlerden oluşuyor'' dedi. 
     
</TEXT>
</DOC>
