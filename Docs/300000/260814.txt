<DOC>
<DOCNO> 260814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko31.html </URL>
<DATE> 2004/08/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Ziraat Bankası Genel Müdürü 2005'ten itibaren daha hızlı olacağız 
</HEADLINE>
<TEXT>

     Ziraat Bankası Genel Müdürü Can Akın Çağlar, ''Rakamlar çerçevesinde bakılırsa, bu büyüklükteki yapının gerek blok satış yöntemiyle, gerekse halka arz yöntemiyle satışının biraz zaman alacağı gözleniyor'' dedi. 
     Ziraat Bankası Bölge Başkanlığı Toplantısı için Sivas'a gelen Kamu Bankaları Ortak Yönetim Kurulu Başkanı Zeki Sayın ve Ziraat Bankası Genel Müdürü Can Akın Çağlar, banka yöneticileriyle birlikte Atatürk Kongre ve Etnografya Müzesi'ni gezdi. 
     Sivas Kongresi'nin yapıldığı salonda soruları yanıtlayan, Çağlar, Türkiye'nin son yıllarda yaşadığı krizden sonra, bir kalkınma hamlesi içine girdiğini belirterek, bu kalkınma hamlesinde Ziraat Bankası olarak yerlerini almak istediklerini söyledi. 
     Ziraat Bankası'nın yaklaşık 16 yıldır, krediler boyutuyla sektörden uzaklaşmış olan yüzünü buradan itibaren çevirmeye gayret ettiklerini ifade eden Çağlar, özellikle kredilerdeki ataklarıyla çiftçi ve esnafla ele ele Türkiye ekonomisinin kalkınmasına katkılar sağlamayı istediklerini kaydetti. 
     
     ''ÇİFTÇİYE KREDİ HEDEFİMİZ 1.2 KATRİLYON LİRADIR'' 

     Kendilerine yönelik, çiftçinin beklentilerini yeterince karşılayamadıkları şeklindeki eleştirilere de cevap veren Çağlar, şunları kaydetti 
     ''2003 yılında göreve başladığımızda bankanın kredileri 250 trilyon lira civarında ve bunların büyük bir kısmı donuk haldeydi. Bizim sadece 2004 yılı bütçesinde koyduğumuz tarımsal anlamda kredilendirme hedefimiz 1.2 katrilyon liradır. Yıl sonu hedeflerimize baktığımızda bu çerçeve içinde 750 trilyon liralık bir kredilendirmeyi Türk çiftçisine sunmuş durumdayız. Ve ümit ediyoruz ki yılın sonunda, 1.2 katrilyonluk bir kredilendirmeyi yapacağız. Dolayısıyla Ziraat Bankası'nın 140 yıldır geleneklerine uygun olarak tarımı finanse etme amacından vazgeçmek gibi bir politikası asla yok. Bu bağlamda tarım kredi kooperatifleriyle Türk çiftçisinin yanında olmaya, geçmişte olduğu gibi devam edeceğiz.'' 

     
</TEXT>
</DOC>
