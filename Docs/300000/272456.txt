<DOC>
<DOCNO> 272456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonyas01.html </URL>
<DATE> 2004/09/16/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Şimdi '40'ından sonra baba olma' moda... 
</HEADLINE>
<TEXT>

     ABD'de son yıllarda baba olmak için 40 ya da 50'li yaşları beklemenin giderek yükselen bir eğilim olduğu kaydedildi. 
     Christian Science Monitor gazetesinde yer alan habere göre, Amerikalı çocukların çoğu hala 20 ila 34 yaş arasındaki erkeklerden olmaya devam ederken, son 20 yılda 35 ila 49 yaş arasındaki erkeklerin ilk kez baba olma oranlarında büyük artış gözlendi. 
     Habere göre, 1980-2002 yılları arasında 40-44 yaş arasındaki erkeklerin ilk kez baba olma oranları yüzde 32 artarken, 45-49 yaş arasındaki erkeklerde bu artış yüzde 21, 50-54 yaş arasındaki erkeklerde ise yüzde 9 oranında oldu. 
     Amerikalı erkeklerin önemli kısmının belirli bir kariyer yapıncaya ve kendilerini ekonomik açıdan güvencede hissedinceye kadar çocuk sahibi olmak istemediklerinin belirtildiği haberde, bu erkeklerin, orta yaşları geçtikten sonra hayatlarındaki temel boşluğun bir çocuk olduğunu farkettikleri ve sırf bu çocuklara sahip olmak için evlilik yaptıkları ifade edildi. 
     Öte yandan geç yaşlarında çocuk sahibi olan babaların birlikte daha fazla vakit geçirmeye fırsat bulmalarına rağmen genç babalara göre çocuklarıyla daha az fiziksel yakınlık kurabildikleri, ancak çocuklarıyla daha güçlü duygusal bağlılıklar geliştirebildikleri kaydedildi. 
     
</TEXT>
</DOC>
