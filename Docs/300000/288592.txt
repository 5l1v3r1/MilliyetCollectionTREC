<DOC>
<DOCNO> 288592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sonspo08.html </URL>
<DATE> 2004/11/13/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Del Bosque, futbolculara 2 gün bayram izni verdi... 
</HEADLINE>
<TEXT>

     Beşiktaş, Birinci Süper Futbol Ligi'nde Çaykur Rizespor'la gelecek hafta yapacağı maçın hazırlıklarını tek antrenmanla sürdürdü. 
     Teknik Direktör Vincente Del Bosque yönetiminde, BJK Nevzat Demir Tesisleri'nde gerçekleştirilen çalışmada siyah-beyazlı takım, PAF takımıyla antrenman maçı yaparken, mücadeleden 6-3 galip ayrıldı. 
     Milli oyuncularından yoksun Beşiktaş, PAF takımı karşısına, Murat Şahin, Kaan Dobra, Ahmet Yıldırım, Emre Aşık, Ali Güneş, Tayfun Korkut, Serdar Özkan, Tayfur Havutçu, Berkant Göktan, Tümer Metin ve Veysel Cihan 11'i ile çıktı. 
     Kolombiyalı file bekçisi Oscar Cordoba maçın ilk yarısında PAF takımının kalesini korurken, takım arkadaşlarına gol izni vermedi. 40'ar dakikalık iki devre olarak gerçekleştirilen mücadelede A Takım'ın golleri 2. yarıda Tümer 3 , Veysel 2 ve Berkant'tan geldi. PAF Takım'ın gollerini ise Yasir 2 ve Adem attı. 
     
     2 GÜN BAYRAM İZNİ 
     İspanyol teknik adam, futbolcularına Ramazan Bayramı nedeniyle 2 gün izin verdi. 
     Siyah-beyazlılar, Çaykur Rizespor maçının hazırlıklarına 16 Kasım Salı günü akşam antrenmanıyla yeniden start verecek. 
     
</TEXT>
</DOC>
