<DOC>
<DOCNO> 293319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/yazar/yilmaz.html </URL>
<DATE> 2004/11/30/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Korkmaz Yiğit TMSF'nin müteahhidi 
</HEADLINE>
<TEXT>


Bir kısa geçmiş özeti. Tasarruf Mevduatı Sigorta Fonu TMSF 1 milyar lira bedel karşılığında Bank Ekspres'i 2001 yılında Tekfenbank'a sattı. 
Bank Ekspres'in eski sahibi Korkmaz Yiğit Yeşil Vadi, Atlas, Nova Platin, Sun City gibi lüks konut projelerinin sat - yap müteahhidi olarak nam salmıştı. 
1998 yılında karşımıza "büyük alıcı" olarak çıktı. 
Özelleştirme İdaresi'nin açtığı Türkbank ihalesini kazandı. Ancak Yiğit ile Alaattin Çakıcı arasındaki kaset ortaya çıkınca, ihale iptal edildi. Dönemin Başbakanı Mesut Yılmaz ve Bakanı Güneş Taner, "İhaleye fesat karıştırmaktan" dolayı, TBMM'de 15'e karşı, 429 oyla Yüce Divan'a sevk edildi. 
Yiğit ise Türkbank davasından 3 yıl 9 ay hüküm giydi. Yargıtay'dan gelecek karar bekleniyor. Çakıcı'nın da Türkbank davasında 4 yıl mahkumiyeti isteniyor. 
Yargıtay 11. Hukuk Dairesi, Beyoğlu 2. Ağır Ceza Mahkemesi'nin Bank Ekspres ile ilgili "nitelikli dolandırıcılık" suçundan dolayı verdiği kararı davacı lehine bozdu. 39 sanıklı dava, Beyoğlu 2. Ağır Ceza'da geçtiğimiz pazartesi günü başladı. 
Yargıtay Kararı'nda, bankanın 23.10.1998 tarihi itibariyle 108 trilyon lira zarara uğradığı, Korkmaz Yiğit'in TMSF ile arasında 24.10.1998 tarihinde imzaladığı taahhütname gereği 300 milyon dolar'ı ödemediği öne sürüldü. 
Yiğit'in oğlu, damadı ve reklamcı Ali Nur Velidedeoğlu, Kemerburgaz'da lüks konutlar yaptığını, kendisinin Bahçeşehir ve Formula 1. yakınındaki arazilerinde konut yapmaya hazırlandığını yazmıştım. Ayrıca Beyoğlu'ndaki davanın zamanaşımı süresinin 2006 yılında da dolduğunu belirtmiştim. 
Nitelikli dolandırıcılık suçundan dolayı zamanaşımının 7.5 yıl olduğunu belirtmem üzerine, 'düzeltme' yapıyor "5 yıllık süre, 15 Şubat 2004'de süre doldu, ben uzattım" diyor. 
Bu davada 39 kişi dinlenecek. Ancak henüz 11 sanığın adresine ulaşılabilmiş değil, 18 sanık da duruşmaya katılmadı. Yiğit, "Mahkemeye hepsinin adresini bildiriyorum" yanıtını veriyor. 
TMSF ile bugüne kadar 20 kez görüştüğünü söyleyen Yiğit, "En son cuma günü toplandık. Kendilerine Bahçeşehir'de inşa etmeyi planladığım 1200 konutluk projenin prezantasyonunu yaptım. Bu konutları TMSF'ye yapacağım. Gelir TMSF'nin olacak" diyor. 
Yiğit, "Devlet ne derse, onu imzalayacağım" diyerek açık bir çek uzatıyor 
Bahçeşehir'de tamamı 92 bin metrekare arazinin yanı sıra Formula 1'in yakınında da 117 villalık projelerinin bulunduğunu söyleyen Yiğit, önümüzdeki hafta TMSF' den olumlu yanıt bekliyor. 
Kaba bir hesapla 1200 konut, ortalama 200 bin dolardan satılsa 240 milyon dolar gelecek. 
Türkbank mahk miyet kararını talihsiz olarak değerlendiren Yiğit, tanıdık bir gerekçeye sığınıyor İçeride olursam borçlarımı ödeyemem. 
Dışarıdaki de, içerideki de bize göre aynı hesap kimsenin para ödediği yok. Herkes para kazanma peşinde. 



</TEXT>
</DOC>
