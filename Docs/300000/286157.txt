<DOC>
<DOCNO> 286157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur26.html </URL>
<DATE> 2004/11/04/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Hamile kadın minibüste ölü bebek doğurdu 
</HEADLINE>
<TEXT>

     Serhat KAYA DHA 

GÜMÜŞHANE'de doğum sancıları artınca gittikleri sağlık ocağından hastaneye gitmesi istenen ve ambülens verilmediği iddia edilen Hanife Özer, minibüste doğum yaptı ve ölü bir bebek dünyaya getirdi. Eşi Osman Özer'in iki sağlık ocağından da kendilerine ambülans verilmediğini öne sürerek yaptığı şikayet üzerine Savcılık, olayla ilgili soruşturma başlattı. 
     Olay dün saat 16.00 sıralarında meydana geldi. Kürtün İlçesi'ne bağlı Yeşilköy Köyü'ne oturan 32 yaşındaki 9 aylık Hanife Özer'in doğum sancıları başlayınca eşi Osman Özer ilçe merkezindeki sağlık ocağına götürdü. İddiaya göre, sağlık ocağındaki doktor Hanife Özer'e müdahale etmedi, ebe ise doğumu daha rahat yapabilmesi amacıyla Devlet Hastanesi'ne gitmesini önerdi. Osman Özer, eşinin ambülansla hastaneye yetiştirilmesini istemesine rağmen sağlık ocağındaki görevliler tarafından bu talebi reddedildi. 
     Özer çifti bunun üzerine kiraladıkları bir minibüsle Gümüşhane Devlet Hastanesi'ne gitmek üzere yola çıktı. Hanife Özer'in sancıları Özkürtün Beldesi yakınlarında artınca, çift bu kez de Özkürtün Beldesi'ndeki sağlık ocağına gitti. Burada görevli doktor da hastaneye gitmelerini önerince Özer çifti yeniden minibüsle yola çıktı. Ancak Hanife Özer, Torul İlçesi yakınlarında eşi ve yakınlarının yardımıyla doğum yaptı. Doğan kız bebeğin cansız olduğunu farkeden Osman Özer, 112 Acil Servis telefonunu arayarak yardım istedi. Ambülans gelinceye kadar Özer çifti, Torul Devlet Hastanesi'ne ulaştı. Hanife Özer acilen tedaviye alınırken, bebeğin öldüğü anlaşıldı. 
     Acılı baba Osman Özer, sağlık ovaklarındaki görevlileri suçladı. baba Özer, "Her iki sağlık ocağında da eşime müdahale edilmedi. Ambülans istememize rağmen vermediler. İnsan hayatı bu kadar ucuz olamaz'' diye isyan etti. Torul Cumhuriyet Savcılığı'na başvuran Osman Özer, kendileriyle ilgilenmediklerini iddia ettiği doktor ve görevlilerden şikayetçi oldu. 
     Soruşturma başlatan Savcılık, bebeğin anne kardında mı yoksa doğduktan sonra mı öldüğünün kesinlik kazanması için cesedi Trabzon Adli Tıp Kurumu'na gönderdi. Tedavisi süren Hanife Özer'in ise sağlık durumunun iyi olduğu bildirildi. 
     
</TEXT>
</DOC>
