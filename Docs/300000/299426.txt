<DOC>
<DOCNO> 299426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun23.html </URL>
<DATE> 2004/12/21/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İran, uranyım zenginleştirmeye devam edecek 
</HEADLINE>
<TEXT>

     İran'ın, Şubat ayının sonuna kadar ham uranyumu zenginleştirmek için hazırlama işlemlerine devam edeceği ileri sürüldü. 
     Adının açıklanmasını istemeyen bir diplomat Viyana'da Reuters'a yaptığı açıklamada, ''İran UF4 uranyum tetraflorid üretimine Şubat ayının sonuna kadar devam etmeye karar verdi'' dedi. 
     Uluslararası Atom Enerjisi Ajansı'nın UAEA merkezinin bulunduğu Viyana'da görevli başka iki diplomat da bu iddiayı doğruladı. 
     UF4, uranyum heksaflorid UF6 gazının hammaddesi. UF6 santrifüjlere dolduruluyor, sesten hızlı dönen bu santrifüjler de UF6 gazını, sivil amaçlı nükleer enerji santralları veya nükleer silahlarda yakıt olarak kullanılmak üzere saflaştırıyor. 
     İran bir süre önce uranyum zenginleştirme ile ilgili bütün nükleer faaliyetlerini tamamen dondurma sözü vermişti. 
     
     Irak'a karışmıyoruz 
     Öte yandan, İran, ABD'nin Tahran yönetiminin Irak'ın içişlerine karıştığı yönündeki iddialarının ''asılsız'' olduğunu bildirdi. 
     İRNA'nın haberine göre, Dışişleri Bakanlığı sözcüsü Hamid Rıza Asefi yaptığı açıklamada, Washington yönetimini İran'a yönelik iddialarını söylentilere dayandırmakla suçlayarak, ''Amerikalı yetkililer, diğerlerine karşı temelsiz suçlamalar yapmayı alışkanlık haline getirdi'' dedi. 
     Amerikalı yetkililere İran'a karşı takındığı tavırdan vazgeçmesini öneren Asefi, ''Amerikalı yetkililerin, İran'ın Irak'ın içişlerine karıştığına dair ellerinde kanıt ve belge varsa bunu sunmaları gerektiğini her zaman söylüyoruz ve onların hayret uyandıran tek geçerli kanıtları İran ve Irak'ın komşu ülke olduğudur'' diye konuştu. 
     Asefi, ABD'nin bütün iddialarına karşın Tahran yönetiminin Irak konusundaki temel politikasının, bu ülkenin içişlerine karışılmasını önlemek ve Irak'ta güvenlik ve istikrarın sağlanmasına yardım etmek olduğunu belirtti. 
     ABD Dışişleri Bakanlığı sözcüsü Richard Boucher dün, İran'ın Irak'ın içişlerine karışmasından kaygı duyduklarını açıklamıştı. 
     Amerikalı yetkililerin yanı sıra daha önce Irak Devlet Başkanı Gazi El Yaver, Ürdün Kralı Abdullah ve Irak Savunma Bakanı Hazım Şalan İran'ı Irak'ın içişlerine karışmakla suçlamış, Tahran bu suçlamaları reddetmişti. 
     
</TEXT>
</DOC>
