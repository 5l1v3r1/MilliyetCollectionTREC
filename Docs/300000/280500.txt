<DOC>
<DOCNO> 280500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/ekonomi/eko02.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava durumu sunucusu Disney'e CEO atandı 
</HEADLINE>
<TEXT>


Disney'in 20 yıllık CEO'su Michael Eisner, yerini Bob Iger'e bırakıyor. 54 yaşındaki Iger'in yaptığı işler arasında hava durumu sunuculuğu da var 

EKONOMİ SERVİSİ 

Walt Disney stüdyoları, eğlence parkları ve ABC ile ESPN televizyonlarının sahibi medya devi Disney, yeni CEO'sunun şirket başkanlığı görevini yürüten Bob Iger olacağını açıkladı. 
Disney'i 20 yıl boyunca adeta 'demir bir yumrukla' yönettiği belirtilen 63 yaşındaki eski CEO Michael Eisner, iktidarını 30 Eylül'de şirketin en yetkili ikinci adamı olan Iger'e devredecek. Sözleşmesinin bitimine bir yıl kala görevden ayrılacağını açıklayan Eisner'ın yönetiminde Disney'in gelirleri 15 kat artarken k rı da 98 milyon dolardan 2.3 milyar dolara çıktı. 2006'ya kadar yönetim kurulunda görev alacak olan Eisner, şirkete yeni bir kimlik getirmek için işe aldığı ve başkan yaptığı Michael Ovitz ile koltuk kavgasına girmiş ve daha sonra da Ovitz'in işine son verilmişti. 100 milyon dolar tazminat alan Ovitz ile ilgili Disney hissedarları Eisner'a dava açmıştı. Bir üniversitenin ya da hayır kurumunun başına geçeceği konuşulan Eisner, yönetim kuruluna yazdığı mektupta, "Yeni dağlara tırmanmak için hazırım" dedi. 
Bir zamanlar yerel bir kanalda hava durumu sunuculuğu da yapan 54 yaşındaki yeni CEO Iger, Disney'deki hizmetleriyle yatırımcıların gözüne girdi. 1993'te ABC televizyonunun başına geçen Iger, Disney, ABC'yi 1996'da satın alınca Disney'e katıldı. 


</TEXT>
</DOC>
