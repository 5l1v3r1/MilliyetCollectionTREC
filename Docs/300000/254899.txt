<DOC>
<DOCNO> 254899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur40.html </URL>
<DATE> 2004/07/12/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
Akaryakıt bayilerine kar payı... 
</HEADLINE>
<TEXT>

     Başbakan Recep Tayyip Erdoğan, akaryakıt bayilerinin kar payıyla ilgili olarak, ''Neticeyi arkadaşlarımız TOBB Başkanlığı'na bildirdiler. Onlar da son netice üzerinde Devlet Bakanı Babacan ile görüşecekler'' dedi. 
     Erdoğan, Ahmet Taner Kışlalı Spor Salonu bahçesinde, Ankara Giyim Sanayicileri Derneği AGSD tarafından konuşlandırılan mobil konfeksiyon eğitim konteynırlarını ziyaret etti. 
     Başbakan Erdoğan, burada eğitim gören kursiyerlerle sohbet etti. Erdoğan'a burada, AGSD Yönetim Kurulu Başkanı Canip Karakuş tarafından plaket verildi. 
     Ziyarette Ankara Sanayi Odası Başkanı Zafer Çağlayan da hazır bulundu. 
     Başbakan Erdoğan, buradan ayrılırken gazetecilerin, akaryakıt dağıtıcılarının kar payının belirlenmesine ilişkin yapılan toplantıdan netice çıkıp çıkmadığını sorması üzerine, ''Neticeyi arkadaşlarımız TOBB Başkanlığı'na bildirdiler ve onlar da son netice üzerinde öyle zannediyorum ki Devlet Bakanı Ali Babacan ile görüşecekler, ondan sonra sonuç açıklanır'' dedi. 
     ''Teklifiniz ne oldu'' sorusu üzerine Erdoğan, ''bunlar konuşulmaz'' ifadesini kullandı. 
     
     HÜKÜMETLE ANLAŞMAYA VARILDI 

     TOBB Yönetim Kurulu Üyesi ve Petrol ve Gaz Sektör Kurulu Koordinatörü İlhan Parseker, hükümetle, akaryakıt bayilerinin kar paylarının ağustosta 1 cent, ekimde de 0.5 cent artırılması konusunda anlaşmaya varıldığını bildirdi. 
     Parseker, TOBB'da düzenlediği basın toplantısında, bugün Başbakan Recep Tayyip Erdoğan ile yaptıkları görüşmede, sektörün içinde bulunduğu durumdan Başbakan'ın haberdar olmadığını gördüklerini kaydetti. 
     Parseker, hükümetle akaryakıt bayileri kar payının ağustosta 1 cent, ekimde de 0.5 cent artırılması konusunda anlaştıklarını kaydetti. 
     Parseker, sektör olarak bundan sonra çalışmalarına aynı hızla devam edeceklerini bildirdi. 
     Parseker, bir soru üzerine, bu anlaşmanın 5 aylık bir süreci kapsadığını, 2005'ten itibaren serbest fiyat ortamının oluşacağını belirtti. 
     Bir gazetecinin, 2 cent talep ettiklerini anımsatıp, ''kalan yarım centin peşine düşecek misiniz '' sorusu üzerine, Parseker, ''Önümüzde bir ÖTV hedefi var. Bunu takip ediyoruz. Eğer ÖTV hedefinde tahminimizin üzerinde bir iyileşme söz konusu olursa, o zaman belki bu hakkı kendimizde görürüz'' dedi. 
     
</TEXT>
</DOC>
