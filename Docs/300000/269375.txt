<DOC>
<DOCNO> 269375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun11.html </URL>
<DATE> 2004/09/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
ABD Usame Bin Ladin her an yakalanabilir 
</HEADLINE>
<TEXT>

     ABD Dışişleri Bakanlığı'nın terörizmle mücadele koordinatörü Cofer Black, Usame Bin Ladin'in yakalanmasının an meselesi olduğunu iddia etti. Yetkili, ''ona çok yaklaştık'' şeklinde konuştu. 
     Black, Pakistan gazetelerine verdiği demeçte, Bin Ladin'in tüm enerjisini kaçmak ve saklanmak için harcadığını bunun da yakalanma olasılığını artırdığını ileri sürdü. 
     
     "Bin Ladin'i yakalamamız an meselesi" 
     İslamabad'da Pakistanlı istihbarat yetkilileriyle biraraya gelen Black, "onu küresel çapta arıyoruz, yarın, bir hafta ya da bir ay sonra onu yakalayabiliriz. Artık an meselesi" dedi. 
     Pakistan, geçtiğimiz temmuz ayından bu yana düzenlediği operasyonlarda baskınlarda El Kaide üyesi olmakla ileri sürülen 70'ten fazla kişiyi gözaltına aldı. 
     Ancak yetkililer, Bin Ladin'in yerini tespit edip edemedikleri konusunda açıklama yapmıyor. 
     
     Bush "El Kaide'nin üst düzey isimlerinin çoğunu yakaladık" 
     Yeniden seçilmeyi umut eden ABD Başkanı George Bush da, birkaç gün önce yaptığı açıklamada El Kaide örgütünün üstdüzey isimlerinin dörtte üçünü yakaladıklarını belirterek terörle mücadelede büyük başarı elde ettiklerini söylemişti. 
     
</TEXT>
</DOC>
