<DOC>
<DOCNO> 256004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/dunya/dun02.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlardan Türklere yem paketi 
</HEADLINE>
<TEXT>


Annan Planı'na hayır diyen Rumlar tepkileri azaltmak için güven artırıcı önlemler paketi sundu 

YORGO KIRBAKİ - SEFA KARAHASAN Atina, Lefkoşa 


24 Nisan referandumunda Annan Planı'na hayır diyerek AB ve ABD'nin olumsuz tepkilerine hedef olan Kıbrıs Rum yönetimi, uluslararası planda KKTC'nin izolasyonunu sona erdirmeye yönelik eğilimleri baskı altına almak amacıyla girişimde bulundu. Rum lider Tasos Papadapulos yönetimi, dün KKTC'ye bir dizi güven artırıcı önlem içeren bir paket önerdi. 
Rum yönetimi, Gazimagosa Limanı'nın iki tarafın ortak kullanımıyla uluslararası ticarete açılması karşılığında Maraş'ın Rumlara verilmesini istedi. KKTC Başbakanı Mehmet Ali Talat, paketin açıklanması ardından gazetecilere verdiği demeçte, paketin kabul edilebilir bir yanı olmadığını belirterek öneriyi reddetti. 
Rumların incelenmek üzere AB ve BM'ye ilettikleri yeni önlem paketinde şu öneriler yer aldı 
MARAŞ RUMLARA, MAGOSA ORTAK 1974'ten beri yerleşime kapalı tutulan Maraş'ın Rumlara devredilmesine karşılık, Gazimagosa Limanı AB'nin denetiminde iki tarafın ortak kullanımına açılsın. 
11 YENİ SINIR KAPISI İki taraf arasında 11 yeni sınır kapısı açılsın. 
MEVZİLER GERİ ÇEKİLSİN Askeri birlikler sınırdan karşılıklı çekilsin. 
MAYINLAR TEMİZLENSİN Gerek yeni açılacak sınır kapılarında, gerekse diğer bölgelerdeki anti personel mayınlar temizlensin. 
SINIRDA TATBİKATA SON Yeşil Hat yakınındaki Türk ve Rum askeri birliklerinin tatbikatlarına süresiz son verilsin, askeri birlikler Yeşil Hat üzerinden uzaklaşsın. 

Kayıplar sorunu 
Kıbrıs Rum yönetimi sözcüsü Kipros Hrisostomidis, Rum yönetiminin, AB'nin Türkiye ile tam üyelik görüşmelerine başlama konusunda karar vereceği aralık ayında, Türk Silahlı Kuvvetleri'nin 1974'te adaya müdahalesi sırasında kaybolduğu iddia edilen 2 bin Rumun akıbetine açıklık getirmesi şartını öne süreceğini de bildirdi. 

'Öneri hedef şaşırtmaca' 
KKTC Başbakanı Mehmet .Ali Talat, paketin "ne kabul edilir bir yanı olduğunu ne de ciddiye alınır bir yönü bulunduğunu" söyleyerek, "Bunlar hedef şaşırtma."diye konuştu. Talat, Rumların paketle, referanduma "hayır" dedikten sonra içine düştükleri kötü durumdan çıkmaya çalıştığını belirtti. 


</TEXT>
</DOC>
