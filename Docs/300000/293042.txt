<DOC>
<DOCNO> 293042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko03.html </URL>
<DATE> 2004/11/29/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Ekonomiden Kısa Kısa... Isparta'da 2003 yılı ihracat rakamları 
</HEADLINE>
<TEXT>

     Isparta'da 2003 yılı ihracat rakamlarına göre, en çok kiraz, gül, kesme çiçek ve elma kazandırdı. 
     Isparta Ticaret Borsası rakamlarına göre, geçen yıl üretilen 17,4 ton kirazdan 26 trilyon lira gelir elde edildi. 4,6 ton kiraz ihraç edilirken, bu ürünün ihracat geliri 18,6 milyon dolar olarak gerçekleşti. 
     Geçen yıl bin 185 kilogram gülyağı üretimi yapılırken, gülyağı ihracatından elde edilen gelir 6 milyon dolar oldu. 
     Isparta'da son yıllarda büyük aşama kaydeden kesme çiçek üretiminde de rakamlar küçümsenmeyecek düzeyde gerçekleşti. 276 dekarlık üretim sahasında 12 milyon 610 bin dal üretim yapılırken, bu ürünün satışından 1 trilyon lira gelir elde edildi. Kesme çiçek ihracatından elde edilen gelir ise 776 bin dolar oldu. 
     Isparta'da geçen yıl 0 bin ton elma üretilirken, bu ürünün 813 tonu ihraç edildi ve 650 bin dolar gelir sağlandı. 
     
     KİMYEVİ MADDELER VE MAMULLERİ KOORDİNASYON TOPLANTISI... 
     Kimyevi Maddeler ve Mamulleri Koordinasyon Toplantısı, 8 Aralık Çarşamba günü Mersin'de düzenlenecek. 
     Akdeniz İhracatçı Birlikleri'nden AKİB yapılan yazılı açıklamaya göre, Akdeniz ve İstanbul Kimyevi Maddeler ve Mamulleri İhracatçıları Birlikleri'nce ortaklaşa düzenlenecek toplantı, AKİB Toplantı Salonu'nda yapılacak. 
     Toplantıda, sektörün sorunlarının tartışılacak. 
     
     KUŞADASI'NDA HİZMET KALİTESİ YÜKSELECEK... 
     Aydın'ın Kuşadası İlçesi'nde, satış elemanlarına yönelik eğitim kursu düzenlendi. 
     Kuşadası'nda turizm ve hizmet kalitesinin yükseltilmesi amacıyla Kuşadası Genç İşadamları Derneği ve Kuşadası Emlakçılar Derneği tarafından emlakçılık kursu açıldı. 
     Derici Otel'de düzenlenen kursta, Türkiye'de satış performansını geliştirme konusunda hizmet veren özel bir firma yetkilileri, çeşitli işyerlerinde görev yapan satış elemanlarına eğitim verdiler. 
     Kursun Eğitim Yönetmeni Engin Emre, ilçeye gelen turistlerin ortak yakınma noktasını oluşturan satış elamanlarının belirli standartlarda hizmet sunmaları için sivil toplum kuruluşlarının organize kursun son derece faydalı olduğunu söyledi. 
     Türkiye'de satışın bir meslek olarak değerlendirilmediğini kaydeden Emre, kurs sayesinde Kuşadası'nda turizm sektöründe hizmet kalitesinin artacağını kaydetti. 
     
     HİNDİLER GEÇİM KAYNAĞI OLDU... 
     Kahramanmaraş'ın Türkoğlu Tarım İlçe Müdürü Murat Türkmen, yılbaşında yaklaşık 480 milyar liralık hindi satışı yapılmasını beklediklerini söyledi. 
     Türkmen, geçen yıl yaklaşık 20 üreticiye tanesi 1 milyon liradan 12 bin hindi palazı dağıttıklarını, hindilerin 35 milyon liradan satışa sunulduğunu kaydetti. 
     Üreticilerin hindi palazı almak için müracaat ettiklerini kaydeden Türkmen, ''Üreticilerimizin yılbaşında yaklaşık 480 milyar lira satış yapmasını bekliyoruz. Ayrıca üreticilerimiz, hindi satışlarından memnun oldukları için hindi palazı müracaatlarına başladılar. Bu nedenle bu yıl hindi palazı dağıtımını 24 bin adete çıkarmayı planlıyoruz'' dedi. 
     
     KIŞ AYLARINDAKİ AYLIK ORTALAMA HARCAMA... 
     Gerede Ticaret ve Sanayi Odası Başkanı İsmail Hakkı Pehlivan, bir ailenin kış aylarında ortalama aylık harcamasının 460 milyon 963 bin lira olduğunu söyledi. 
     Pehlivan, ''Yıllardan beri hayat şartlarının ağır yükü altında ezilen emekli ve memur, bu kış da üşümeye mahkum oldu'' dedi. 
     
</TEXT>
</DOC>
