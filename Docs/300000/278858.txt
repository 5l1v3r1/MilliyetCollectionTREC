<DOC>
<DOCNO> 278858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/yazar/uras.html </URL>
<DATE> 2004/10/10/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
AB'den benim bekleyişim "ekmek" 
</HEADLINE>
<TEXT>


Geçen çarşamba, Brüksel'deki Türkler Avrupa Komisyonu'nun raporunun peşindeydi... Benim derdim ise "ekmek" idi... Türkiye'ye dönmeden "doğru dürüst" iki somun ekmek almak istiyordum. 
Aslında bizim halkımız Avrupa Birliği'nden ne bekliyor "Ekmek parası" beklemiyor mu İyi de... Ekmek parası bulunca, ekmeği nereden alacaksınız 
Türkiye'de ekmek parası bulmak çok güç ama, ekmek bulmak da zor... Bizim ekmeklerin hepsi unu ilaçla beyazlatılmış ve hamuru ilaçla şişirilmiş "sünger" ekmek oldu. Yeni kuşak, "ekmeğin ne olduğunu" bilemez oldu. 
Ayıptır yazması ama, başkaları yurtdışına gidince, kendine çorap alır, kravat alır, gömlek alır... Ben yurtdışına gidince, ekmek alıyorum. Bavuluma ekmekleri doldurup Türkiye'ye geliyorum. O mis gibi, mayalı, kepekli, doğal buğday ekmeklerini buzdolabında saklayarak, dilim dilim yiyorum. 
Anadolu'da her gittiğim yerde ekmek peşindeyim... Trabzon'un ekmeğinden söz ederler ya... Trabzon'un içinde dolanın bakalım... Mayalı, kepekli, doğal buğday unundan yapılmış ekmek bulabilecek misiniz 
Trabzon'dan Beşikdüzü'ne gidiniz. Beşikdüzü'nden içeriye giriniz. 25 km arkadaki tepelere tırmanınız. Tepede "Şalpazarı" adında şirin mi şirin bir köy var. Bu köyde Abaloğlu Kıraathanesi'nde otururken baktım. Karşıda bir fırın... "Oh... Nihayet aradığım ekmeği bu dağ köyünde buldum" diyerek fırına girdim. O da nesi Koca somunu ortadan kesmişler. İçi bembeyaz. Sünger... Fırın sahibi Sabri Kayar, "Beyim" dedi, "Bizim İstanbul'da da 3 fırınımız var. Biz kaliteli beyaz un kullanırız. Halkımız beyaz ekmek istiyor..." 

Kıtlık yaşayan kuşaktanım 
Artık Bolu'da, Düzce'de, Bursa'da karayolu boyunca "köy ekmeği" diye satılan ekmeklerin hepsi, beyaz - bembeyaz "sünger ekmek". 
"Bu ekmek merakın nereden çıktı " diye sual eyleyeceksiniz. Arz edeyim. Ben "İkinci Dünya Savaşı kıtlığını yaşamış" kuşaktanım. Bartın'da elimde ekmek karnesi, tevatür değil - gerçek mısır koçanı öğütülerek yapılmış ekmeği almak için fırın önünde saatlerce beklemişliğim vardır. Kaçak bir torba un bulunduğunda evin bahçesindeki fırında pişirilen mayalı ekmeğin tadını unutamam. 
Ekmek merakımı bilen, Ayvalık'taki dostum zeytinci İsmet Önder, arada sırada köylülere ekmek pişirtip bana gönderiyor. Bodrum'da pazarda köylülerden ekmek satın alıyorum. Bu ekmekleri buzdolabında saklayıp dilim dilim zevkle yiyorum. 
Gelelim Avrupa Birliği'nden bekleyişime... Benim ümidim yok ya... Eskaza bir gün Avrupa Birliği'ne tam üye olabilsek, eskaza mal ve hizmetler gibi insanların dolaşımı da serbest olsa, bizim fırıncılar Avrupa Birliği üyesi ülkelere giderek oradaki insanların ne tür ekmek yediğini görerek benzerini yapsa... İşte ben bunu bekliyorum... 
O zaman Paris ve Londra'ya gittiğimde "Poilane" ekmeğini Cherche - Midi, Paris Elizabeth St. Londra , New York'a gittiğimde "Balthazar" ekmeğini Spring St., Soho alarak Türkiye'ye taşımak zorunda kalmam. Bu defa Brüksel'den "Le Pain Quotidien" Rue Gabrielle ve "La Wetterenoise" Anspach Center 'den ekmek aldım. Mis gibi köy ekmeği... Hani bizim eski kuşağın Anadolu'da yemeye alıştığı ekmek... 
Avrupa Birliği, "ekmek kapısı" derken herkesin bekleyişi farklı. Kimi "ekmek parası" bekliyor, kimi de "doğru dürüst ekmek" bekliyor. 



</TEXT>
</DOC>
