<DOC>
<DOCNO> 255336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun39.html </URL>
<DATE> 2004/07/14/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Barroso Türkiye'ye dürüst ve önyargısız bir aracı rolü oynayacağım 
</HEADLINE>
<TEXT>

     AB Komisyonu Başkan adayı Portekizli Jose Manuel Durao Barroso, Türkiye konusunda dürüst ve önyargısız bir aracı rolü oynayacağını söyledi. 
     Avrupa Parlamentosu'nun siyasi gruplarının toplantılarına ayrı ayrı katılarak görüş ve tavırları hakkında bilgiler veren, parlamenterlerin sorularını yanıtlayan Barroso, Parlamento'nun en büyük grubunu oluşturan Hıristiyan Demokrat Grup EPP üyeleriyle biraraya geldi. 
     EPP'ye yakınlığını ifade ederek konuşmasına başlayan Barroso, Türkiye'nin AB'ye katılımına ilişkin görüşlerini soran parlamenterlere, ilk aşamada, AB Komisyonu raporunu görmeden tavır belirlemeyeceği yanıtını verdi, ancak bazı ısrarlı ek sorularla karşılaştı. 
     Hıristiyan demokrat bazı parlamenterler, Türkiye'nin katılımına karşı olduklarını, bu ülkeye ''özel işbirliği statüsü'' önerilmesini istediklerini, müzakerelere ilişkin kararın verilmesinden önce, sonbaharda, Avrupa Parlamentosu'nun bu konuyu ele alarak tavır belirleyeceğini söylediler. 
     Rum ve Yunan parlamenterler de, Türkiye'nin AB üyesi olan Kıbrıs Rum kesimini tanımadığını hatırlatarak, müzakerelere başlamasına ilişkin kararın Rumların da onayını gerektireceğini anlattılar. Türkiye'nin AB'ye katılımının ''gerçekçi olmadığını'' savunan bazı parlamenterler, Barroso'nun bu konuda ne yapmayı düşündüğünü ısrarla sordular. 
     Barroso, bu soruları yanıtlarken, şöyle konuştu 
     ''Bu en zor konulardan birisi. Biliyorum ki farklı görüşler var. Kuralları çok dikkatli bir şekilde uygulamalıyız. AB Komisyonu raporu hazırlanıyor. Komisyon Başkanı Prodi bana raporu çok itinalı ve ciddi bir şekilde hazırladıklarının güvencesini verdi. Siz parlamenterler de görüşünüzü bildireceksiniz. Gerçekte hükümetler arasında verilecek bir karar söz konusudur. Umarım AB üyesi 25 ülkenin tamamı bu konuda karara katılır. Karar verilirken Komisyon da orada olacak. Hem üye ülkelere, hem de aday ülkeye karşı dürüst, önyargısız bir aracı rolü oynayacağım.'' Barroso, Kıbrıs konusundaysa şunları söyledi 
     ''Referandum sonucu gerçek bir hayal kırıklığı oldu. Adanın birleşmesini temenni ediyorduk. AB Komisyonu'nun Kıbrıs konusunda her türlü girişimi, bugünkü durumun korunmasına destek olmadan, birleşmeyi cesaretlendirici olmalıdır. Hedefimiz budur.'' 
     
</TEXT>
</DOC>
