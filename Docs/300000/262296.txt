<DOC>
<DOCNO> 262296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/spor/spo16.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
OLİMPİYAT'A DOĞRU 
</HEADLINE>
<TEXT>



Futbol başlıyor 
RESMİ açılış 13 Ağustos'ta olmasına rağmen futbol maçları bugün başlayacak. İlk gün Erkekler A Grubu'nda Yunanistan - Kore, Mali - Meksika, C Grubu'nda Tunus - Avustralya, Arjantin Sırbistan Karadağ maçları oynanacak. Tüm maçlar TSİ 20.30'da başlayacak. Bayanlarda ise TSİ 18.00'de İsveç - Japonya, Almanya - Çin, Yunanistan - ABD, Brezilya - Avustralya karşılaşmaları yapılacak. 

Okçuluk startı 
ATİNA Olimpiyatları'nda Türk sporcuları ilk sınavlarını okçulukta verecekler. Bayan okçularımız Natalia Nasaridze, Damla Günay ve Zekiye Keskinşatır ile erkeklerde Hasan Orbay yarın yapılacak sıralama turunda mücadele edecekler. 

Bakan geliyor 
BAŞBAKAN Yardımcısı ve Spordan Sorumlu Devlet Bakanı Mehmet Ali Şahin de bugün Atina'ya varacak, yeni kafileyle oyunları izlemeye gidecek. Genel Müdür Mehmet Atalay ile bir grup sporcunun da yer alacağı kafilemizin gelişiyle sağlık ekibi ve judo ile yüzmede yarışacak sporcularımız da Atina'ya geçmiş olacak. 

Sıkı kontrol 
200'ü aşkın ülkeden 10 bin 500 sporcunun büyük bölümü olimpiyat köyüne giriş yaparken, her sporcudan doping kontrolü için örnek alınıyor. Türk kafilesinden de haltercilerin da aralarında bulunduğu sporcularımız kontroller için idrar örneklerini yetkililere teslim ettiler. 

Program değişti 
BAŞBAKAN Recep Tayyip Erdoğan'ın Atina programında değişiklik oldu. Daha önce Süreyya Ayhan'ın yarışmasına da geleceği açıklanan Erdoğan, bu tarihteki ziyaretini iptal etti. Başbakan 13 Ağustos'taki açılışa katılacak ve ertesi gün Halil Mutlu'nun müsabakasını da izledikten sonra yurda dönecek. 


</TEXT>
</DOC>
