<DOC>
<DOCNO> 294762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonspo01.html </URL>
<DATE> 2004/12/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Daum 2-0'a kadar çok zorlandık... 
</HEADLINE>
<TEXT>

     Fenerbahçe Teknik Direktörü Christoph Daum, Ankaragücü'nü 5-0 yendikleri maçta, attıkları 2. golden sonra düğümün çözüldüğünü söyledi. 
     Daum, maçtan sonra düzenlediği basın toplantısında, takımın genelini oluşturan genç futbolcularını, mücadelelerinden dolayı kutlayarak sözlerine başladı. Daum, ''Genç bir ekibiz. Gol atamadığımız bölümlerde stres ve kramplar yaşıyoruz. Ama 2-0'dan sonra istediğimiz oyunu sahaya yansıttık. 2-0'a kadar çok zorlandık. Düğüm, 2. golden sonra çözüldü ve istediğimiz sonucu aldık'' dedi. 
     Üçüncü golden sonra, gelecek hafta yapacakları Şampiyonlar Ligi maçını düşünerek tempolarını düşürmeleri gerektiğini vurgulayan Daum, ''Ama bu takımın bir özelliği de sahada işler iyi gittikçe, çok daha farklı sonuç almak için üstüne gidiyor. Bundan da en büyük keyfi taraftarlar alıyordur'' diye konuştu. 
     Ankaragücü karşısında, 5-6 pozisyonu değerlendiremediklerini kaydeden Daum, ''Oyuncularım, bu pozisyonlarda sanki daha çok kendi özelliklerini sahaya yansıtmak istiyor. Bu da geliştirmemiz gereken bir konu'' dedi. 
     
     ''5-0'LIK SKOR O KADAR BASİT DEĞİLDİ'' 

     Maçı gol yemeden bitirmiş olmalarının, kendisi için çok önemli olduğunu anlatan Alman çalıştırıcı, şöyle devam etti 
     ''Takım olarak savunma özelliklerimizi sahaya iyi yansıttık. Yeni hocasıyla motive olmuş Ankaragücü'ne karşı 5-0'lık skor o kadar basit değildi. Bugün, geniş ve kaliteli bir kadroya sahip olmanın önemini tekrar gördük. Sezon başında şans bulamayan birçok oyuncu, kendilerine verilen şansları çok iyi kullanıyor. Aynı kaliteye sahip oyuncuları kadromuza katmaya devam edeceğiz.'' Sakat olan Van Hooijdonk'un, Galatasaray maçına yetişme olasılığı bulunduğunu belirten Daum, Kemal'in sakatlığının da ciddi olmamasını ümit ettiğini söyledi. 
     Bu maçta Alex için söylenecek söz bulunmadığını ifade eden Daum, Serkan'ın mücadelesiyle üstün bir performans sergilediğini belirtti. 
     Alman çalıştırıcı, maç öncesi 3 sarı kartı bulunan Aurelio'nun oynatılmasının risk olduğunun hatırlatılması üzerine, ''Benim için her maçtaki 3 puan aynıdır. Benim inandığım bir şey var. Her maç, inandığım en iyi kadroyu sahaya sürerim. Geçen yılı hatırlarsak, Van Hooijdonk sezonun ortasında 3 sarı karta ulaşıp, sezonu bu sayıda kartla tamamlamıştı'' şeklinde konuştu. 
     
     ''ŞAMPİYONLAR LİGİ MAÇINA BÜYÜK BİR CİDDİYETLE ÇIKACAĞIZ'' 

     Şampiyonlar Liginde Manchester United ile yapılacak son grup maçına da değinen Daum, bu karşılaşmaya büyük bir ciddiyetle çıkacaklarını anlattı. 
     Daum, seyirci sayısındaki düşüşle ilgili olarak da, son iki maçta bu düşüşü gözlemlediğini, bunda da BJK İnönü Stadı'nda yaşanan olayın etkisi bulunduğunu ifade etti. 
     Alman teknik adam, bu tip olaylardan sonra yapılacak yorumların, mantık çerçevesi içinde ifade edilmesi gerektiği görüşüne yer verdi. 
     
</TEXT>
</DOC>
