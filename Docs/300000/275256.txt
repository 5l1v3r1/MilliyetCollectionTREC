<DOC>
<DOCNO> 275256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun24.html </URL>
<DATE> 2004/09/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bağdat'ta porno cd'lerin yerini kafa kesme ve infaz cd'leri aldı 
</HEADLINE>
<TEXT>

     Irak'ta 17 aydır ''şiddetle yatıp kalkan'' başkent Bağdat'ta, pornografik VCD'lerin yerini, kafa kesme ve intihar komandolarının gerçek saldırı sahnelerinin yer aldığı şiddet filmleri aldı. 
     Kent merkezindeki bir pazarda VCD satıcısının tezgahı önünde erkeklerden oluşan bir kalabalık, bomba yüklü bir kamyonun direksiyonunda bir intihar komandosunun Amerikan askeri aracına çarpmadan önce son duasını izlerken yakındaki bir kahvede de müşteriler, televizyonda yabancı bir rehinenin kafasının uçuruluşunu seyrediyor. 
     Kentteki video dükkanlarının çalışanları ve VCD satıcıları, Saddam Hüseyin sonrası meydana gelen porno film patlamasının yerini şu anda gerçek şiddet görüntülerinden oluşan filmlerin aldığını belirtiyor. Korkunç sahneler içeren bu VCD'lerin 600 bin lira gibi ucuz bir fiyatla kapış-kapış satıldığı kaydediliyor. Bu tip filmlerin içinde intihar eylemi, yarı yanmış insan iskeletleri, sopalara takılmış kafatası görüntüleri yer alırken, arka plan müziği olarak Felluce'de Amerikalılarla çatışan direnişçilerin söylediği bir halk şarkısının duyuluyor. 
     Bağdat'ın sağduyulu kesimi ise böylesine gerçek şiddet görüntülerinin sokağa düşmesinden ve gençlerin, çocukların bunları rahatça izleyebilmesinden endişe duyduklarını belirtiyor. 
     Bağdat'ın merkezinde pasaport almak için kuyruğa giren 30 yaşındaki Kasım Cavid, ''Her şeyi gördük, ne kaldı geriye Zengin Iraklılar ülkeyi terk edip çevre ülkelerde yaşayabiliyor, ama bizim böyle bir şansımız yok. Yeter artık, yeter'' diyor. 
     
</TEXT>
</DOC>
