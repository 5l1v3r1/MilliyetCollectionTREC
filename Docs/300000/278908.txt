<DOC>
<DOCNO> 278908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sonsiy03.html </URL>
<DATE> 2004/10/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
''Milli Görüş''ten yeni bir parti doğuyor... 
</HEADLINE>
<TEXT>

     Necmettin Erbakan'ın lideri olduğu Milli Görüş hareketi, bünyesinden AKP'den sonra yeni bir siyasi parti daha çıkarıyor. 
     ANKA'nın edindiği bilgiye göre, Saadet Partisi'nden, "Bütün enerji Erbakan'ın kurtarılması için harcandı, ancak o da kurtarılamadı. Parti de toplumsal muhalefetin ve siyasetin dışına düştü" diyerek istifa eden eski Trabzon Milletvekili Mehmet Bekaroğlu da yeni bir siyasi parti için arayışa geçti. Bekaroğlu, bir süredir sol, liberal ve İslamcı aydınlarla birlikte oluşturduğu Doğu Konferansı çerçevesinde çalışmalarını sürdürürken, Türkiye çapında da yeni parti ihtiyacı konusunda toplantılar yapmaya başladı. 
     Bekaroğlu, yeni kurulacak partinin "Dış dinamiklerin temsilcisi" diye nitelediği AKP'ye alternatif olmasını öngörüyor. Bekaroğlu, partinin, "Yerleşik devletin temsilcisi" gibi davranan CHP'nin neden olduğu muhalefet boşluğunu da dolduracak nitelikte olmasını planlıyor. 
     Bekaroğlu, görüş alışverişinde bulunduğu çevrelerde, kurmayı tasarladığı partiyi, "Bu toprakların partisi" şeklinde tanımlıyor. 
     Bekaroğlu'nun Saadet ve AKP tabanlarını da kapsayan yurt çapında sürdüreceği gezilerin ardından yeni partiye ilişkin hedef ve beklentileri ilan ederek kuruluş çalışmalarını açıkça başlatacağı öğrenildi. Bekaroğlu'nun kuracağı partiyle Erbakan'ın Milli Görüş hareketi, bünyesinden yeni bir siyasi parti daha çıkarmış olacak. 

ANKA 
     
</TEXT>
</DOC>
