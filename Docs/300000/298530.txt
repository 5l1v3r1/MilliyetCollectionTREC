<DOC>
<DOCNO> 298530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonspo28.html </URL>
<DATE> 2004/12/17/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Samsunspor'da Diyarbakırspor maçı hazırlıkları... 
</HEADLINE>
<TEXT>

     Samsunspor hafta sonu deplasmanda yapacağı Diyarbakırspor maçı hazırlıklarını tamamladı. 
     Nuri Asan Tesisleri'nde, teknik sorumlu Ertuğrul Sağlam gözetiminde yapılan idmana, sakatlığı devam eden Celil ile hafif sakat Kerem'in dışında kalan futbolcular katıldı. 
     Yaklaşık 1.5 saat süren idmanda oyuncular fizik çalışmasının ardından gruplara ayrılarak dar alanda kısa pas çalışması yaptılar. Karadeniz ekibi idmanı şut çalışmasının ardından çift kale maçla tamamladı. 
     Teknik sorumlu Sağlam, Diyarbakırspor karşılaşmasından galibiyet beklediklerini ifade ederek, alınacak 3 puanın kendileri için çok önemli olduğunu söyledi. 
     Bugünkü çalışma ile Diyarbakırspor maçı hazırlıklarını tamamlayan Samsunspor, yarın öğle saatlerinde Diyarbakır'a hareket edecek. Uçakla İstanbul'a, oradan da Diyarbakır'a geçecek olan kafile Clas Otel'de konaklayacak. 
     Öte yandan, Samsunspor'da uzun zamandan bu yana ödenmeyen transfer taksitleri ve diğer alacaklara karşılık futbolculara yaklaşık 1 trilyon lira dolayında ödemede bulunulduğu bildirildi. 
     Genel menajer Süleyman Hurma, Yönetim Kurulu'nun gayretleri sonucu futbolcuların bu konudaki sıkıntılarının giderildiğini söyledi. 
     
</TEXT>
</DOC>
