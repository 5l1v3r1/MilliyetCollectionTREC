<DOC>
<DOCNO> 262346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun11.html </URL>
<DATE> 2004/08/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Pentagon yeni istihbarat direktörlüğüne karşı ihtiyatlı... 
</HEADLINE>
<TEXT>

     ABD'de istihbarat bütçesinin yüzde 80'ini elinde bulunduran Savunma Bakanlığı Pentagon'un en üst düzeydeki yetkilileri, bu bütçenin tamamını denetleyecek ve bütün istihbarat kuruluşlarını şemsiyesi altında toplayacak yeni bir ulusal istihbarat direktörlüğünün oluşturulmasına ihtiyatlı yaklaştıklarını ortaya koydu. 
     Umman'a giderken gazetecilere konuşan ABD Savunma Bakanı Donald Rumsfeld, Amerikan istihbarat toplama ve yorumlama kapasitesinin tek bir merkezde toplanmasının, sağlıklı istihbarat gereken bir ortamda önem taşıdığını söylemekle birlikte, ''İstihbarattan anlayan insanların çoğu, istihbarat işlerinin merkezileştirilmesi, grup düşünce sistemi içinde homojenize edilmesini istemiyor'' dedi. 
     Rumsfeld, Başkan George W. Bush'un, 11 Eylül Komisyonu'nun önerileri çerçevesinde, bir ulusal istihbarat direktörlüğü oluşturulması yönündeki girişimine karşı çıkmadığını söyledi. Ancak Rumsfeld, ''Bu çok karmaşık bir mesele ve biz de savaşın ortasındayız. Elinizdekini yırtıp atacaksanız, o zaman yerine çok daha iyi bir şey koysanız iyi edersiniz'' dedi. 
     ABD Kongresi, istihbarat kuruluşlarını en iyi şekilde yapılandırmak için yaz aylarına rağmen çeşitli oturumlar düzenliyor. ABD Temsilciler Meclisi Silahlı Hizmetler Komitesi'nin bu yönde bir oturumuna katılan Savunma Bakan Yardımcısı Paul Wolfowitz, yeni ulusal istihbarat direktörlüğü konumunun doğru şekilde oluşturulmaması durumunda, ülkenin istihbaratla görevli çeşitli kuruluşları arasında bilgi akışının zarar görebileceğine işaret etti. 
     Wolfowitz, ''İşte bu yüzden detayları düşünerek ortaya çıkarmak önemli. Bu iş yanlış yapılırsa, Washington'da karışıklık yaratacak ve üst düzey birisi, belli bir konuya kimin bakması gerektiğine karar vermek zorunda kalacak. Tabii bu da bir hata olacak'' dedi. 
     Rumsfeld'in ve Wolfowitz'in eleştirel yaklaşımı, Pentagon'un, perde arkasından bu yaklaşıma destek vermediği söylentilerine de yol açtı. Demokrat Parti Tennessee milletvekili Jim Cooper, açıkça sormaktan çekinmeyerek, Wolfowitz'e, ''Bu işi nazikçe öldürmeye çalıştığınızdan çok endişeliyim'' dedi. Wolfowitz, bu suçlamayı reddederek Pentagon'un, yeni ulusal istihbarat direktörlüğü için hazırlanacak tasarıda, diğer hükümet kuruluşlarıyla birlikte çalışarak Kongre'ye yardım etmekte kararlı olduğunu kaydetti. 
     11 Eylül Komisyonu, yeni istihbarat direktörlüğünün, en yetkili istihbarat birimi olmasını, istihbarat bütçesinin tamamında yetki sahibi olmasını önermişti. İstihbarat bütçesinin yüzde 80'i Pentagon tarafından kontrol ediliyor. 
     Bu bakımdan Rumsfeld'in, istihbarat konusundan anlayan pek çok insanın, istihbarat işlerinin merkezileştirilmesi, grup düşünce sistemi içinde homojenize edilmesini istemediğini söylemesi önem taşıyor. ABD Savunma Bakanlığı Pentagon da, ulusal istihbaratta önemli payı olan bir kurum. Pentagon'a bağlı bir istihbarat birimi de bulunuyor. Bu istihbarat biriminin de, CIA gibi, yeni kurulacak ulusal istihbarat direktörlüğüne bağlanması bekleniyor. 
     Bush yönetiminin, iç ve dış istihbaratı birleştirecek yeni bir oluşuma gidilmesi önerisi, CIA gibi istihbarat toplamaktan sorumlu kurumun yapısında ne tür değişikliklere neden olacağı sorusunu getirirken, istihbarat çevrelerinde huzursuzluk yaratmıştı. 
     Öte yandan Başkan Bush, George Tenet'in Haziran ayında ayrılmasının ardından yeni bir CIA başkanı atanmayacağı yönündeki yorumlara karşılık, Cumhuriyetçi Parti Florida milletvekili Porter Goss'u CIA başkanlığına aday gösterdi. Goss'un başkan olabilmesi için Senato'dan onay alması gerekiyor. Bush'un bu tutumu, CIA'in önemini korumayı sürdüreceğine yönelik güçlü bir mesaj olarak değerlendirildi. 
     ABD'de 11 Eylül saldırılarını önlemede başarısız oldukları gerekçesiyle istihbarat kuruluşları, eleştirilerin merkezi olmuştu. Eleştiriler, Irak Savaşı'nın nedeni olarak gösterilen kitle imha silahlarının bulunamamasıyla artmıştı. 
     
</TEXT>
</DOC>
