<DOC>
<DOCNO> 293393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko17.html </URL>
<DATE> 2004/11/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
YASED araştırması... Müzekerelerin başlamasıyla yatırımlar artacak 
</HEADLINE>
<TEXT>

     Yabancı Sermaye Derneği YASED üyeleri, Türkiye'nin Avrupa Birliği'ne AB tam üyelik müzakerelerine başlamasıyla birlikte doğrudan yabancı yatırımların artacağına inanıyor. 
     Yabancı Sermaye Derneği YASED ''Barometre Kasım 2004 Araştırması''nın sonuçları, YASED Yönetim Kurulu Başkanı Şaban Erdikler'in düzenlediği basın toplantısıyla açıklandı. 
     Araştırmaya göre, YASED üyelerinin yüzde 39'u AB ile tam üyelik müzakerelerinin 2005 yılının 3. çeyreğinde başlayacağını öngörüyor. Müzakerelerin gelecek yılın 2. çeyreğinde başlayacağını öngörenlerin oranı yüzde 26, 1. çeyrekte başlayacağını öngörenlerin oranı yüzde 16, 4. çeyrekte başlayacağını öngörenlerin oranı yüzde 14 olurken, üyelerin sadece yüzde 5'i 2005 sonrasında tam üyelik müzakerelerinin başlayacağını belirttiler. 
     YASED üyelerinin yüzde 46'sı AB ile tam üyelik müzakerelerinin 11-15 yıl kadar sürmesini beklerken, üyelerin yüzde 41'i 6-10 yıl, yüzde 8'i 15 yıldan fazla ve yüzde 5'i 0-5 yıl süreceğini ifade ettiler. 
     Müzakerelere başlanmasının doğrudan yabancı yatırımlar üzerindeki etkisinin ne yönde olmasının beklendiği sorusuna karşılık, yabancı yatırım miktarının azalacağı yönünde hiçbir görüş belirtilmezken, yabancı yatırım miktarının artacağına inananların oranı yüzde 87 ve yabancı yatırım miktarında değişiklik olmayacak diyenlerin oranı yüzde 13 olarak gerçekleşti. 
     
     2004 YILI BÜYÜME BEKLENTİSİ YÜZDE 8.2 

     Barometre araştırmasına göre, ''Ekonomik büyüme hızlanacak'' diyenlerin oranı yüzde 30, ''Yavaşlayacak'' diyenlerin oranı yüzde 32 ve ''sabit kalacak'' diyenlerin oranı yüzde 37 oldu. 
     Yabancı sermayenin büyük çoğunluğu enflasyon hızının sabit kalacağını düşünüyor. YASED üylerinin yüzde 12'si enflasyonun hızlanacağı, yüzde 38'i enflasyon hızının yavaşlayacağı ve yüzde 50'si sabit kalacağı yönünde görüş bildirdiler. 
     Faiz oranlarının yavaşlayacağını bekleyenlerin oranı yüzde 60 ile dikkat çekerken, üyelerin yüzde 38'i faiz oranlarının sabit kalacağını ve yüzde 2'si hızlanacağını ifade ettiler. 
     YASED üyelerinin tahminlerine göre 2004 sonunda GSMH artışı yüzde 8.2, TÜFE artışı yüzde 10.3, TEFE artışı yüzde 12 olarak gerçekleşecek. 
     Üyeler, dolar kurunu yıl sonunda 1 milyon 499 bin 86 lira ve euro kurunu 1 milyon 921 bin 607 lira olarak tahmin ederken, faiz oranları beklentilerini de yüzde 20.4 olarak belirttiler. 
     Yabancı sermayenin 2005 yılı GSMH artışı beklentisi yüzde 5.7 olurken, TÜFE artışı yüzde 8.5, TEFE artışı yüzde 9.2, dolar kuru 1 milyon 663 bin 709 lira, euro kuru 2 milyon 107 bin 442 lira ve faiz oranı yüzde 16 olarak öngörüldü. 
     
     ''BEKLENTİLER ÇOK POZİTİF'' 

     Araştırmada, yabancı yatırımcının Türkiye'de yatırım ortamının iyileşmesi konusundaki beklentilerinin çok pozitif olduğu görülüyor. 
     YASED üyelerinin yüzde 92'si doğrudan yabancı yatırımlar için ekonomik ortamın daha iyiye gideceğine ve yüzde 8'i değişmeyeceğine inanıyor. Üyelerin hiçbirisinin daha kötüye gideceğini beklemediği dikkat çekiyor. 
     YASED üyelerinin yüzde 80'i, Kasım'dan önceki 6 ayda ekonomik istikrarın daha iyi olduğu yönünde görüş belirtirken, gelecek 6 ayda yüzde 60'ı ekonomik istikrarın daha iyi olacağını düşünüyorlar. 
     Yasal çerçeve, fikri mülkiyet hakları, imtiyaz, uluslararası tahkim ve rekabetin korunması konularında gelecek 6 ayda beklentilerin daha da iyileştiği görülüyor. 
     Önceki 6 ay ile gelecek 6 ay kıyaslandığında, yasal çerçevenin daha iyi olacağını düşünenlerin oranı yüzde 38'den yüzde 50'ye, fikri mülkiyet haklarının daha iyi olacağını düşünenlerin oranı yüzde 23'ten yüzde 47'ye, imtiyaz ve uluslararası tahkimin daha iyi olacağını düşünenlerin oranı yüzde 21'den yüzde yüzde 33'e, rekabetin korunmasının daha iyiye gideceğini düşünenlerin oranı da yüzde 12'den yüzde 34'e çıktı. 
     Finansal ortamın daha iyiye gideceğine inananların oranı ise yüzde 78'den yüzde 63'e düştü. 

     
</TEXT>
</DOC>
