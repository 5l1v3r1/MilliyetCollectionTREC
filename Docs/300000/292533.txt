<DOC>
<DOCNO> 292533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/siyaset/siy01.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce seçim, sonra emeklilik 
</HEADLINE>
<TEXT>


1 Aralık'ta emekliye ayrılacak olan Yargıtay Başkanı Özkaya, kardeşinin de aday olacağı Yargıtay 9. Hukuk Dairesi Başkanlığı seçimlerini 29 Kasım'a aldı 

GÖKÇER TAHİNCİOĞLU Ankara 


Yargıtay Başkanı Eraslan Özkaya, kardeşi Behçet Özkaya'nın da aday olduğu Yargıtay 9. Hukuk Dairesi başkanlığı seçimlerini, yaş haddinden emekli olacağı 1 Aralık'tan 2 gün önceye aldı. 
Yargıtay Disiplin Kurulu, Neşter operasyonunda, üyelerinden Ergül Güryel'i "meslekten uzaklaştırmaya davet", Hüseyin Demirörs'ü "uyarı" ile cezalandırmış, iki üye bu karara itiraz etmişti. İtiraz makamı olan Yargıtay Başkanlar Kurulu'nun gündemini belirlemekte tek yetkili olan Özkaya, itirazların değerlendirileceği toplantıyı, önceki hafta gündemine de almadı. Böylece, itirazlar, seçilecek yeni başkanın dönemine kaldı. Buna göre yeni başkan seçilir seçilmez, tartışmalara neden olan Neşter operasyonuyla ilgili nihai kararın verileceği tarihi belirleyecek. Özkaya, Yargıtay 9. Hukuk Dairesi başkanlığı için yapılacak seçimin tarihini de emekliliğinden 2 gün önceye aldı. 29 Kasım'da yapılacak seçimlerde Özkaya'nın kardeşi Behçet Özkaya da adaylar arasında. 

İstenmiyor 
Özkaya'nın başkanlığı süresince Yargıtay Genel Sekreterliği görevini yürüten Erdal Gökçen'in görev yeri de tartışma yarattı. Bazı dairelerin, "boşluk yok" diyerek istemediği Gökçen, Yargıtay 3. Ceza Dairesi'ne atandı. Ancak bu dairedeki bazı üyelerin de karardan hoşnut olmaması üzerine Gökçen için yeni bir daire aranmaya başlandı. 


</TEXT>
</DOC>
