<DOC>
<DOCNO> 254022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/spor/aspo.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ROTA KALLON'A DONDU 
</HEADLINE>
<TEXT>


Beşiktaş'ın gizli bir operasyonla Inter'in golcü futbolcusuyla prensipte anlaştığı öğrenildi. Geçtiğimiz sezon 9 ay doping cezası alan Sierre Leoneli oyuncunun bu hafta içinde İstanbul'a getirileceği belirtildi 

OSMAN ŞENHER 


Gizli operasyon 
BEŞİKTAŞ, yabancı transferinde rotayı Interli Mohammed Kallon'a çevirdi. Siyah - Beyazlılar, bir süre Galatasaray'ın da ilgilendiği ancak bir sonuca varamadığı Sierre Leoneli golcü ile her konuda anlaşmaya vardı. Okan Buruk'un transferi sırasında Inter ile yakın ilişkiler kuran Beşiktaşlı yöneticilerin büyük bir gizlilik içinde yürüttükleri görüşmelerin olumlu sonuçlandığı ve Mohammed Kallon'un bu hafta İstanbul'a getirileceği öğrenildi. 

Dokuz ay oynamamıştı 
TEKNİK Direktör Vicente del Bosque'nin de ünlü golcü ile bir görüşme yaptığı ve transferde önemli rol oynadığı kaydedildi. Okan, Çağdaş, Fatih Sonkaya ve Berkant'ı alarak Galatasaray'a büyük darbe vuran Kartal, Kallon'u da renklerine bağlaması halinde ezeli rakibine bir çalım daha atmış olacak. Siyahi golcü geçen yıl doping cezası nedeniyle 9 ay sahalardan uzak kalmıştı. Bu arada Inter ile Emre Belözoğlu konusunda da görüşmeler sürüyor. 

Cevap bekleniyor 
YÖNETİM, Norveçli golcü Carew konusundaki ısrarını da sürdürüyor. Siyah - Beyazlılar, 6 milyon Euro bonservis ücreti isteyen İspanyollar'a 4 milyon Euro önerdi ve bu rakamın üzerine çıkamayacağını bildirdi. Valencia Kulübü'nün pazartesi gününe kadar süre istediği ve bu tarihe kadar kesin yanıtını vereceği öğrenildi. Beşiktaş'ın Carew ile anlaşmaya vardığı, tek problemin bonservis olduğu belirtildi. 



</TEXT>
</DOC>
