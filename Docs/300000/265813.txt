<DOC>
<DOCNO> 265813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonyas05.html </URL>
<DATE> 2004/08/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Mevlana Müzesi'nin ''ilginç'' bilinmeyenleri... 
</HEADLINE>
<TEXT>

     Örümceklerden devekuşu yumurtaları ile korunan, sıvasında karıncaların girmesini engelleyen yumurta akı kullanılan Mevlana Müzesi'nde yer alan bazı Kuranıkerimlerin güveye karşı etkili olduğu belirtilen mum isiyle yazıldığı bildirildi. 
     Konya Emniyet Müdürlüğü Turizm Şubesi yetkilileri, AA muhabirine yaptığı açıklamada, binlerce yerli ve yabancı turist tarafından ziyaret edilen Mevlana Müzesi'nin aslında tam anlamıyla tanınmadığını söyledi. 
     Ziyaretçilerin dua etmek ya da Mevlana'nın düşüncelerinden etkilendikleri için ziyarete geldiğini ifade eden yetkililer, aslında müzenin çok ilginç, öğrendiklerinde ziyaretçileri şaşırtan sırlarla dolu olduğunu bildirdiler. 
     Müzenin bazı yerlerine örümcek gelmesini engellemek için devekuşu yumurtalarının yerleştirildiğini vurgulayan yetkililer, şöyle devam etti 
     ''Binanın yapımı sırasında harcına yumurta akı karıştırılmış. Yumurta akı duvarları çivi bile çakılmayacak kadar sağlam yaparken, karıncaların girmesini önlüyor. Ayrıca, müze içinde yapılan özel bir düzenek mum islerini ve insanların ağzından çıkan su buharını bir yerde topluyor. Bazı Kuranıkerimler bu islerle yazılmış. O Kuranıkerimlerden bazıları şu anda müzede ve hiç zarar görmemiş. Çünkü, mum isine güve gelmiyor. Güvenin yazı üzerine bırakıldığında öldüğü bile biliniyor.'' 
     
     SABIR TAŞI, MOTİVE EDİYOR 

     Müzede ayrıca asılı duran sabır taşlarının da çok dikkat çektiğini ifade eden yetkililer, ''Büyük bir sabırla mermerden oyularak yapılan bu sabır taşlarında ek yeri yok. Bir kişinin çocuk yaşta başladığı sabır taşını, ancak torununun bitirmeye ömrünün yettiği rivayet ediliyor. Bu taşları yıllar önce öğrenciler görüp motive olsun diye medreselerin girişine asarlarmış. Şu anda bu taşı yapan da yok'' dediler. 
     
     PİCASSO'DAN YILLAR ÖNCE SOYUT RESİM 

     Mevlana Müzesi'nde Türk müziğinde kullanılan tüm makamların rahatlıkla çalınabildiği 8 telli bir kemanın yer aldığını belirten yetkililer, şöyle devam etti 
     ''Bu keman, bugün kullanılan kemanların babası olarak nitelendiriliyor. Dünyanın hiçbir yerinde 8 telli keman bulunmuyor. O dönemin müzik anlayışının bugünden çok farklı olduğu görülüyor. Ayrıca, soyut resimleriyle ünlü Pablo Piccasso'dan yıllar önce yapılmış soyut figürlerin kullanıldığı seccadeler de müzede sergileniyor. 
     Bir başka çarpıcı ayrıntı da Müzede sergilenen küre. Galileo'nin asıldığı tarihlerde bu küre ile astronomi dersleri verilmiş.'' Yetkililer, bu bilgilerin Mevlana Müzesi'ne tanıtan yeni kitaplarda fazla yer almadığını belirterek, ''Gelen ziyaretçiler bunları duyduklarında adeta büyüleniyor'' diye konuştular. 
     
</TEXT>
</DOC>
