<DOC>
<DOCNO> 278226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/ekonomi/eko01.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Lira'nın dağıtımına Doğu'dan başlanacak 
</HEADLINE>
<TEXT>


Merkez Bankası Emisyon Genel Müdür Yardımcısı Akkaş, hava koşulları nedeniyle Yeni Lira'nın dağıtımına Doğu Anadolu'dan başlanacağını açıkladı 

KADİFE ŞAHİN 

Bankalar Birliği'nin TBB basını bilgilendirmek amacıyla düzenlediği seminerde Yeni Türk Lirası'na YTL ilişkin soruları yanıtlayan Merkez Bankası Emisyon Genel Müdür Yardımcısı Selahattin Akkaş, YTL'nin dağıtımının hava koşulları nedeniyle öncelikle Doğu'dan başlayacağını bildirdi. Merkez Bankası'nın yeni liranın halka tanıtımını bu ay içinde yapacağını açıklayan Akkaş, güvenlik özelliklerinin anlatılacağını bildirdi. 
Akkaş, halkı sahtek rlara karşı uyarırken gerçek paranın ayırt edilmesi için en az üç özelliğine bakılması gerektiğini söyledi. YTL ile birlikte eski liranın da bir yıl süre ile tedavülde olacağını hatırlatan Akkaş, uygulamada bir sıkıntı yaşanmayacağını vurguladı. 

TRT ile görüşmeler sürüyor 
Merkez Bankası'nın tanıtım kampanyasında televizyon ve radyolardan da yararlanması için belli bir bütçenin bulunmadığını belirten Merkez Bankası İletişim Genel Müdür Yardımcısı Aydın Özmen, TRT ile pazarlık için görüşmelerin devam ettiğini söyledi. 
Seminerin kapanışında bir konuşma yapan Bankalar Birliği Genel Sekreteri Dr. Ekrem Keskin, ulusal bir proje olan YTL Projesi'nin istikrarlı bir ekonomiyi temsil etmesini ve gelecek kuşaklara düşük enflasyonlu bir yaşamı sağlamasını dilediğini söyledi. 
Keskin, projenin ilk uygulamada başarılı olmasının ekonomideki istikrar açısından önemli olduğunu vurgulayarak, "Bizim kuşak yüksek enflasyona alıştı ama diliyorum gençlere düşük enflasyonlu bir ekonomi bırakırız" dedi. 

Sahtekarlığa karşı MB, emniyet ve jandarma ortak çalışıyor YTL'yi bu ay ortasında halka tanıtacak olan Merkez Bankası, sahtekarlığa karşı emniyet ve jandarma ile birlikte ortak bir çalışma yürütüyor. Çalışma yılbaşından önce devreye girecekEkim ayının üçüncü veya son haftasında yeni banknotların tanıtımına başlayacak olan Merkez Bankası, güvenlik özelliklerini halka duyuracak. Yetkililer, sahte para ile gerçeğinin ayırt edilmesi için bir değil en az üç özelliğine bakılması gerektiğini belirtiyor.Tanıtımda hedef kitle okuma yazma bilmeyen 60 ve üstü yaş grubu olacak. Kampanyada 400 bin adet tanıtım kitabı, 700 bin adet afiş, 2 milyon adet broşür, 500 bin adet etiket, 1 milyon adet cep takvimi, 50 bin adet yabancı dilde tanıtım kitabı, 10 bin adet Türkçe - İngilizce afiş, 5 bin adet görme engelliler için tanıtım kitabı kullanılacak.Merkez Bankası, piyasada sıkıntı yaratmamak için 530 milyon adet banknot basacak. Piyasaya girecek Yeni Türk Lirası'nın yüzde 25 - 30'u ticari hayatın yoğunluğu nedeniyle İstanbul'a verilecek.Merkez Bankası, madeni ve banknot paraların sayım ve inceleme makineleri ve ATM'leri uyumlarının test edilmesi amacıyla ilgili firmalara gizlilik anlaşması çerçevesinde bu ay içinde YTL banknot verecek. 

</TEXT>
</DOC>
