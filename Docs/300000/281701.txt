<DOC>
<DOCNO> 281701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/guncel/axgun01.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Değnekçi değilim' 
</HEADLINE>
<TEXT>


Savcılıktaki sorgusunda, bar ve otopark yönettiği iddiasına, "Bu tür basit konularla ilgilenmem" yanıtını veren Peker, gözaltına alan polisleri suçladı 

İSTANBUL Milliyet 

Organize suç örgütü elebaşısı olduğu iddiasıyla tutuklanan Sedat Peker, savcılık ifadesinde, kendisine komplo kuran polisler olduğunu öne sürdü. Peker, polisler hakkında suç duyurusunda bulunduğunu söyledi. 
Savcılıktaki sorgusunda hakkındaki suçlamalara yanıt veren Peker, adını kullanarak tehdit yoluyla para topladığını öğrendikleri Yusuf Altay'ı, kardeşinin tokatladığını kabul etti. Altay'ın adının karıştığını iddia ettiği çeşitli olaylara da değinen Peker, ifadesine şöyle devam etti 

'Para sızdıracaklardı' 
"Bu kişi, amele çetesi adı altında bir grup oluşturup değişik yerlerde gasp eylemleri yapmış. Haklarında, DGM soruşturma başlatmış. İşlediği 17 gasp eyleminden gıyaben tutuklanmış. Kardeşimle arasındaki olaydan sonra da avukatı Halil İbrahim Serbest'in önerisi, Mesut ve Serdar adlı komiserlerin telkinleri sonucu kendisinden para gasp ettiğim iddiasıyla suç duyurusunda bulunmuş." 
Peker, gıyaben tutuklu olmasına rağmen Altay hakkında işlem yapmayan polislerin kendisinden para sızdırmayı amaçladığını iddia ederek, "Bu düzmece soruşturmayı kurmaya çalışanları Başbakanlığa, emniyet müdürlüğüne ve valiliğe şik yet ettim, haklarında savcılık soruşturma başlattı" dedi. 
Peker, Balıkesir'deki maden ocağıyla ilgili olarak da şunları söyledi "Ocağı işletme hakkını devralan Baki Yakın, adımı kullanan bir grup tarafından tehdit edilmiş. Bana bunu haber veren Mustafa Çolak ve Varis Küçük isimli tanıdıklarıma şik yette bulunmalarını istedim. Balıkesir polisi, bu grubu yakaladı." 

'Fransızca okumak gibi' 
Polisin, Romanya'da bir geminin kurtarılmasıyla ilgili sorular sorduğunu anlatan Peker, "Bu konularda bilgimin olmadığını ve anlattıklarının bana Fransızca bir kitap okumak gibi geldiğini söyledim" dedi. Peker, polisin barları ve otoparkları kendisinin yönettiği yolundaki iddialarına da, "Bu tür basit konularla ilgilenmem ve değnekçi değilim" yanıtını verdi. 


</TEXT>
</DOC>
