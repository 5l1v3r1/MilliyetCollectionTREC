<DOC>
<DOCNO> 292806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun20.html </URL>
<DATE> 2004/11/28/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bir hafta geçti, Ukrayna'da her şey aynı Ülke yıkımın eşiğinde 
</HEADLINE>
<TEXT>

     Ukrayna'da geçen hafta yapılan seçimlerin ardından ortaya çıkan kriz sürüyor... Aradan geçen bir haftaya rağmen henüz bir 'arpa boyu yol' alınmış değil. 
     Ukrayna Başbakanı Viktor Yanukoviç, sonuçları muhalefetçe kabul edilmeyen seçimlerin ülkeyi yıkımın eşiğine getirdiğini söyledi. 
     Ülkenin doğusundaki Severodonetsk'te konuşan Yanukoviç, ''Başkaban olarak bugün şunu söylüyorum Bir yıkımın eşiğindeyiz. Uçurumun kenarına bir adım kaldı'' dedi. 
     Yandaşlarından kan akıtılmasından kaçınmalarını isteyen Yanukoviç, ''İlk kan damlası aktıktan sonra artık bunu durduramayız'' diye konuştu. 
     
     Yuşçenko Özerklik yanlıları tehdit 

     Ukrayna muhalefet lideri Viktor Yuşçenko, doğu bölgelerinde ''özerkliği'' teşvik eden yetkililerin ülkeye tehdit oluşturduklarını, bu kişilerin eylemlerinden sorumlu tutulacaklarını söyledi. 
     Yandaşlarına hitaben konuşan Yuşçenko, ülkenin doğusundaki yetkililerin, kendisinin Başbakan Viktor Yanukoviç'in seçimleri kazandığını kabul etmemesine kızgın olduklarını belirterek, bu kişilerin ''ülkenin toprak bütünlüğünü tehdit edecek kararlar'' alabileceğini söyledi. 
     Yuşçenko, ''Ayrılıkçılık meselesini ortaya atacak bu kişiler Ukrayna anayasasına göre sorumlu tutulacak'' diye konuştu. 
     Ülkenin doğusunda oyların çoğu Yanukoviç'e çıkmıştı. 
     
     Kuçma Uzlaşma şart 

     Ukrayna Devlet Başkanı Leonid Kuçma ise, Ukrayna'da yaşanan krizin aşılması için ''bir uzlaşmanın gerekli olduğunu'' bildirdi. 
     Ukrayna'nın içinde bulunduğu krizi ele almak için bugün bir araya gelen ulusal güvenlik konseyi toplantısına katılan Kuçma, Ukrayna televizyonuna yaptığı açıklamada, ''Ukrayna için bir uzlaşma kesinlikle gereklidir, çünkü önceden kestirilemeyecek sonuçları önlemek gerekmektedir'' dedi. 
     Kuçma, muhalefet yandaşlarının hükümet binalarını ablukaya almasını da eleştirdi ve ''iktidarın çalışmasının engellenmesi girişimlerini'' kınadı. 
     Kuçma, bu girişimlerin ''yasaların ihlali anlamına geldiğini ve bu konuda muhalefetin iyi niyet göstermediğini'' kaydetti. 
     
     Muhalif gazeteciye dayak 

     Öte yandan, Ukrayna'nın Kirovohrad kentinde, muhalif devlet başkanı adayı Viktor Yuşçenko liderliğindeki muhalefet yanlısı bir gazetecinin dövüldüğü bildirildi. 
     Gazetecinin görev yaptığı haftalık yayın organı ''Ukraina Tsentr''ın yazı işleri müdürü Efim Marmer, Hennadi Rbçenkov adlı gazetecinin geçen perşembe akşamı Yuşçenko lehine düzenlenen bir gösteriden sonra kimliği belirlenemeyen kişilerce dövüldüğünü, daha sonra evine ulaşmayı başaran gazetecinin burada kendini kaybettiğini açıkladı. 
     Gazetecinin hastaneye kaldırılmadığını belirten Marmer, ''Beş veya altı kişi olan saldırganlar ona, 'şimdi seçimi kazandığı açıklanan Rus yanlısı Başbakan Viktor Yanukoviç için yazacaksın' dediler'' şeklinde konuştu. 
     Kirovohrad'daki bu saldırının, kentte son haftalarda gazetecilere yönelik üçüncü saldırı olduğu kaydedildi. 
     
</TEXT>
</DOC>
