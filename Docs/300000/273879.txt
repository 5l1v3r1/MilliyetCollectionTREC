<DOC>
<DOCNO> 273879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun08.html </URL>
<DATE> 2004/09/22/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Jeanne Kasırgası ülkeyi yıktı, Haiti yardım istiyor 700 ölü 
</HEADLINE>
<TEXT>

     Karayiblerde büyük yıkıma yol açan Jeanne kasırgası, yoksullukla mücadele eden darbe yorgunu Haiti'de 700'den fazla kişinin ölümüne yol açtı. 
     Harap olan ülkenin kuzeybatısında on binlerce kişi evsiz kalırken, yaklaşık 1000 kişinin halen kayıp olması ve bölgenin sefalete itilmesi nedeniyle ölü sayısının artmasından korkuluyor. 
     BM Genel Kurulu'nun 59. dönem toplantılarına katılan Devlet Başkanı Boniface Alexandre, burada yaptığı konuşmada, Jeanne kasırgasının verdiği zararı karşılamak ve insanlarını sefaletten kurtarmak amacıyla yardım istedi ve kasırganın ülkesinde felakete yol açtığını söyledi. 
     Kasırga, en büyük zayiatı ülkenin en büyük üçüncü kenti olan Gonavies'te verdi. Haiti İçişleri Bakanı Gerard Latortue, kuzeybatı bölgelerinde yaşayan 80 binden fazla kişinin yiyecek hiçbir şeyi olmadığını söyleyerek, içinde bulundukları zor durumu özetledi. 
     Devlet Başkanı Jean-Bertrand Aristide'nin darbeyle devrilmesinin ardından ülkeye konuşlandırılan BM barış gücü askerleri de yardım kuruluşlarıyla birlikte çalışarak, felaketzedelere el uzatmaya çalışıyor. 
     BM sözcüsü Toussaint Kongo-Doudou, felakette hayatını kaybedenleri, bataklığa dönüşmüş mezarlıklara gömdüklerini belirtti. 
     Gonavies sokaklarını kaplayan sel sularından kaçan kent sakinleri yaşamlarını ağaç ve çatılarda sürdürüyor. 
     Haiti'nin kuzeyindeki La Tortue adasının tamamının, Port-de-Paix kentinin de yüzde 30 kadarının sular altında kaldığı belirtiliyor. 
     Dünya Gıda Programı, felaket nedeniyle yaklaşık 175 bin kişinin yiyecek bulamadığını, su ve elektrik sıkıntısı çektiğini açıkladı. 
     
</TEXT>
</DOC>
