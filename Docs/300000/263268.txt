<DOC>
<DOCNO> 263268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/astro/index.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Astroloji eğitimi 
</HEADLINE>
<TEXT>

Hiçbir astrolojik harita bir diğerinin kopyası, hiçbir hayat bir diğerinin eşi olamaz 


Siz bu satırları okurken ben Faculty of Astrological Studies'in FAS Oxford Brasenose College'da düzenlenen yaz okulunda olacağım. Kuşkusuz eğitenlerin de kendilerini sürekli geliştirmeleri gerekiyor. Özellikle konu astroloji gibi pek çok alana yayılan bir disiplin olduğu zaman ufukları genişletmenin sınırları olmuyor. Bu yüzden yaz okuluna hem eğitmen olarak hem de Geoffrey Cornelius'un "Astroloji ve kehanet" adlı atölye çalışmasına katılmak üzere gidiyorum. 1948'de İngiltere'de kurulan FAS, 50 yılı aşan tarihiyle astroloji dünyasının en prestijli okulu durumunda. Mezunları arasında 20'nci yüzyıl astrolojisine yön vermiş pek çok isim yer alıyor. Aynı zamanda bir psikolog olan Liz Greene, harmonik teorisini ortaya koyan John Addey, eski İngiliz Astroloji Derneği Başkanı Charles Harvey FAS ile astroloji öğrenmeye başlamışlardı. 

Sezginin kıvılcımlarına her zaman açık durun 

Astroloji eğitimi her zaman çok yönlü olmalı ve öğrencilere değişik bakış açılarından bakabilme olanağı sağlayabilmeli. İyi bir astrolog astronomi bilmek zorunda. Bir doktor için anatomi ne anlam taşıyorsa, astrolog için de astronomi böyle bir şey. Astroloji matematikle mitolojinin kesiştiği yerde duruyor. Mitolojiler insan psikolojisini ve arketipleri daha yakından tanıyabilmek için son derece gerekli. Burçlar, gezegenler ve astrolojik haritadaki alanlar yani evler, kısaca astrolojinin temel ilkeleri astroloji eğitiminin ilk aşamasında sindirilmesi gereken öğeler durumunda. 
Ben astroloji eğitimini kişinin kendisini ve içinde bulunduğu hayatı daha derinlemesine anlamasına yardımcı olan bir yolculuk olarak görüyorum. Dileyenler bu eğitimi kendi meslekleri çerçevesinde uzmanlaşarak ilerletebilirler. Politika ve finansal konularla ilgili kişiler astrolojiyi bir öngörüm yöntemi olarak rahatlıkla kullanabilirler. Psikolojik danışmanlık verenler kendilerine danışanların psikolojik dinamiklerini gökharitası yardımıyla, analitik biçimde teşhis edebilirler. 
Astrolojiye ilgi duyanların en sık sordukları soruların başında önlerindeki haritayı doğru yorumlayabilme yönündeki zorluklar geliyor. Genellikle kitaplarda gezegenlerin bulundukları burçlar ve evlerdeki yorumlarını basmakalıp biçimde yan yana getirmeye çalışanlar daha işin başında büyük problemlerle karşılaşırlar. Zira hiçbir harita bir diğerinin kopyası, hiçbir hayat bir diğerinin eşi olamaz. Sinerji kavramını duymuşsunuzdur, iki kere iki beş eder. Bir başka deyişle bir haritanın bütünü, içindeki detayların tek tek toplamından daha büyük olacaktır. Astroloji eğitiminde benimsenmesi gereken ana ilkelerden birisi, papağan yöntemiyle ezberlemek değil, öğrenmiş olduğumuz astroloji yorumlarını sentezlemek ve çok daha önemlisi sezginin kıvılcımlarına da açık durmak olmalı. 


</TEXT>
</DOC>
