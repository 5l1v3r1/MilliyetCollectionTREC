<DOC>
<DOCNO> 284824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun17.html </URL>
<DATE> 2004/10/31/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İran, yeniden uranyum üretecek 
</HEADLINE>
<TEXT>

     İran meclisi, hükümetin uranyum zenginleştirme çalışmalarına yeniden başlamasını gerektiren yasa taslağını onayladı. 
     İRNA'nın haberine göre, meclisin bugünkü oturumunda 290 milletvekilinden 247'si hükümetin barışçıl amaçlı nükleer enerji programını sürdürmesini yükümlü kılan yasa taslağını kabul etti. 
     Meclis Başkanı Gulamali Haddadadil, yasa taslağının onaylanmasından sonra yaptığı konuşmada, ''Meclisin sesi İran halkının sesidir. Meclis zorbalığa boyun eğmez ve İran halkı mantıklı görüşlerini dünyaya duyurma konusunda ısrarlı olduğu kadar barışçıl nükleer teknolojiden yararlanma ve ulusal çıkarlarını koruma konusunda da ısrarlıdır'' dedi. 
     Yasa taslağının ayrıntılarıyla ilgili görüşmelerin daha sonra yapılacağı belirtildi. 
     AB'nin üç büyüğü Almanya, İngiltere ve Fransa, İran'a, uranyum zenginleştirme çalışmalarını süresiz askıya alması karşılığında, hafif su nükleer reaktörü sağlamayı da kapsayan nükleer teknoloji vermek ve ticaret görüşmelerine yeniden başlamak dahil çeşitli önerilerin bulunduğu bir anlaşma teklif etmişti. 
     AB'nin üç büyüğü ve İran, söz konusu teklifle ilgili olarak Avusturya'nın başkenti Viyana'da iki kez görüşmüştü. 
     Uluslararası Atom Enerjisi Ajansı UAEA Yönetim Kurulu geçen ay aldığı kararla, İran'a uranyum zenginleştirme, uranyum zenginleştirmede kullanılan santrifüj cihazı yapımı ve montajıyla ilgili bütün faaliyetlerini ''derhal'' askıya alması, ayrıca nükleer programı konusunda kaygıları gidermesi için 25 Kasım'a kadar süre tanımıştı. 
     
</TEXT>
</DOC>
