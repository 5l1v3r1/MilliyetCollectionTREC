<DOC>
<DOCNO> 276329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur48.html </URL>
<DATE> 2004/09/30/ </DATE>
<TIME> 22.29 </TIME>
<AUTHOR>  </AUTHOR>
<HEADLINE>
Vioxx adlı ilaç tüm Dünya'daki piyasalardan çekiliyor 
</HEADLINE>
<TEXT>

     Merck Sharp Dohme İlaçları Limited Şirketi Genel Müdürü Kevin Ali, ''Biz, gönüllü bir şekilde Vioxx'u bugünden itibaren tüm dünyadaki pazarlardan çekiyoruz'' dedi. 
     Kevin Ali, Ceylan Intercontinental Otel'de yaptığı basın toplantısında, 80'den fazla ülkede satılan Vioxx ilacının tüm dünyada pazardan çekildiğini söyledi. 
     Ali, ilacın kalın bağırsak kolon poliplerinin tedavisinde etkisinin incelendiği 3 yıllık bir araştırmanın sonuçlarının ellerine ulaştığını ifade ederek, yaklaşık 2 bin 600 hastanın katıldığı araştırmada Vioxx'un bu polipler üzerinde etkili olduğunun belirlendiğini anlattı. 
     İlk 18 aylık verilere göre Vioxx ve plasebo ilaç görünümlü etkisiz madde verilen deneklerde kalp krizi veya inme riski açısından herhangi bir fark görülmediğini dile getiren Ali, ancak 18 ayın üzerinde ilacı kullanan hastalarda kardiyovasküler rahatsızlık riskinin artış gösterdiğini kaydetti. ''Biz, gönüllü bir şekilde Vioxx'u bugünden itibaren tüm dünyadaki pazarlardan çekiyoruz'' diyen Kevin Ali, bunun hastalar için alınacak en iyi karar olduğunu söyledi. 
     İlacı, prospektüsüne yeni bilgilerin eklenmesiyle satmaya devam edebileceklerini ifade eden Ali, ancak bu ilaca alternatif başka tedavilerin de bulunduğunu, firmanın etik değerleri ve sorumluluk bilinciyle Vioxx'u pazardan çekme kararını aldıklarını vurguladı. 
     Kevin Ali, ilacı kullanan hastaların doktorlarına alternatif tedaviler konusunda danışmalarını önerdiklerini de sözlerine ekledi. 
     
     SORULARI YANITLADI 
     Soruları da yanıtlayan Ali, 1998 yılından bu yana dünyada pazara sunulan ilacın 2003 yılında 2,5 milyar dolarlık bir ciroya sahip olduğunu belirterek, firma için önemli bir gelir kaynağı olan ürünün pazardan çekilmesinin kendileri için zor bir karar olduğunu kaydetti. 
     Ali, ilacın Türkiye'de 1999 yılında pazara sunulduğunu, ilacın kardiyovasküler rahatsızlıklara neden olduğu konusunda Türkiye'den bir şikayet almadıklarını söyledi. 
     Bir soru üzerine de Ali, araştırmada, 18 ayın üzerinde Vioxx kullanan hastaların yüzde 1.5'inde, plasebo kullananların ise yüzde 0.75'inde kardiyovasküler rahatsızlık belirlendiğini, bunun çok yüksek bir fark olmamasına karşın ilacı pazardan çekmeyi daha doğru bulduklarını bildirdi. 
     
</TEXT>
</DOC>
