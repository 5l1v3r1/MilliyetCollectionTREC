<DOC>
<DOCNO> 266740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/spor/axspo01.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Takım değil camia beni üzüyor 
</HEADLINE>
<TEXT>


Beşiktaş Başkanı, futbolun sürprizler oyunu olduğunu, kaybedilen puanları telafi edebileceklerini söyledi, "Ancak azınlık bir grup bizi bölmek istiyor. Bunlara izin vermeyeceğim. Gerekirse tek tek isimlerini açıklayacağım" dedi 

ÖZEL RÖPORTAJ BİLAL MEŞE 


SEZONA büyük umutlarla giren, flaş transferlerle tüm dikkatleri üzerine toplayan Beşiktaş, ilk üç hafta da hiç de beklemediği bir tablo ile karşı karşıya kaldı. Her kötü sonuçtan sonra sessiz kalmayı tercih eden, futbolculara sürekli destek veren Başkan Yıldırım Demirören, suskunluğunu Milliyet için bozdu, bomba etkisi yaratacak açıklamalar yaptı. 

'Güçleri yetmeyecek' 
"BU yönetim 2.5 yıllığına seçildi. Neticede bir yarıştı ve biz kazandık. Ancak seçim geride kaldı. Biz, kimseyi dışlamadık, herkese dostluk elimizi uzattık. Kapalı kapılar ardında dedikodu yaparak kimse bir yere varamaz. Daha önce de dediğim gibi bu çığırtkanların sayısı yüzü bile bulmuyor. Fakat içlerinde takım mağlup olunca sevinç naraları atacak olanlar bile var. Onlara mesajım şu Bu azınlığın gücü, camiayı bölmeye yetmez. Ben burada olduğum sürece buna izin vermem. Geçmişte de vardılar, şimdi de varlar. Hep aynı tipler, aynı isimler. Camiadaki herkes onları çok iyi biliyor. Unuttukları bir şey var burası Beşiktaş ve bu takım hepimizin." 

'Dünyanın sonu değil' 
"FUTBOL sürprizler oyunudur. Bazen hesaplarınız terse dönebiliyor. Kaybedilen puanlara bizler de üzülüyoruz, futbolcular da, hoca da. Ancak yedi puan kaybetmek, dünyanın sonu değil. Beni asıl üzen, camianın her geçen gün bölünmesi. Göreve gelirken en büyük hedefim camiayı birleştirmek, barış ve huzuru getirmekti. Ne var ki biz camiayı birleştirelim diye çırpınırken, sayısı yüzü bulmayan bir topluluk camiayı bölmek için ellerinden geleni yapıyor. Aslında bunu yapanların sayısı ve adları da belli. Gerektiği an, camiayı bölmek isteyen bu kişilerin isimlerini açıklamaktan kaçınmayacağım. Şu an gerçekten de Beşiktaş'ta çok üzücü bir tablo yaşanıyor. Düşünün bir kere Beşiktaş'ın rakibinde oynayan bir futbolcu bile aranabiliyor. Bu nasıl Beşiktaşlılık Bu konuda kaset olduğu söyleniyor, dinlemek bile istemiyorum." 

'Asla bencil olmadım' 
"ŞUNU herkes bilmeli bizler aynı geminin insanlarıyız. Beşiktaş'ın başarılı olması, camianın başarısı olarak algılanmalı. Ben, Beşiktaş'ın başkanıyım. Beni sevmelerini bir kenara bırakın, ama bu makama herkes saygı duymalı. Başarıyı camia olarak hep birlikte yakalamalıyız. Bugün ben varım, yarın bir başkası olacak. Önemli olan Beşiktaş'tır, bu büyük camianın başarısıdır. Asla bencil olmadım, paylaşımcıyım. Beşiktaş'ın başarısı bizim değil, camianın başarısı olacak. Bu çorbada biraz tuzumuz olursa, biz de mutlu olacağız. Bizler Beşiktaş'a hizmet için, Beşiktaş'ı başarıya taşımak için buradayız. 

'Cebimden para harcamadım' 
"PARASAL konulara girmek istemiyorum. Çünkü mali konular, Divan'da ya da Mali Kongre'de tartışılır. Transferde astronomik rakamlar harcadığımız iddia ediliyor. Ne kadar harcadığımız ortada, gizli kapaklı hiç bir şeyimiz yok. Bütçede sorun çıkarmayacak şekilde transfer yaptık, ayağımızı yorganımıza göre uzattık, dengeleri alt üst etmeyecek bir politika izledik. Cebimden para harcamadım, ancak Beşiktaş'ın ihtiyacı olursa ki şu aşamada yok çıkarır, veririm." 

'2.5 yıl buradayız' 
"ALINAN sonuçlar bir tarafa, Del Bosque takımın genel havasından çok memnun. Çok umutlu bakıyor geleceğe. Takviye istemiyor. Sistem değişti, oyuncu değişti, bu nedenle her yönümüzle oturmuş bir ekip değiliz. Yaşanan tek sıkıntı bu sadece. Ancak biz geleceğe umutla bakıyoruz. Camia içinde bazı dedikodular var, 'böyle devam ederse seçim olabilir' diye. Bu tür iddialara gülerek bakıyor ve ciddiye almıyorum. Biz, 2.5 yıl buradayız. Çünkü Beşiktaş zaten bir kaostan yeni çıktı, ikinci bir kaosu yaşamak lüksümüz yok. Beşiktaş'ta muhalefet yok, olamaz. Seçim biter, camia kenetlenir, herkes taşın altına elini koyar ve Beşiktaş'ın başarısı için çalışır. Beşiktaş ananeleriyle farklı bir kulüptür. Bir kaç çatlak ses, bu gelenekleri değiştiremez. Ben değiştirtmem." 

Carew müjdesi 

AYAĞINDAKİ nasırı yaktırdığı için Denizli maçında forma giyemeyen John Carew dün Kocaeli'de yapılan idmana katıldı. Takım arkadaşları ile birlikte çalışan Norveçli oyuncunun pazar günkü maçta forma giyebileceği belirtildi. Sağlık ekibi Carew'in ayağındaki yaranın beklenenden de hızlı iyileştiğini açıkladılar. 

İsmetpaşa provası 

ORHAN YILDIRIM 

GAZİANTEPSPOR ile pazar günü yapacağı maçın hazırlıklarını sürdüren Beşiktaş, maçın yapılacağı İzmit İsmetpaşa Stadı'nda çalıştı. 1.5 saat süren antrenmana, sakat olan Juanfran, Tayfun ve Tayfur katılmadı. İdman sonrası bir grup taraftar, Teknik Direktör Del Bosque ile bazı futbolculardan imza aldı, baklava ikram etti. 
BEŞİKTAŞ forması altında ilk kez eski takımına karşı oynaması beklenen İbrahim Toraman ise iddialı konuştu. Genç oyuncu, Gaziantep'in güçlü bir ekip olduğunu belirtti, "Kazanmaktan başka çaremiz yok. İzmit'te evimizde gibi oynayıp, kazanacağız. Puan kaybına tahammülümüz yok" ifadelerini kullandı. 


</TEXT>
</DOC>
