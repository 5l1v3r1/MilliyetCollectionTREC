<DOC>
<DOCNO> 266569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko27.html </URL>
<DATE> 2004/08/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
MÜSİAD Başkanı Bolat İkinci yılda reform çabaları azaldı 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ömer Bolat, makro ekonomide olumlu gelişmeler olmasına karşın Küçük ve Ortaboy İşletmeler KOBİ ile vatandaşların ekonomik sıkıntılarının devam ettiğini söyledi. 
     Bolat, MÜSİAD Gaziantep Şubesinde düzenlediği basın toplantısında, ihracatın artması, büyüme hızındaki artış, sanayide kapasite kullanımının artması gibi olumlu gelişmelerin yaşandığı Türk ekonomisinde henüz istenilen başarının elde edilemediğine dikkat çekti. 
     Türk ekonomisinin 2004 yılının ilk 6 ayında 10 milyar dolar cari açık verdiğini, özellikle emek yoğun sektörlerde beklenilen canlanmanın sağlanamadığını ifade eden Bolat, şöyle dedi 
     ''Türk ekonomisinde hayati öneme sahip olan tekstil, inşaat ve gıda sektöründe henüz istenilen gelişme sağlanamadığı gibi durgunluk işareti de var. Bu sektörler, işsizliğin azaltılması ve ülkeye döviz kazandırması açısından son derece önemli. Ekonomide, gerçek anlamda gelişme sağlanması için bu sektörlerin gelişmesi gerekir.'' Makro ekonomide ikili bir yapı olduğunu, asıl önemli olanın reel sektörün önünün açılabilmesi olduğunu kaydeden Bolat, şunları söyledi 
     ''Reel sektör, üreterek, ihracat yaparak, ekonominin büyümesini sağlayarak, ekonomik kalkınmaya gerçek anlamda katkı sağlayan bir yapıya sahip. Ancak bir de statükocu bir rant sektörü var. Bu sektör, faizleri nasıl arttırabiliriz diye düşünüp, adeta ülkede kriz çıkmasından menfaat sağlamayı hedefliyor. Merkez Bankası'nın yüksek faiz politikası da bu kesime yardımcı oluyor. Merkez Bankası, cari açığı düşürmek için faizleri arttırmayı düşünüyor. 
     Türk ekonomisi yüksek faizlerle istenilen kalkınmayı sağlayamaz. Faizler düşürülmeli, sosyal güvenlik ve bürokrasi alanında reform yapılmalıdır. Bu arada, dövizin de dengelenmesi gerekir. Ekonominin ihtiyacı budur.'' 
     
     REFORMLAR DEVAM ETMELİ 
     Hükümetin, ekonomik alandaki reform çabalarına devam etmesi gerektiğinin altını çizen Bolat, şu görüşleri dile getirdi 
     ''Hükümet, birinci yılında ekonomik alandaki reform çabalarında iyiydi. Ancak, ikinci yılda bu alandaki çabaların biraz yavaşlamış olduğunu görüyoruz. Hükümet, ekonomik, sosyal ve siyasal alanda reform çabalarını ikinci yılda da sürdürmelidir. Ekonomide, hala yapısal reformlara ihtiyaç var. Reel sektörün önünün açılıp, istihdam sorununun çözüme kavuşturulması için KOBİ'lerin daha fazla desteklenmesi gerekir. 
     Bu arada, ihracatta çok önemli bir pazar olan Irak'ta, pazar payını arttırmak için güvenlik koridoru oluşturulmalıdır. 2004 yılının 7 aylık döneminde Irak'a yapılan ihracat 1.1 milyar dolara ulaştı. Bu rakamın, yıl sonunda 1.5 milyar dolara çıkmasını tahmin ediyoruz. Bu önemli bir rakam, Irak'a ticaretin daha da geliştirilmesi için bu ülkede iş yapan insanların güvenliklerinin daha iyi bir şekilde sağlanması gerekir.'' AB'ye tam üyelik ve bireysel özgürlük konularının da önemli olduğuna işaret eden Bolat, şöyle devam etti 
     ''Avrupa Birliği Türkiye için çok önemli. Uzun yıllardan beri Türkiye, tam üyelik için mücadele veriyor. Ancak, gördüğümüz kadarı ile AB, Türkiye'nin üyeliği konusunda çok da istekli davranmıyor. Ancak, bu konuda Türkiye, üyelik için müzakere tarihinin verileceği tarih olan Aralık ayına kilitlenmemeli. 
     Bu arada, Türk Ceza Kanunu'nda kapsamlı bir değişiklik yapılması gündemde. Burada, bireysel özgürlükleri kısıtlayacak bazı değişikliklerin gündeme gelmesi bekleniyor. Biz, özgürlüklerin daraltılmamasını, aksine daha da genişletilmesini istiyoruz.'' 
     
</TEXT>
</DOC>
