<DOC>
<DOCNO> 261724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun18.html </URL>
<DATE> 2004/08/09/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Darfur'da kriz sürüyor, 5 bin kişi öldü... 
</HEADLINE>
<TEXT>

     Afrika Birliği'nin, bugün Sudan'ın batısındaki Darfur'a barış gücü göndermeyi görüşeceği bildirildi. 
     Afrika Birliği Barış ve Güvenlik Bölümü Başkanı Sam Ibok, ''Afrika Birliği Barış ve Güvenlik Konseyi, yaklaşık 2 bin kişiden oluşması planlanan barış gücünün Darfur'a konuşlanması konusunu bugün yapacağı toplantıda görüşecek'' dedi. 
     Ibok, ''Bugün bir karara varmayı umut ediyoruz. Bu plan hakkında Sudan hükümetini resmen bilgilendirmedik, bugün alacağımız karara bağlı olarak bunu yapacağız'' diye konuştu. 
     Sam Ibok, Hartum rejiminin ''Bir Afrika gücüne değil, batılı ülkelerin ve ABD'nin göndereceği güce karşı olduğunu'' da belirtti. 
     Afrika Birliği toplantısında, Darfur'da bulunan yaklaşık 120 kişiden oluşan ateşkesi denetleme heyetinin korunması için 15 Ağustos'tan önce buraya konuşlanması beklenen 300 kişiden oluşan bir gücün, barış gücüne dönüştürülüp dönüştürülmeyeceği konusunda karar alınacağı kaydedildi. 
     BM Güvenlik Konseyi, Hartum'un, özellikle Darfur'daki hükümet yanlısı Arap Cancavid milislerini silahsızlandırmasını ve kovuşturmasını sağlayarak bölgede durumu kontrol altına almasını, 30 gün içinde bu talepleri yerine getirmemesi halinde yaptırıma denk tedbirler alınacağını belirten bir kararı kabul etmişti. 
     Bu arada, Sudan Dışişleri Bakanı Mustafa Osman İsmail, Darfur'daki krizde, 486'sı polis olmak üzere toplam 5 bin kişinin öldüğünü iddia etti. 
     İsmail, Mısır'ın başkenti Kahire'de düzenlediği basın toplantısında, insani yardım örgütleri ve BM tarafından açıklanan ölü sayısının doğru olmadığını belirterek, ''Sayıları verenler, ölenlerin isimlerini açıklamalı ve mezarlarını göstermeli'' diye konuştu. 
     BM tarafından, iç savaştan dolayı ''dünyadaki en kötü insani krizin olduğu yer'' olarak gösterilen Darfur'da, hükümet yanlılarıyla bölgedeki iki isyancı grup arasında çıkan çatışmalarda, 2003 yılından bu yana 30 bin ila 50 bin arasında kişinin ölmüş olabileceği belirtiliyor. 
     
</TEXT>
</DOC>
