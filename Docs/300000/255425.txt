<DOC>
<DOCNO> 255425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonspo08.html </URL>
<DATE> 2004/07/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş son yabancı için Del Bosque'nin kararını bekliyor 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, yapacakları son yabancı transferi için teknik direktör Vicente Del Bosque'nin görüşünü beklediklerini söyledi. 
     Oktay, Carew'in transferinde olduğu gibi ellerinde 4-5 alternatifin olduğunu belirterek, ''Hem orta saha, hem de sol kanat için görüştüğümüz futbolcular var. Hocamız kararını verdikten sonra, bu transferi gerçekleştirip, yabancı transferine noktayı koyacağız'' diye konuştu. 
     Takıma Türk futbolcu alıp almayacakları ile ilgili bir soruya Oktay, ''Beşiktaş'ta transfer bitmez. Yabancı transferine kontenjanımızı doldurduğu için noktayı koyacağız. Hocamızın ihtiyaç duyması halinde Türk futbolcu alabiliriz'' diye yanıt verdi. 
     Oktay, yeni transfer Carew'in bu akşam takımın kampına katılacağını ve yarından itibaren de takımla birlikte çalışmalara başlayacağını ifade etti. 
     Bu arada Oktay ve Carew, BJK Plaza'daki Vogue Restoran'da birlikte yemek yedi. 
     
</TEXT>
</DOC>
