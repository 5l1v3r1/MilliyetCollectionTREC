<DOC>
<DOCNO> 278849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/yazar/civaoglu.html </URL>
<DATE> 2004/10/10/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Nazar 
</HEADLINE>
<TEXT>


Boş tuvalleri yan yana sıralayıp 3 - 5 gün karşılarında oturmak... Duygularını, heyecanlarını, insanlık ve dünya için özlemlerini düşünmek, onları hayallerinde boş tuvallere yansımış gibi görmek. 
Sonra...Tuvallerin birinde resme başlamak. İlk renk, birkaç altın varak...Altın, güneşin rengi. Işığın tüm renklerinin kaynağı. 
Yaşamın hayat suyu olan enerjinin rengi. 
Altın varakla başlayan resim, diğer renkleri çekiyor. 
Ardından diğer renkler uçuşuyor tuvale. 
İşte Günseli Kato'nun bir resim sergisinin oluşum öyküsü böyle. 

Sakınmak 
Bu kez serginin adı "sakınmak..." 
Tüm değerlerimizin ve sevgilerimizin "nazara" karşı korunmasını konu almış. 
Günseli Kato'nun özgün resim üslubunda hep var olan altın varaklar, bazen ona eşlik eden beyaz gümüş parlaklığı... 
Ve bu kez, "kem gözlere" karşı nazar boncuğu motifleri. 
Osmanlı döneminin nazar boncukları yeşildi. Eski Çin'de de öyle. 
Avrupa ve Hindistan'da ise maviydi. 
Türkiye de zamanla mavi boncuğa geçti. 
Çünkü mavi, su rengi. 
Su, bütün kötülükleri alır götürür... 
Temizler. 
Kato'nun tuvallerinde maviler, kötülükleri temizliyor. 
Mavi, yeşil gözler kötülükleri kovuyor. 
"Elin de gözü vardır" derler. 
Dokunmak, hissetmektir, sevmektir ya... 
El, görür de... 
Kato'nun tuvallerinde göz motifli eller var. 

Mabette 
Onun sergilerinde ve tablolarının, heykellerinin, sütunlarının, başlarının arasında gezindiğim atölyesinde, kendimi bilmediğim bir dinin, gizemli tapınağında bir derviş gibi hissederim. 
Bu son sergiden çıkarken de öyle duygularla yüklüydüm. 
Nazara gelmemesi için sakındığım ne çok değer olduğunu düşündüm. 
Sizlerin de öyle değil mi 
Bir düşünün. 

Serdar'ın bakışları 
Oradan Serdar Turgut'a gittim. Bir süre önce beyin damarlarında anevrizma nedeniyle ansızın hastaneye kaldırılan Serdar Turgut, yoğun bakımdan çıkmış. 
Yatağındaydı. 
Sevgili eşi başucundaydı. 
Onu iyi gördüm. 
İnşallah kısa zamanda gazetedeki sütununa, evine ve arkadaşlarının arasına dönecek. 
Genç yaşta en okunan yazarlardan biri olmak... 
Sonra, büyük bir gazetenin genel yayın yönetmenliğine getirilmek. 
Candan ve güzel bir eşe, sıcak bir aileye sahip olmak. 
İşte nazara çağrı 
Genel Yayın Yönetmenliği görevine başladığı ilk gün, ellerini yıkamak için girdiği tuvalette fenalaşarak yere yıkılıyor. 
Hastanede teşhis "beyin kanaması..." Beynine "nazar" mı 
Gerçekten... 
"Nazar" değilse nedir 

Kadının önsözü var 
Duygu Asena'ya ne demeli 
Güzel, zeki bir kadın... 
Türkiye'de "kadın dosyasının önsözü..." 
Kitapları ile kişiliği örtüşen az yazardan biri. 
Baş ağrıları nedeniyle bir gün beyin MR'ı çektiriyor ve "o" cevap geliyor. 
Peki, bu da "nazar" değil, nedir 

Elektrik yüklemesi 
Nazar için söylenenler hurafe görünebilir. 
"Pozitivist" Çetin Altan'a göre "Kötü nazarlar, müthiş bir elektrik yüklemesidir. Odaklandığı noktayı çökertebilir." 
Yıllar önce, Çeşme sahillerinde rakı içerken "nazar teorilerini" ne güzel de anlatmıştı. 
Belki bu "nazar bilinci" onu kem gözlere karşı bağışıklı yapmış olmalı. 
Günseli'ye önerim Serdar ve Duygu'ya birer "sakınmak" tablosu yapması. Bir de kendisine... 
Serdar ve Duygu'ya acil şifa ve tüm diğer değerlerimizin de "nazara" gelmemeleri dileğiyle. 
........ 
Son söz Yazının başına dönelim. 
Yaşamın bir yerinde frene basabiliriz. 
Saplantı ve zorunluklardan arınmış o bembeyaz tuvale, hayallerimizi yansıtarak her şeye yeniden başlayabiliriz. 
Harikulade renklerle, yaşamımızı bir sanat güzelliğine dönüştürebiliriz. 



</TEXT>
</DOC>
