<DOC>
<DOCNO> 256375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/ekonomi/eko02.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vodafone, Şener'e 'baskın sunum' yapmış 
</HEADLINE>
<TEXT>


SEÇKİN ÜREY Ankara 

Geçtiğimiz çarşamba günü, Telsim konusunda İngiliz telekom şirketi Vodafone yetkilileri ile bir görüşme yapan Başbakan Yardımcısı Abdüllatif Şener'in, görüşme öncesinde, gelenlerin Vodafone yetkilileri olduğunu bilmediği, görüşmede Vodafone'un, Şener'e beklemediği altı sayfayık bir sunum yaptığı öğrenildi. 
Vodafone ile yaptığı görüşmeyle ilgili soruları yanıtlayan Şener, "Benden randevuyu büyük bir işadamımız istedi. Geldikleri ana kadar Vodafone'dan olduklarını bilmiyordum. Sunuma yapmak istediklerini söylediler. Telsim'le ilgileniyorlar. Sektöründe dünyanın ikinci büyük şirketiymiş. Alanında büyük bir şirket" diye konuştu. 
Şener, Telsim'in Motorola ve Nokia'ya olan borcuyla ilgili çalışmaların devam ettiğini belirtti. Yaklaşık 3 milyar dolarlık borç için TMSF'nin iki şirketle görüşmelerde bulunduğunu kaydeden Şener, şirketlerin satışının hukuk süreci ile birlikte yürüdüğünü söyledi. TMSF, yaptığı açıklamalarda, Telsim'le Deutsche Telekom, İsraili Telecom ve Koç - Sabancı gibi firmaların ilgilendiğini bildirmişti. 


</TEXT>
</DOC>
