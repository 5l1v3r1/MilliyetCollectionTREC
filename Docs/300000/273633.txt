<DOC>
<DOCNO> 273633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko15.html </URL>
<DATE> 2004/09/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İMKB Başkanı Birsen Yılsonuna kadar 20 şirket halka açılacak 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, yıl sonuna kadar toplam 20 civarında şirketin halka açılacağını öngördüklerini söyledi. 
     Türkiye Genç İşadamları Derneği TÜGİAD tarafından, aile şirketlerinin kurumsallaşması ve halka açılmaları konusunda 10 ilde yapılacak ve İMKB ile illerin sanayi ve ticaret odalarının desteklediği seminerlere ilişkin bir basın toplantısı düzenlendi. 
     Birsen, toplantıda yaptığı konuşmada, iletişim teknolojilerine uyum çalışmaları, şirket birleşmeleri ve kurumsallaşmanın günümüz ekonomilerinde önemli 3 trend olduğunu, kurumsallaşmanın, global ve acımasız rekabetin devam ettiği dünyada daha da önem kazandığını ifade etti. 
     Osman Birsen, bir gazetecinin Borsa'ya getirilen yeni kotasyon şartlarına ilişkin sorusu üzerine, işletmelerin Borsa'da yer alması için belli bir zaman gerektiğini, Borsa'nın daha çok büyük ve kurumsallaşmada son aşamaya gelmiş şirketlerin yer aldığı bir topluluk olduğunu söyledi. 
     Bu yıl şimdiye kadar 10 şirketin halka açıldığını belirten Birsen, yıl sonuna kadar 20 civarında şirketin halka açılacağını öngördüklerini kaydetti. 
     Borsa'ya katılımlar ve arz yönünün gelişmesinin, bir şekliyle talep yönünün gelişimiyle paralel olmasında yarar bulunduğunu dile getiren Birsen, ''Bu, dengeli bir Borsa yapısı içinde herkesin daha rahatlıkla kabul edebileceği sonuçları görmemiz açısından önemli. Borsa'da arz yönünün veya talep yönünün çok hızlı gelişimi açısından fazla ihtiraslı olmamak lazım. Denge içinde bir gelişim herkes için müspet sonuçlar yaratacaktır'' diye konuştu. 
     İMKB'nin daha çok üst grubu temsil eden bir Borsa yapısında olduğunu, KOBİ'ler için KOBİ Borsası şeklinde farklı bir çözüm yolu bulunduğunu anımsatan Birsen, şunları kaydetti 
     ''Birincil Ulusal Pazar koşullarını daha ağırlaştırmakla beraber, bu şartları taşımayan diğer şirketler açısından koyduğumuz tüm kuralları kaldırdık. Yani Ulusal Pazar'a girmeyenlerin hepsinin, hiçbir sınır görmeksizin tek isteklerinin bizim tarafımızdan kabul edilebileceği şartlar içinde İkinci Ulusal Pazar'da yer almasını temin edecek düzenlemeyi yaptık. Bu düzenlemeyi biz yeni yapmadık. Düzenlemeden kriz şartlarında yararlanılamayacağını biliyorduk. Bir şekilde altyapımızı bugünün ihtiyaçlarını karşılayacak hale getirdik. Önümüzdeki dönemde burada ciddi katılımları göreceğiz.'' 
     
     EĞİTİM SEMİNERLERİ 
     TÜGİAD Yönetim Kurulu Başkanı Murat Saraylı ise Türkiye'de büyük bir çoğunluğu oluşturan aile şirketlerinin kurumsallaşmayla ilgili yapılanmasını tamamlaması ve doğru kaynaklara doğru şekilde ulaşabilmesi için 10 ilde eğitim seminerleri düzenleyecek bir proje geliştirdiklerini söyledi. 
     Saraylı, 10 ilin ardından seminerlerin ihtiyaç duyulan illerde de gerçekleştirilebileceğini ve toplam 18 ayda 20 ilde bu seminerleri tamamlamayı öngördüklerini belirtti. 
     ''Aile Şirketlerinde Yönetim, Kurumsallaşma ve Halka Açılma'' konulu seminerlerin ilki, yarın Bursa'da yapılacak. 
     Seminerler her ay bir ilde olmak üzere İstanbul, Konya, Kayseri, Gaziantep, İzmir, Antalya, Ankara, Erzurum ve Kocaeli'de gerçekleştirilecek. 
     
</TEXT>
</DOC>
