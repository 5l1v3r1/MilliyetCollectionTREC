<DOC>
<DOCNO> 299220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo34.html </URL>
<DATE> 2004/12/20/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Gaziantepspor'da Türkiye Kupası maçı hazırlıkları başladı... 
</HEADLINE>
<TEXT>

     Gençlerbirliği maçını kazanarak ilk yarıyı galibiyetle tamamlamayı başaran Gaziantepspor, Türkiye Kupası'ndaki Adıyamanspor maçının hazırlıklarına başladı. 
     Teknik direktör Nurullah Sağlam yönetiminde Celal Doğan Tesisleri'nde hazırlıklara başlayan kırmızı-siyahlı ekip, Adıyamanspor maçını kazanıp, kupada yoluna devam etmek istiyor. 
     Hırslı ve istekli çalışan kırmızı-siyahlı ekipte, eşinin doğumu için Bulgaristan'a giden Lazarov dışında eksik futbolcu bulunmuyor. 
     Nurullah Sağlam, yaptığı açıklamada, ligi unuttuklarını ve tüm dikkatlerini Türkiye Kupası maçında yapacakları Adıyamanspor maçına yönelttiklerini söyledi. 
     Hedeflerinin, Adıyamanspor'u yenip Türkiye Kupası'na bir adım yaklaşmak olduğunu ifade eden Sağlam, ''Takım olarak Türkiye Kupası'nı önemsiyor ve bu kupayı kazanmak istiyoruz. Bizim hedefimiz hem ligde başarılı olabilmek, hem de UEFA Kupası'na katılabilmek. UEFA Kupası'na katılabilmenin bir yolu da Türkiye Kupası'nı kazanabilmek. Bunu gerçekleştirmek için sonuna kadar mücadele edeceğiz'' diye konuştu. 
     Gaziantepspor'da, Adıyamanspor maçının ardından futbolculara 2 Ocak'a dek izin verilecek. Futbolcular, ikinci yarıya Antalya ve Mısır'da yapacağı 2 ayrı kamp çalışmasıyla hazırlanacak. 
     
</TEXT>
</DOC>
