<DOC>
<DOCNO> 258852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonyas03.html </URL>
<DATE> 2004/07/28/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Halle Berry, ''kedi kadın'' rolüne ısınmak için evine kedi almış 
</HEADLINE>
<TEXT>

     ''Catwoman-Kedi Kadın'' adlı filme ismini veren karakteri canlandıran Halle Berry, rolüne ısınmak için barınaktan evine kedi aldığını ve ''Play-doh'' adını verdiği kedinin hareketlerini 24 saat incelediğini açıkladı. 
     CNN'in internet sitesi, ünlü yıldızın Associated Press'e verdiği röportajı yayınladı. Hakkında kötü eleştiriler yapılan filmini beğendiğini dile getiren Berry, filmden en büyük kazanımının da ''Play-doh'' adlı kedi olduğunu söyledi. 
     ''Eskiden köpekleri severdim ve hayatım boyunca da köpeğim oldu. Ama bu filmle kedilere saygı göstermeyi ve sevmeyi öğrendim'' diyen Berry, araştırmasına yapımcıların filmin bir sahnesinde yer alması için barınaktan aldığı 60 kediden birini eve alarak başladığını belirtti. 
     Uzun tüylü sevimli erkek kedinin hareketlerini 24 saat boyunca incelediğini anlatan Berry, ''Ona bir haftada aşık oldum ve şimdi kedi seven bir insanım. Artık kedim olmadan yaşamayı düşünemiyorum'' dedi. 
     Kedileri gizemli, güzel ve görkemli bulduğunu, ancak bugüne kadar çevresinde hep onlara karşı alerjisi olanlar olduğu için yaklaşamadığını ifade eden oyuncu, yeni dostluğunu, ''Şimdi bir kediyle yaşıyorum ve ona sahip olmak çok güzel'' sözleriyle anlattı. 
     
     ''OSCAR LANETİNE İNANMIYORUM'' 

     ''Monster's Ball'' filmiyle Oscar kazandıktan sonra sinemada başka çıkış yapamadığı yönünde haberler yer aldığını hatırlatan Berry, Oscar kazananların sinema kariyerinin yokolduğu yönündeki yaygın inanışı tanımlayan ''Oscar lanetine'' inanmadığını vurguladı. 
     Ajandasında pekçok önemli projenin bulunduğunu ve Oscar laneti yaşamadığını dile getiren oyuncu, ''Oscar kazanmak benim kariyerim için bir başlangıçtı. Yapmak istediklerimin yolunu açtı'' dedi. 
     ''Kedi Kadın''ı çok güzel bir yaz filmi olarak tanımlayan Berry, ''Bu çok güzel bir yaz filmi. Eğlenceli bir yapım. Kan yok, cinsellik yok, şiddet yok. Tam çocuklara göre'' sözleriyle filmi özellikle çocuklara önerdi. 
     ''Kedi Kadın'' karakterini daha önce 1960 yılında Eartha Kitt, 1966'da Julie Newmar ve son olarak da 1992 yapımı ''Batman Dönüyor-Batman Returns'' adlı filminde ünlü aktris Michelle Pfeiffer canlandırmıştı. 
     
</TEXT>
</DOC>
