<DOC>
<DOCNO> 274214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun19.html </URL>
<DATE> 2004/09/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Frankfurter Allgemeine gazetesi Adalet Bakanı Çiçek'i tanıttı 
</HEADLINE>
<TEXT>

     Evren Aydemir bildiriyor 

Alman Frankfurter Allgemeine gazetesi, Adalet Bakanı ve hükümet sözcüsü Cemil Çiçek'i tanıttı. 
     ''Hükümet Sözcüsü'' başlığıyla verilen haberde, bakan Çiçek'in, Başbakan Recep Tayyip Erdoğan ve Dışişleri Bakanı Abdullah Gül ile çok başarılı bir üçlü oluşturduğu görüşüne yer verildi. 
     Gül'ün, AB'nin Türkiye'den nasıl reformlar beklediğini her zaman bildiği, Çiçek'in bu istekleri yasalaştırdığı, Başbakan Erdoğan'ın da bu yasaları siyasi alanda hayata geçirdiği belirtilen haberde, bu üçlünün büyük başarılara imza attığı kaydedildi. 
     Çiçek'in siyasi kariyerinin de anlatıldığı haberde, kendisinin önce MHP üyesi olarak 1976 yılında Yozgat Belediye Başkanı olduğu, 1983 yılında ANAP'a geçtiği ve ANAP hükümetlerinde de bakanlık yaptığı hatırlatıldı. 
     Bakan Çiçek'in 1997 yılında Refah Partisi üyesi olduğu, daha sonra Necmettin Erbakan'la tartıştıktan sonra Gül ile partiden ayrılarak, Erdoğan ile AK Parti'yi kurdukları anlatıldı. 
     
</TEXT>
</DOC>
