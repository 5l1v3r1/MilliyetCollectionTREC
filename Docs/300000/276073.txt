<DOC>
<DOCNO> 276073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/ekonomi/eko10.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Star'da lisans devri olmaz' 
</HEADLINE>
<TEXT>



Radyo ve Televizyon Üst Kurulu RTÜK , Star TV'nin hisselerinin satışının mümkün olduğuna, ancak lisans devrinin söz konusu olmadığına karar verdi. 
Edinilen bilgiye göre, Üst Kurul dün yaptığı toplantıda, Tasarruf Mevduatı Sigorta Fonu'nun TMSF Star TV'nin satışı konusunda RTÜK'e yaptığı başvuruyu değerlendirdi. Kurul, hisse satışının kanun ve yönetmelikler açısından sakıncası bulunmadığı yolundaki görüşünü bir yazıyla TMSF'ye bildirecek. 
Bir RTÜK üyesi, karasal yayın lisansının devredilmesinin mümkün olmadığını, karasal yayın için henüz ihale açılarak lisans verilmediğini, mevcut yayınların geçici rejim içinde sürdürüldüğünü söyledi. 
Aynı üye, "İlgili yönetmeliğe göre, uydu ve kablolu yayının lisansı devredilebilir ama karasal yayında ihale yapılmadığı için karasal yayının lisans devri söz konusu değil" dedi. 


</TEXT>
</DOC>
