<DOC>
<DOCNO> 260006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonspo21.html </URL>
<DATE> 2004/08/02/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Malatyaspor, ilk maçta Beşiktaş ile karşılaşmayı avantaj olarak görüyor 
</HEADLINE>
<TEXT>

     Malatyaspor Teknik Direktörü Aykut Kocaman, ligin ilk maçında Beşiktaş ile karşılaşmayı avantaj olarak gördüğünü söyledi. 
     Aykut Kocaman, yaptığı açıklamada, Beşiktaş maçı hazırlıklarına bugün başladıklarını ve iyi bir hazırlık dönemi geçirdiklerini belirterek, sahalarında Beşiktaş'ı yenerek lige iyi bir başlangıç yapmak istediklerini kaydetti. 
     Kadroda 25 oyuncudan 13 tanesinin yeni transfer olduğunu ve kampta oturmuş bir takım görüntüsü verdiklerini ifade eden Kocaman, hazırlık maçlarında alınan sonuçların önemli olmadığını bildirdi. 
     Kocaman, şöyle konuştu 
     ''Beşiktaş maçıyla ilgili konuşmak için çok erken. Beşiktaş her zaman Türk futbolunun lokomotifi olmuş, ciddiye alınması gereken bir takım. Ligin ilk maçında Beşiktaş ile karşılaşacak olmamızı avantaj olarak görüyorum. Sahamızdaki maçı kazanmak ve lige iyi bir başlangıç yapmak istiyoruz. Hazırlıklarımızı cuma gününe kadar sürdüreceğiz.'' 
     
</TEXT>
</DOC>
