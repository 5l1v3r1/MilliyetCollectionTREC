<DOC>
<DOCNO> 263173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonspo16.html </URL>
<DATE> 2004/08/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ziya Doğan Trabzonspor, Avrupa'nın devi olabilir 
</HEADLINE>
<TEXT>

     Trabzonspor Teknik Direktörü Ziya Doğan, Avrupa Şampiyonlar Ligi'nde özellikle Dinamo Kiev maçında, futbol adına çok iyi şeyler yaptıklarını söyledi. 
     Ziya Doğan, düzenlediği basın toplantısında, 2004-2005 futbol sezonunu, Avrupa Şampiyonlar Ligi ön eleme maçları nedeniyle diğer takımlara göre çok erken açtıklarını belirterek, ''Lige diğer takımlardan biraz daha avantajlı girdik. Erken sezon açmanın, ilk yarının sonuna doğru temponun düşmesi gibi bazı sıkıntıları da var. Biz bu erken düşüşü engellemeye çalışacağız'' dedi. 
     Kayserispor maçında oyun planını sahaya iyi yansıttıklarını ifade eden Doğan, takımın yorgun olmasına karşın oyun disiplininden kopmadan oynadığını ve galibiyet aldıklarını kaydetti. 
     
     ''FUTBOLCULARIMLA GURUR DUYDUM'' 
     Avrupa Şampiyonlar Ligi'ndeki özellikle Dinamo Kiev maçında futbol adına çok iyi şeyler yaptıklarını vurgulayan Doğan, şunları söyledi 
     ''Futbolcularımla gurur duydum. Türk genci en az Avrupalılar kadar, hatta daha yetenekli. Türk futbolcuların özgüveni biraz eksik. Biraz çekingeniz ve atağa çıkmaya korkuyoruz. Devre arasındaki uyarılardan sonra futbolcularımız gerçek kişiliklerini sahaya yansıttı. 10 yıldır Avrupa Şampiyonlar Ligi'nde oynayan bir takımı çok rahat yendik. Maç sonunda üzgün olduğumu söyledim. Çünkü orada bu işi yüzde yüz bitirebilirdik. Hiçbir şansı olmadan Dinamo Kiev buraya gelebilirdi. Şimdi şansları var. Kaybedecek hiçbir şeyi olmayan takımlar daha tehlikelidir. Ayrıca teknik direktörleri değişti. Bu kan değişikliği olacaktır.'' Doğan, Gençlerbirliği ve Denizlispor'un geçen yıl Avrupa kupalarında başarılı, ligde ise başarısız olduklarını kaydederek, ''Biz bu hataya düşmek istemiyoruz. Önemli olan o maçtan sıyrılıp bu maçı oynamak. O zaman büyük takım oluyorsunuz. Yönetim, taraftar ve oyuncu, tam bir bütün olduk. Bu bütünlüğü koruyup hem ligde hem de Avrupa kupalarında başarılı olmak istiyoruz'' dedi. 
     Doğan, bir gazetecinin, Akçaabat Sebatspor Teknik Direktörü Mehmet Birinci'nin, bir takımın sık sık maç yapmasının avantaj olduğu yönündeki açıklamasını hatırlatması üzerine, ''Onun düşüncesi, saygı duyuyorum. Dinamo Kiev'i inceledik. 4-5 oyuncuyu her maçta dinlendirerek oynatıyor. Birkaç kulvarda oynayan takımlar bunu yapıyor'' diye konuştu. 
     Başka bir gazetecinin, ''Transfer konusundaki açıklamalarınız çok konuşuldu. Ziya Doğan başarısızlığı üzerine alır mı, yoksa etkenlere mi sığınır'' sorusunu ise Doğan, şöyle yanıtladı 
     ''Ziya Doğan'ı yakından tanıyanlar bu düşünceye sahip olmaz. Ama o anda duyguları öyle konuşması gerektiğine inanıyorsa konuşur. Mazeretlere sığınmak hiçbir zaman karakter yapımda yok. Birilerini suçlamak, zor duruma düşürmek adına açıklama yapmadım. Yönetim özür dilemememi bekleseydi, Ziya Doğan özür dilemez. Ama özür dilemekten daha zor duruma düştü. Sayın başkanın niyetini çok iyi biliyoruz şeklindeki açıklamaları beni çok mahçup etti. Özür dilemekten daha büyük ders verdi. Bundan sonra biraz daha dikkat edeceğim, onları zor duruma düşürmeyeceğim.'' 
     
     ''TRABZONSPOR, AVRUPA'NIN DEVİ OLABİLİR'' 
     Doğan, Trabzonspor'un Avrupa'nın devi olabileceğini de belirterek, ''Sakın Dinamo Kiev maçını kazandıktan sonra bunu söylüyorum sanmayın. Avrupalı takımlarla Türk takımlar arasında fark yok. Çok az nüanslar kaldı, bunları aşarsak neden çok büyük başarılara imza atmayalım'' dedi. 
     Bu sezon Anadolu kulüplerinin çok daha güçlü olduğunu da ifade eden Doğan, ''Denge ve Türk futbolu açısından düşündüğünüzde Anadolu takımlarının güçlenmesinden yanayım. Anadolu ne kadar güçlenirse Türk futbolu hamle yapar ve Avrupa'da oynayan takımlara katkı sağlar. Bu sene lig çok daha zor geçecek'' diye konuştu. 
     Doğan, Trabzonspor'un sistemli oynadığını, bu sistem içinde de dışarıdan gelen futbolcunun ilk başta zorlandığını kaydederek, şöyle devam etti 
     ''Thijs'in oyun yapısı bizim istediklerimizden farklı. Daha lüks oynayan, topa yakın olmaktansa topa uzak olup alan kapatan bir oyun anlayışı vardı ve ayağında sürekli yaralar çıkıyordu. Onu hazır olmadan sahaya atarsak o oyun mantığı içinde kaybolur düşüncesiyle zaman tanıdık. Ben de hazırlık döneminde pek memnun değildim. Ama kalitesinin ve kumaşının varolduğunu biliyordum. Bizimle çalıştıkça her geçen gün adaptasyonu daha iyi oluyor. Bizim oyun prensiplerimizi daha iyi anlayınca çok daha iyi olacak.'' Yattara'nın hazırlık maçlarından itibaren golcü hüviyetine büründüğünü dile getiren Doğan, ''1 gol atıp ikinci yarı düşünmüyor. Ama yıllardır belli bir alışkanlığı var, bunu bir anda yokedemiyorsun. Gol hattında golcü kimliğini geliştirmeniz lazım. İnşallah böyle devam eder'' dedi. 
     Doğan, Lee'nin takıma çabuk uyum sağlayacağını belirterek, ''Ama ne zaman oynar, onu bilemiyorum. Biraz daha çalışsın, bekleyelim'' diyerek sözlerini tamamladı. 
     
</TEXT>
</DOC>
