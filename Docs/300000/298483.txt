<DOC>
<DOCNO> 298483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/soneko14.html </URL>
<DATE> 2004/12/17/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Prof. Dr. Satman 40 değil 86 yıllık petrol rezervi var 
</HEADLINE>
<TEXT>

     Petrolün yaklaşık 40 yıl içinde tükeneceği varsayımının yanlış anlamadan kaynaklandığı, bahsedilen sürenin, petrol şirketlerinin ellerinde tuttukları 'ekonomik olarak üretilebilir' petrol rezervlerine ait olduğu bildirildi. 
     İstanbul Teknik Üniversitesi İTÜ Petrol ve Doğal Gaz Mühendisliği Bölümü Başkanı Prof. Dr. Abdurrahman Satman, AA muhabirine yaptığı açıklamada, sadece Orta Doğu bölgesinin, mevcut üretim miktarları korunduğu ve yeni keşifler yapılmadığı varsayıldığında, '86 yıl yetecek kadar' petrol rezervine sahip olduğunu söyledi. 
     Prof. Satman, konuyu değerlendirirken, her yenilenemez enerji kaynağında olduğu gibi, petrol rezervlerinin de sınırlı olduğunu söyledi. 
     Buna rağmen uzun yıllar yetecek petrol rezervleri bulunduğunu ve yeni rezervlerin yer altında keşfedilmeyi ve üretilmeyi beklediğini ifade eden Satman, gelişen teknoloji sayesinde petrolün, derin deniz diplerinde ve yer içinin karmaşık yapıda olduğu bölgelerde dahi arandığını, bulunduğunu ve üretildiğini kaydetti. 
     Prof. Dr. Abdurrahman Satman, yaygın olarak söylendiği gibi petrolün yaklaşık 40 yıl içinde tükeneceği varsayımının da yanlış anlamadan kaynaklandığına işaret ederek, bahsedilen sürenin, petrol şirketlerinin ellerinde tuttukları ekonomik olarak üretilebilir petrol rezervlerine ait olduğunu anlattı. 
     Yapılacak yeni keşiflerle artacak olan petrol rezervlerinin, yakın gelecekte üretim-tüketim dengesini sağlayacak yeterlilikte bulunduğuna dikkati çeken Satman, 2002 yılı kaynaklarına göre, bilinen rezervlerin yaklaşık üçte ikisine sahip olan Orta Doğu bölgesinin, mevcut üretim miktarları korunduğunda ve yeni keşifler yapılmadığı varsayıldığında 86 yıl yetecek kadar petrol rezervine sahip olduğunu bildirdi. 
     Sadece Kuzey Amerika'da ise bu oranın yaklaşık 13 yıl olduğunu dile getiren Satman, 2002 yılına oranla dünya petrol rezervlerinde önemli bir değişiklik yaşanmadığını söyledi. 
     Satman, dünyada yılda yaklaşık 3.5 milyar ton petrol tüketildiğini, üretimin de tüketime paralel sürdürüldüğünü kaydetti. 
     
</TEXT>
</DOC>
