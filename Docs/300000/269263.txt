<DOC>
<DOCNO> 269263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sontur24.html </URL>
<DATE> 2004/09/05/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Dikili'de zeytinlik ve makilik alanda yangın çıktı... 
</HEADLINE>
<TEXT>

     İzmir'in Dikili ve Beydağ ilçelerinde, zeytinlik ve makilik alanlarla kestane ağaçlarının bulunduğu bölgede yangın çıktı. 
     Alınan bilgiye göre, Dikili İlçesi'nde, Barışkent Sitesi yakınlarında, zeytinlik ve makilik alanda yangın çıktı. Rüzgarın da etkisiyle kısa sürede yayılan yangın, Uzunburun Köyü'ne doğru ilerledi. Zeytinlik ve makilik alanda devam ettiği bildirilen yangına, Orman Bölge Müdürlüğü'ne bağlı ekipler, karadan ve havadan müdahale etti. 
     Yangının deniz yönüne doğru ilerlediği, yerleşim yerlerini tehdit etmediği bildirildi. 
     Beydağ İlçesi Beyköy'de de kestane ağaçlarının bulunduğu bölgede başlayan yangın, rüzgarın etkisiyle ormanlık alana sıçradı. Yaklaşık 1 hektarlık alanda etkili olan yangına, Orman Bölge Müdürlüğü arozöz ve yer ekiplerinin müdahale ettiği, yangının kontrol altına alındığı belirtildi. 
     
</TEXT>
</DOC>
