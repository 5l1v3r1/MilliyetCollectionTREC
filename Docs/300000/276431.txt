<DOC>
<DOCNO> 276431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/yazar/temelkuran.html </URL>
<DATE> 2004/10/01/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Hiçbir şey yazısı 
</HEADLINE>
<TEXT>


Boş geçerdi dersler bazen. Sizin de geçmiştir. Boş dersler bazen tam da bunu istediğiniz zamana denk gelmiştir. Öyle. Bugün de bütün bir ders günü olarak diyorum, boş geçse. "Meşguliyetle iştigal" ediyoruz ya genel olarak, bugün iştigal edilmese. Genel olarak yani. Dalınsa. 
Ağır veya hafif herhangi bir düşüncede çok konaklanmadan eldeki tükenmezkalemle öndeki k ğıda, hatta gazetede sayfasına, hatta tam da bu yazının üzerine şekiller çizilse. Misal yukarıda şahsıma ait olduğu söylenen fotoğrafa bir gözlük yaparak başlasanız işe. Sonra yuvarlaklar, kareler, karelerin içine köşegenler çizilse. Hiçbir şeylerini çizsen. Artık nereden başladığını unutsan, bilmesen nereye gideceğini bu çizgilerin, bu hiçbir şey aralığı geçtikten sonra ne yapacağını düşünmeden k ğıt kalemle hercümerç olsan. 
Bugün kimse sana dokunmasa mesela. Öyle dursan. Kimse "Neyin var " diye sormasa. Çünkü insanın hiçbir şeyinin olmadığı günler de olur. Hiçbir Şey Günleri. Lodos çıktığında misal İstanbul'da, "Hiçbir Şey Günleri" ilan edilse. İzmir'de imbat esmediğinde, Ankara'da kırk ikindi bu sözcükten bir türlü emin olamadım yağmurları başlamadan önce pencere önünde oturma, boş boş bakma, boş boş durma günleri. 
Çünkü o günler aslında meşguliyetle sersemleştirilmiş aklın kendini diriltme günleri. 
Hemayar olsan içinle. İçin susmak istemişse misal bir hiçbir şey aralığında durabilsen. Ellerine baksan bir şey düşünmeden yine. Saçınla oynasan. Beynin kendi kendine düşünse, ne düşünecekse. Bir şey yapmıyorum diye de içini yemesen, canın bile sıkılmasa yani. Ne iyi. Anneannenin puf böreklerinden başlasan, "Evde un var mı acaba " sorusuna uçuşsan, mutfağa gitmişken aklın eşikte kalsa, eşik üzerine düşünsen bir parça. Eşikte olmak üzerine. Sonra eşikten zıplasan beşiğe. "Boş Beşik" diye bir film var mıydı acaba Acıklı şeylere gitse aklın. Kamyonların dikiz aynalarına asılan bebek ayakkabılarının niye seni irkilttiğini düşünsen. O sırada mahallede matkap sesi duyulsa. Türk erkeğinin matkap konusunda bir saplantısı olduğunu düşünsen. Delmekle ilgili bir saplantı. Oradan aklın "kendin yap" programlarına gitse. O programı kim sunuyordu bunu düşünsen. Böyle yani aptal aptal dursan ne iyi. Böyle geçirsen günlerden hiçbir şeyi. 

Çocuk sorusu Aklını böyle serbest bıraktığında, öyle bırakacak bir zamanı bulduğunda, günlerden bir gün hiçbir şey günü olduğunda, bırakabilirsen yani aklını öylece, göreceksin ki gitmek istediği yere gidecek fikrin. Gitmesi gereken yere. İş güç kalabalığından öteye, esas seni meşgul etmesi gereken meseleye. Akıp gidip sana o büyük soruları, eğer yeterince zamanı varsa, geri getirecek. Aklın sana olman gereken yerde misin, er ya da geç bunu soracak. Böyle zamanları bize, şahsi fikrimce, bu yüzden vermiyorlar. Bütün yıl geçiyor, hiçbir şey gününü getirmiyorlar. Böyle daldıkları zamanlar olabildiği için belki de, doğru soruları sadece ve h l çocuklar sorabiliyorlar. 



</TEXT>
</DOC>
