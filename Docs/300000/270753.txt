<DOC>
<DOCNO> 270753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur19.html </URL>
<DATE> 2004/09/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Denizsiz Ankara'da boğulma olayları... 
</HEADLINE>
<TEXT>

     Denizsiz Ankara ve çevresindeki göl, gölet, baraj ve akarsularda yılda ortalama 20'ye yakın kişi hayatını kaybediyor. 
     Ankara Büyükşehir Belediyesi İtfaiye Daire Başkanlığı'ndan alınan bilgiye göre, Başkent ve çevresinde 1998'de 11, 1999'da 12, 2000'de 22, 2001'de 20, 2002'de 26, 2003'te 23 ve bu yılın Ağustos ayı sonuna kadar 8 boğuldu. 
     İtfaiye Daire Başkanı Faruk Kurutuz, AA muhabirine konuya ilişkin yaptığı değerlendirmede, akarsuların yüzmeye müsait olmadığını, bunun dışında göl, gölet ve barajlarda sıradan insanların yüzmesinin son derece tehlikeli olduğunu bildirdi. 
     Boğulma kurbanlarının 13-20 yaşlar arasındaki yüzme veya serinleme amacıyla suya giren, çoğunlukla yüzmeyi bilmeyen ya da bildiğini sanan gençlerden oluştuğunu anlatan Kurutuz, zaman zaman balıkçılar gibi ekmeğini sudan çıkaranların da boğulduğunu ifade etti. 
     Kurutuz, iç suların dip yapılarının çamur ve sazlık olmasının yanında, genelde tatlı sulardan oluşmasının yüzmeyi bir hayli zor ve tehlikeli hale getirdiğini dile getirerek, balıkçıların misine ve ağları dipte bırakmalarının bir diğer önemli tehlike olduğunu kaydetti. 
     Faruk Kurutuz, ''Kaçan topunun peşinden giden, çorabı düşen, şakalaşan suya giriyor. Nedenler hep birbirinin benzeri. İç sularda yüzenlerin mutlaka can yeleği ya da can simidi bulundurmaları gerekli. Boğulma tehlikesindeki kişileri profesyonel olmayanların kurtarması çok zor. Bu kişilere suya girmeden demir çubuk ya da kemer gibi yardımcı araçlarla ulaşmaya çalışılması gerekli. Aksi halde, boğulanı kurtarmaya gidenin akıbeti de farklı olmayacaktır.'' Ankara İtfaiyesi, 5 kişilik eğitmen dalgıç ve 2 zodyak bottan oluşan ekibiyle Türkiye'nin her yerine ücret talep etmeksizin arama ve kurtarma hizmeti sunuyor. 
     Yaşanan boğulma olaylarında mağdur yakınlarının ''0 312 341 41 60-66'' numaralı telefonlarını aramaları durumunda bu hizmetten yararlanmaları sağlanıyor. 
     
</TEXT>
</DOC>
