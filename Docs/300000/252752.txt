<DOC>
<DOCNO> 252752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/ekonomi/aeko.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
6 aylık enflasyon yüzde 3 
</HEADLINE>
<TEXT>


Haziranda toptan eşya fiyatları yüzde 1.05, tüketici fiyatları yüzde 0.13 azaldı. Altı aylık fiyat artış oranları toptanda yüzde 8.14, tüketicide yüzde 3.05 oldu 

EKONOMİ SERVİSİ 

Haziran ayında gıda ve tarım fiyatlarındaki gerilemenin etkisiyle enflasyon oranları tüketici fiyatlarında TÜFE bir önceki aya göre yüzde 0.13, toptan eşya fiyatlarında TEFE yüzde 1.05 azaldı. Yıl sonunda yüzde 12 hedeflenen enflasyon ilk altı ayda tüketici fiyatlarında yüzde 3.05, toptan eşyada yüzde 8.14 olarak gerçekleşti. 
Hazirandaki düşüşe rağmen TEFE'deki yıllık fiyat artışı dört ay aradan sonra yeniden iki haneli oranlara yükselerek yüzde 10.53'e çıkarken, TÜFE'deki yıllık artış ise yüzde 8.9 düzeyinde kaldı. Haziran ayı itibariyle yıllık enflasyon, 2003'e göre toptan eşyada 19.09 puan, tüketici fiyatlarında ise 20.83 puan düştü. 
Haziran ayı itibariyle 12 aylık ortalamalara göre yıllık enflasyon ise toptan eşyada yüzde 13.73, tüketici fiyatlarında yüzde 16.51 olarak hesaplandı. 

Çekirdek yüzde 1.2 
Çekirdek enflasyon olarak adlandırılan özel sektör imalat sanayinde fiyat artışı ise haziran ayında yüzde 1.2 düzeyinde gerçekleşti. 
Toptan eşya fiyatlarında haziran ayında görülen yüzde 1.05'lik düşüşün, 0.45'i devlet, 1.50'si de özel sektördeki fiyat artışından kaynaklandı. Toptan eşyada fiyatlar devlet sektöründe yüzde 2 artarken, özel sektörde yüzde 2.2 azaldı. 
Toptan eşyada 1.05'lik düşüşün - 2.10'u tarım, avcılık, ormancılık ve balıkçılık sektöründen, 0.30'u madencilik ve taşocakçılığı sektöründen, 0.75'i imalat sanayii sektöründen kaynaklandı. Sektörler itibariyle haziranda tarım, avcılık, ormancılık ve balıkçılıkta yüzde 8.1 düşüş gerçekleşirken, madencilik, taşocakçılığı sektöründe yüzde 8.7, imalat sanayiinde yüzde 1.3 artış gerçekleşti. 
Yılın ilk aylarında önemli ölçüde artan tarım fiyatlarının, mayıs ayında başlayan düşüş eğiliminin haziranda da devam etmesi TEFE'de düşüşe yol açarken, tarım fiyatlarındaki düşüşün gıda fiyatlarına yansıması da TÜFE'de düşüş eğiliminin başlamasına neden oldu. 
TÜFE'de gerçekleşen yüzde 0.13'lük düşüşün ana harcama grubu itibariyle - 0.7'si gıda, içki, tütün grubundan, 0.2'si giyim ayakkabı grubundan, 0.3'ü konut grubundan, 0.1'i ulaştırma grubundan kaynaklandı. Ana harcama grupları itibariyle TÜFE'de en fazla artış yüzde 1.5 ile giyim ve ayakkabı grubunda gerçekleşirken, gıda, içki ve tütün grubunda yüzde 2.7, eğlence ve kültür grubunda yüzde 0.3 düşüş gerçekleşti. 

'Zamlar hedefi bozmaz' 
Devlet Bakanı Ali Babacan, haziran ayında çıkan enflasyon rakamının sürpriz olmadığını belirtti. Babacan, "Bundan sonra bunu daha sık göreceğiz. Eskiden yüksek enflasyon varken, bu mevsimsellikleri çok da net göremiyorduk. Şimdi düşük enflasyon döneminde özellikle tek haneli enflasyon döneminde böyle ay ay hep eksi enflasyon göreceğiz. Bundan sonraki yıllarda da göreceğiz. Bu doğal birşey. Sonuçlar bizim beklediğimiz gibi, beklediğimizden çok farklı değil" dedi. 
Akaryakıt fiyatlarına yapılan zammın yıl sonu enflasyonunu etkileyip etkilemeyeceğine ilişkin bir soru üzerinde Bakan Babacan, şu an için yüzde 12'lik hedeften sapmalarını gerektirecek hiçbir sebep bulunmadığını, yüzde 12'lik hedefin rahatlıkla ulaşılabilir bir hedef olduğunu bildirdi. 

Petrol zam şampiyonu Haziran ayının zam şampiyonu ham petrol oldu. Ham petrol fiyatları bir ayda yüzde 28.2 arttı. Haziran ayında mevsim koşullarının etkisiyle bazı sebze ve meyve ürünlerinde ise hızlı fiyat düşüşleri gözlendi. Kavunun fiyatı bir ayda yüzde 66.4, karpuzun fiyatı yüzde 64.9, patlıcanın fiyatı yüzde 61, domatesin fiyatı yüzde 52.9, taze fasulyenin fiyatı yüzde 50.2 azaldı. Kuru soğanda yüzde 49.7, dolma biberde yüzde 31.7, salatalıkta yüzde 29.7, şeftalide yüzde 28.9 oranında fiyat düşüşü yaşandı. 


</TEXT>
</DOC>
