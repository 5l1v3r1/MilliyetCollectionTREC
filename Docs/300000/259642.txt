<DOC>
<DOCNO> 259642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/guncel/axgun02.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Irak hurdaları askeri endişelendirdi 
</HEADLINE>
<TEXT>


Hatay Kırıkhan'daki hurda atölyesinde bir kenti havaya uçuracak kapasitedeki bombalardan boşaltılan 23 ton TNT kalıbı, Genelkurmay'ın dikkatinin bu bölgeye çekilmesine neden oldu 

TOLGA ŞARDAN Ankara 

ABD'nin Irak operasyonunun ardından savaş artığı hurdaların yoğunluğu bir yandan Kürt mafyasını, diğer yandan da güvenlik birimlerini harekete geçirdi. Son olarak Hatay Kırıkhan'daki bir hurdalıkta bir kenti havaya uçurabilecek kapasitedeki bombalardan ayrıştırılmış 23 ton TNT kalıbı bulundu. Genelkurmay Başkanlığı'nın hurda malzemeyle silah ve patlayıcı madde geçirilmesinden rahatsızlık duyduğu belirtildi. 

KDP, suç örgütleriyle temasta 
Kuzey Irak'taki demir ve türevlerinden oluşan hurdaların Türkiye'ye ithalatının serbest olması, bazı organize suç örgütlerinin bu alana kaymasına yol açtı. Kuzey Irak'taki Mesud Barzani liderliğindeki KDP yönetiminin de hurda ithali için Türkiye'deki şirketlerin yanı sıra, bazı organize suç örgütleriyle temasta olduğu kaydedildi. İstanbul'da gözaltına alınan Söylemez ailesinin de bir süre önce Barzani'ye yakın kişilerle bağlantı kurup hurda ithali için faaliyet gösterdiği belirtildi. 
Habur Sınır Kapısı'nda son dönemde çok miktarda patlayıcı madde ele geçirilirken, son olarak Kırıkhan'daki hurda atölyesinde bombalardan boşaltılan 23 ton TNT dikkatlerin yine bu bölgeye çekilmesine neden oldu. 

80'den al, 300'e sat 
Bir emniyet yetkilisi, "Türkiye'deki Kürt mafyasının, bölgedeki siyasi yapı nedeniyle kolaylıkla hurda ithali için çalıştıkları bilgileri alındı. Biz de çalışmalarımıza başladık" dedi. Kuzey Irak'tan kilosu 80 bin liraya alınan hurdanın Türkiye'de ilk aşamada 300 bin liraya satıldığını belirten yetkili, "İthalatın tonlarca yapılması hurda rantını da ortaya çıkıyor" dedi. 
Yetkililer, son 6 ayda hurdanın demire dönüştürüldüğü atölyelerde meydana gelen patlamalarda da 8 kişinin yaşamını yitirdiğini kaydetti. 
Kuzey Irak'tan Türkiye'ye giriş yapan hurda yüklü kamyonların silah ve mühimmat taşıma olasılığı, askeri yetkilileri de endişelendirdi. Genelkurmay'ın Habur'da daha titiz çalışma yapılması için Gümrük Müsteşarlığı'yla temasa geçtiği kaydedildi. 

TNT'ler alev almasın diye ıslatılıyor 

HATAY DHA 
TNT'ler askeri bölgede koruma altına alınırken, patlayıcıların depolandığı işyerinin sahibi Maden İşleri ve Sanatk rlar Odası Başkanı İhsan Abalı tutuklandı. TNT'lerin alev almaması için ıslatıldığı gözlendi. 
Kendisinin hurdaların ayrıştırılması işini yaptığını belirten Abalı, "Patlama olmaması için, füzelerdeki barutu boşaltıyor. Bu işlemler sonrası hurdaların şirket sahiplerine teslimatını sağlıyorum" dedi. TNT'leri satmadığını da söyleyen Abalı, "Patlayıcılarla ne yapıyorsunuz " sorusuna, "Ne yapacağımı bilmiyorum ki" diye yanıt verdi. Kırıkhan Sulh Ceza Mahkemesi, patlayıcıların Kara Kuvvetleri Komutanlığı Ordonat ve Mühimmat Birlik Depoları'na gönderilmesine karar verdi. Bu arada 6 subaydan oluşan ekip, TNT ve bombaları incelemeye başladı. 
Abalı'nın oğlu Levent Abalı ise, babasının suçsuz olduğunu öne sürerek, "Biz Ekinciler Holding'den hurdaları alıyoruz. Hurdaları çok titiz bir şekilde patlayıcılardan ayıklayarak, hurdaları aldığımız yere iade ediyoruz" dedi. Abalı, "TNT'leri çuvallara koyarak bir köşede sakladık. İmha için ne yapılacağını bilmediğimizden dokunmadık. Sürekli ıslak tuttuk. Başkalarının yaptığı gibi götürüp denize dökebilirdik. Bunu da yapmadık." diye konuştu. 


</TEXT>
</DOC>
