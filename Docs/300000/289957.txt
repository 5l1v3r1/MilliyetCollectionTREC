<DOC>
<DOCNO> 289957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonyas02.html </URL>
<DATE> 2004/11/18/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
ABD'de 100 bin çocuk ailesiz... 
</HEADLINE>
<TEXT>

     ABD'de ebeveynleri tarafından istismar ya da ihmal edilen 100 binden fazla çocuk evlat edinilmeyi bekliyor. 
     Sosyal konulardaki araştırmalarıyla tanınan Urban Institute isimli kuruluşun Cumartesi günü kutlanacak ABD Ulusal Evlatlık Edinme Günü dolayısıyla bir çok sivil toplum örgütünün desteğiyle hazırladığı raporda, ABD eyaletlerinden sadece altısının bu konuda federal düzeyde standartlara uyduğu ve evlatlık edinme prosedürlerini hızla yerine getirerek çocukları en hızlı şekilde yeni ailelelerine teslim ettiği ifade edildi. 
     Son yıllarda ABD'de evlat edinme oranında artış gözlendiği belirtilirken, başta biyolojik ebeveynlerin çocuk üzerindeki hukuki haklarının sona erdirilmesi olmak üzere 48 eyalette evlatlık edinmenin önünde ciddi sorunlar bulunduğuna dikkat çekildi. 
     Bu arada 47 eyalette evlatlık edinecek aile bulmakta güçlük çekildiği belirtilirken, özellikle yaşı büyük, arkadaş grubu oluşturmuş ya da davranış bozukluğu içinde olan çocuklara yeni ebevyen bulmakta zorlanıldığı kaydedildi. Özellikle siyah çocukların evlatlık verilmesinde güçlük yaşandığı vurgulandı. 
     Bu alanda çalışan personelin çok sık iş değiştirmesi yüzünden yeterli eğitime sahip olmayan personelle çalışılmak durumunda kalınılmasından dolayı da evlatlık edinmeye dair dosyalara hakim olmakta, mahkemelerle iletişimde ve kayıtların düzgün bir şekilde tutulmasında sorunlar yaşandığı belirtildi. 
     
</TEXT>
</DOC>
