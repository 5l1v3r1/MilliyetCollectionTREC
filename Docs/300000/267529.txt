<DOC>
<DOCNO> 267529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun13.html </URL>
<DATE> 2004/08/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Belçika'da müslüman isimlerine ayrımcılık yapılıyor mu 
</HEADLINE>
<TEXT>

     Belçika'da bazı işyerlerinde çalışan Müslümanlara, isimleri nedeniyle ayrımcılık yapıldığı iddia edildi. 
     Fransızca yayımlanan ''La Libre Belgique'' gazetesindeki haberde, bazı işyerlerinde işverenlerin Müslüman olan işçilerinin kendi isimleriyle çalışmasına engel olduğu öne sürüldü. Gazete, buna örnek olarak, ''Muhammet'' isminin işveren tarafından ''Michel'' olarak değiştirilmesini gösterdi. 
     Bu uygulamanın daha çok müşterilere telefonla servis veren işyerlerinde görüldüğü kaydedilen haberde, telefona cevap veren kişinin, Müslüman olduğunu belli eden ismini saklamak zorunda kaldığı belirtildi. 
     Gazete, isim değiştirme konusunda istatistiki bilgilerin bulunmadığını, ismini değiştirmek zorunda kalan işçilerin, işlerini kaybetme korkusu nedeniyle suskun kaldığını savundu. 
     Eşit Haklar ve Irkçılıkla Mücadele Merkezi'nin Müdür Yardımcısı Eliane Deproost, son 10 yılda konuyla ilgili 3 şikayet aldıklarını belirterek, ''Bize gelen duyumlara göre, ayrımcılık çok daha yaygın'' dedi. 
     Gazete, bazı işyerlerinde Müslümanlara yapılan ayrımcılığın göze batmaması için Hıristiyanların isimlerinin de değiştirildiğini, ancak yeni verilen isimler aynı kültürden geldiği için Hıristiyan işçileri rahatsız etmediğini kaydetti. 
     
</TEXT>
</DOC>
