<DOC>
<DOCNO> 290936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonyas05.html </URL>
<DATE> 2004/10/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bebek emziren ve hamilelerin oruç tutması sakıncalı 
</HEADLINE>
<TEXT>

     
     Demet ÖZTÜRK KAYSERİ, DHA 
     

BEBEK emzirenlerin, hamilelerin ve lohusaların oruç tutmasının, hem anne, hem de bebek sağlığı açısından sakıncalı olduğu bildirildi. 
     Kayseri Doğumevi Başhekimi Dr. İlhan Özer, emzikli, lohusa ve hamilelerin oruç tutmasının, sakıncalı olduğunu söyledi. Hamilelikte anne karnındaki bebeğin gelişmesinin, annenin iyi beslenmesine bağlı olduğunu söyleyen Dr. İlhan Özer, "Oruç tutan, emzikli anneler ile hamileler, yeterli besinleri alamaz. Oysa anne karnındaki bebeğin normal gelişimini sağlaması annenin iyi beslenmesine bağlı. Emzikli annelerin de sütünün olması için, bol su içmeleri, protein ve yağ almaları, hepsinden önemlisi dengeli beslenmesi gerekir. İyi beslenmeyen anne, karnındaki bebeğini de besleyemez, ya da sütü olmayacağı için bebeğini emziremez. Bebeklerde 2 yaşına kadar, özellikle de ilk 6 ay anne sütü çok önemli. Bu nedenle, emzikli anneler, hamileler ve lohusalara oruç tutmamalarını öneriyoruz'' dedi. 
     
</TEXT>
</DOC>
