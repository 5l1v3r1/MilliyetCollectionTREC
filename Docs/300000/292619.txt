<DOC>
<DOCNO> 292619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonsiy01.html </URL>
<DATE> 2004/11/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
17 Aralık'a güçlendirilmiş işbirliği .. 
</HEADLINE>
<TEXT>

     Avrupa Birliği liderleri, 17 aralık kararına 'güçlendirilmiş işbirliği' senaryosunun da eklenmesi için girişim başlattı. 
     Karara ayrıca serbest dolaşımın 'kalıcı' olarak kısıtlanabileceği unsuru ve Kıbrıs Rum kesiminin 25 ülkeden biri olduğunun hatırlatılmasıyla dolaylı olarak bu ülkenin tanınmasının talep edilmesi de eklenecek. 
     
     'Güçlendirilmiş işbirliği'ni, Chirac talep etti 

     Avrupalı Hıristiyan demokratların sıkça gündeme getirdiği 'imtiyazlı ortaklık' ile örtüşen 'güçlendirilmiş işbirliği' senaryosunu, bizzat Fransa Cumhurbaşkanı Jacques Chirac'ın talep ettiği ortaya çıktı. 
     
     Abdullah Gül, talebe karşı çıktı 

     Geçtiğimiz çarşamba günü Lahey'de toplanan 'AB Troykası' toplantısında da bu girişimin bizzat Dışişleri Bakanı Abdullah Gül'e de iletildiği, ancak Gül'ün bu talebe karşı çıktığı öğrenildi. 
     
     Serbest dolaşıma kalıcı kısıtlama 

     AB liderleri ayrıca, serbest dolaşım konusunda da 'kalıcı kısıtlama' unsurunun da 17 aralık kararına eklemek istiyorlar. 
     Avrupa Birliği Dönem Başkanı Hollanda Dışişleri Bakanı Bernard Bot, bu unsuru da Lahey'de Dışişleri Bakanı Gül'e iletti. 
     
     Müzakereler sırasında talepler reddedilecek 

     Ankara'nın bu unsura tam olarak karşı çıkmadığı, müzakereler sırasında bu seçeneğin Ankara tarafından reddedileceği öğrenildi. 

     
</TEXT>
</DOC>
