<DOC>
<DOCNO> 288143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur30.html </URL>
<DATE> 2004/11/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Yalnız yaşayan kadını öldürüp cesedi eviyle birlikte yaktılar 
</HEADLINE>
<TEXT>

     Reşit ÇELEBİOĞLU KİLİS, DHA 

KİLİS'te yalnız yaşayan 65 yaşındaki Nazmiye Övünç, elleri ve ağzı bağlandıktan sonra öldürülüp cesedi eviyle birlikte yakıldı. Cinayete yangın süsü vermek istediği anlaşılan katil zanlıların tespit edilmesi için soruşturma başlatılırken Övünç'ün akrabası 3 kişi şüpheli olarak gözaltına alındı. 
     Aslanbey Mahallesi'nde önceki akşam saat 22.30 sıralarında Nazmiye Övünç'ün yalnız yaşadığı evinde yangın çıktı. Kısa sürede evden yükselen alevleri gören komşuları durumu itfaiyeye bildirdi. İhbarı üzerine mahalleye gelen, Kilis Belediyesi itfaiye ekipleri sokakların çok dar olması nedeniyle eve ulaşamadı. Yaklaşık 150 metre geride kalan itfaiye aracı yangına müdahale edemeyince, vatandaşlar evlerinden taşıdıkları sularla yangını söndürmeye çalıştı. Ev yaklaşık 2 saat süren çalışma sonunda söndürüldü. Yalnız yaşayan Nazmiye Övünç'ün yangında öldüğünü duyan yakınları dün sabah olay yerine geldi. Cumhuriyet Savcısı ve polislerin gözetiminde evde yapılan araştırmada Övünç'ün cesedi, yanan eşyaların altından bulundu ve Kilis Devlet Hastanesi morguna kaldırıldı. 
     
     YANGIN SÜSÜ VERİLMEK İSTENDİ 
     Yanmış cesedini inceleyen Cumhuriyet Savcısı ve Adli Tabip, yaşlı kadının ellerinin ve ağzının bağlandığını tespit etti. Elektrik kontağından çıktığı sanılan yangında eşyaların altında kalarak yandığı sanılan Övünç'ün cinayete kurban gittiği anlaşılınca savcı soruşturmayı genişletti. 
     Cesedi otopsi için Adana Adli Tıp Kurumu'na gönderilen Övünç'ü öldürdükten sonra cinayete yangın süsü vermek isteyen katil zanlıların yakalanması için başlatılan soruşturma kapsamında yaşlı kadının akrabası olduğu belirtilen 3 kişi şüpleli olarak gözaltına alındı. Katil zanlılarının, emekli maaşı alan Övünç'ü parası için öldürmüş olabileceği ileri sürüldü. 
     
</TEXT>
</DOC>
