<DOC>
<DOCNO> 289936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur41.html </URL>
<DATE> 2004/11/18/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
CHP Milletvekili Tomanbay "Sarıgül'ün mitingine katılacağım" 
</HEADLINE>
<TEXT>

     CHP Ankara Milletvekili Mehmet Tomanbay, CHP'li bir ilçe başkanının işlediği yüz kızartıcı bir suçun parti yönetimi tarafından örtbas edilmeye çalışıldığını öne sürerek, ''Milletvekili seçildiğim bölgemin bir ilçesinde yaşanan bu olay utanç vericidir. Böyle bir olayın genel merkez yönetimi tarafından saklanarak örtbas edilmesi ise affedilmez bir olaydır''dedi. 
     Tomanbay, TBMM'de gazetecilere yaptığı açıklamada, bugün bir gazetede CHP'li bir ilçe başkanı, parti genel sekreteri ve bir milletvekili arasında yaşanan olayların ayrıntılarının yer aldığını belirterek, ''Milletvekillerinden, her kademedeki parti yöneticisinden ve tüm partililerden saklanarak yasalara aykırı bir şekilde yüz kızartıcı suç işlediği anlaşılan bir ilçe başkanın kollandığı ve korunduğu mesajı veren bu haber, kesinlikle açıklanması gereken bir olaydır''diye konuştu. 
     CHP'nin demokrasi ve tüzük kurallarına göre yönetilmediğini ve bu nedenle de seçimlerde başarılı olamadığını, aralarında kendisinin de bulunduğu milletvekilleri ile hakkında iddiadan başka kanıtlanmış hiçbir olumsuzluk bulunmayan bir belediye başkanının genel merkez yönetimi tarafından ihraç edilmeye çalışıldığını savunan Tomanbay, şunları kaydetti 
     ''Genel Merkez parti yöneticilerinin, böyle bir yüz kızartıcı suç işlediği anlaşılan ilçe başkanı hakkında nasıl bir idari uygulama yaptığını merak etmekteyim. Bu ilçe başkanı, işlediği bu yüz kızartıcı suç nedeniyle disiplin uygulamasına tabi tutulmuş mudur Eğer tabi tutulmadıysa, partimizin görevini yapan milletvekilleri sırf yönetiminizi eleştirdiler diye partiden ihraç edilmeye çalışılırken, bu denli ağır bir suç işleyen bir ilçe başkanı hakkında neden disiplin soruşturması açılmamıştır Böyle bir uygulama bir çifte standart değil midir ve partililerimizin partimizin genel merkez yönetimine olan güvenini yok etmez mi 
     Ayrıca milletvekilleri kamu görevlisidirler ve kamu görevi yaparlar. Kamu görevlileri ise yasalara göre bir suçu öğrendikleri zaman ihbar etmek zorundadırlar. Bu nedenle böyle bir suçu öğrenen sayın Genel Sekreterimiz bu suçu ihbar ederek kamu görevini yapma yerine neden işlenen suçu uygun olmayan yöntemlerle ortadan kaldırma yoluna başvurmuştur Bu nedenle gerçeklerin açığa çıkabilmesi nedeniyle bu konuda savcılığa suç duyurusunda bulunacağım.'' 
     
     SARIGÜL'ÜN MİTİNGİNE KATILACAK 
     Şişli Belediye Başkanı Mustafa Sarıgül hakkındaki iddiaların önemli olup olmadığının sorulması üzerine Tomanbay, şunları söyledi 
     ''Elbette önemi var. Ancak bunların araştırılması parti yönetiminin yaptığı gibi olmamalıdır, iddialar araştırılacaksa bu yargı yoluyla yapılmalıdır. Sarıgül hakkında iddialar var ama kanıtlanmış hiç bir şey yok. Sarıgül, halk nezdinde oldukça mesafe almış, başarılı bir belediye başkanıdır. 5 ay önce genel başkanımız tarafından partiye davet edilmiş bir arkadaşımızdır.'' Tomanbay, Sarıgül'ün yarın Mersin'de yapacağı mitinge de katılacağını belirterek, ''Bize, milletvekillerinin özgür iradeli kişiler olduğunu genel sekreterimiz Önder Sav öğretmişti, onun gereğini yerine getireceğim'' dedi. 
     
</TEXT>
</DOC>
