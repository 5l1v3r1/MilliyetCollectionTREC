<DOC>
<DOCNO> 265887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/spor/ydemirkol.html </URL>
<DATE> 2004/08/24/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Maçları Hagi oynuyor 
</HEADLINE>
<TEXT>


Cihan'ı sağ beke koymak kuşkusuz tartışılacak bir tercihtir. Ama biraz eskiyi hatırlayabilme yeteneği olanlar, Cihan'ın Türk futbolunda parlayışında, A milli oluş macerasında ilginç bir noktayı hatırlarlar. O, Kocaelispor'da bir jokerdi. Stoperden santrfora her yerde oynadı ve standardın üstüne çıkabildi. Bu açıdan Hagi'nin kararı anlaşılabilir. Ancak bu kararın sahaya yansıyışında, üzerinde durulması gereken sonuçları var. Hagi'nin futbola genel bakışını anlatan gerçekler. 
Hagi, Cihan'ı denize atmıyor. En ufak bir serbesti tanımıyor. Her pozisyonda nerede durması gerektiğini söylüyor. Oyuncu bir gözü rakibinde diğeri kulübede oynuyor. Bu anlayışla Cihan'ın yüzme öğrenmesi olanak dışı. Gol öncesinde Okan'ı kontrol edemeyişi Hagi'nin, Sabri'yi Cihan'ın kademesine yollayışıyla sonuçlandı. Yani ortada güven bunalımı var. 

Conceiçao şaşırdı 
Hagi sık sık maç antrenmanda kazanılır der. Ama şimdi maçın her anında oyuna müdahale ederek kazanmaya çalışıyor. Pazar akşamı Brezilya Milli Takımı ve Real Madrid tecrübeli Conceiçao'yu nasıl yönettiğini görmenizi isterdim. Sürekli çık dön talimatlarıyla, takımı yönlendirecek oyuncuyu bizzat kendisi yönetiyordu. Conceiçao şaşkına döndü. Eğer 4. hakem kuralın gerektirdiğini uygulasa ne olurdu düşünmeli. Hagi, sürekli kendisine ayrılan alanın en ucundaydı. Kural buna müsade etmez. Teknik direktör, bir şey söyleyeceği zaman çıkar ve geri döner. Ama Hagi kurala uyamazdı. Çünkü bizzat kendisi oynuyordu. 
Hagi Romanya'da yumuşak bir hocaydı. Yetenekli ve genç bir kadroyu doğru taktik ve yüreklendirmeyle idare edebileceğini düşünüyordu. Bursaspor'da despotlaştı. O gün Bursa takımında yer alan hiçbir oyuncu onun tavrından memnun değildi. Kim haklıydı bilmiyorum ama, o kadroyla çok ciddi bir kan uyuşmazlığı yaşadı. Şimdi Hagi oyunu bizzat saha kenarından kendisi oynuyor. Saidou'nun kadroya bir türlü giremeyişi, Conceiçao'nun yüzünün bir an bile gülmeyişi bundan. Çünkü gerideki 6'lı, sıfır inisiyatifle oynuyor. Hagi talimatlara uymayanlara anlık tepkiler veriyor. Bu yüzden oyuncu değişiklik hataları yaşanıyor. 3 maçtır oyuncu değişikliklerinin takım performansını geriye götürüşü de bundan. 
Galatasaray şampiyonluk adayları arasındaki en dengeli kadroya sahip. Sistemi de son derece güvenli. Ama Hagi'nin maç içi hamle ve davranışları şüphe uyandırıcı. Müthiş seyirci desteği büyük avantajı, ama elindeki görmüş geçirmiş kadroyu böyle idare etmeye çalışmak Bu ligin favorisinin önündeki en önemli dezavantaj. Dikkat 

Ölüm kalım meselesi 

Medya savaşlarının bir parçası olmak niyetinde değilim. Ama şu reklam beni de çok rahatsız ediyor. "Futbol bir ölüm kalım meselesidir". Öncelikle, cümlenin orijinali böyle değil. Bill Shankly lafı şöyle etmiş "Futbol bir ölüm kalım meselesi değildir. Ondan çok daha önemlidir". Teşbihte hata olmaz. Shankly futbol önemlidir, kim ölürse ölsün demek istemiyor. Futbolun ölümsüz öneminin altını çizmek derdinde. 
Ve asıl önemlisi Nike'ın başına gelenleri de unutmamak lazım. 94 Dünya Kupası'nda, ABD'nin dört bir yanını dev ilanlarla kaplamışlardı. Valderrama'nın resminin yanında bu özlü söz vardı. Taa ki, ABD maçında kendi kalesine gol atan Kolombiyalı oyuncu Escobar eve dönüşte bir barda öldürülene kadar. Ertesi sabah ilanlar yerinde yoktu. Nike bir gecede binlerce ilanı toplamıştı. Umarım Fotomaç'ı yöneten sevgili arkadaşlarım böyle bir karar vermek zorunda kalmazlar. 

Ali Güneş-Timuçin 

Beşiktaş'ta parlayan bir oyuncu varsa Ali Güneş'ti. Siyah-Beyazlılar'ın tüm hücum denemelerinde, savunma açıklarının kapatılmasında hep o vardı. İstatistikler bunu söylüyor. Ama gariptir, maçın yıldızı onun bölgesinden Denizli'yi ileri taşıyan Timuçin oldu. Rakip en yüksek performanslı oyuncunuzun alanını paramparça ediyorsa, takım dengenizde bir sorun var ve rakibi hiç tanımıyorsunuz demektir. İşte Del Bosque'nin sorunu bu. 

Trabzon Avrupa'da 

Trabzonspor, Şampiyonlar Ligi'ne Fenerbahçe'den sonra Asya kıtasından katılan ikinci takım olmak üzere. Ziya Doğan'ın oyun planı ve hücum silahları Trabzonspor'u grupta da çok öteye taşıyabilir. Müthiş kontratak gücüyle 4. torbadan gireceği ve çantada keklik olarak görüleceği gruplarda özellikle deplasmanda müthiş işler yapmaları beklenmeli. Trabzon yıllar sonra Avrupa'ya sıkı bir giriş yapabilir. Ama şimdiden, devrimci icraatlarıyla biz basın mensuplarının kalbini kazandı. Ülkenin her yerinde basın tribünlerinde çalışmak bir eziyet. Ama Avni Aker'de durum farklı. Tribün genişletildi, rahat masalarla donatıldı. Ve kablosuz internet servisi oluşturuldu. Bilgisayarınızı açıp anında bağlanıyorsunuz. Bu Dünya Kupası'nda, Avrupa Şampiyonası'nda bile olmayan, akla gelmeyen bir hizmet. Meslek adına sonsuz teşekkürler. 

Fırat Aydınus 

Mükemmel bir yaklaşım, kararlılık, pozisyonları yakından izleme alışkanlığı. İstanbulspor, Fenerbahçe maçında sahada en az hata yapan adamdı hakem. Uzun yıllar sonra ilk kez, sahalarımızda "top class" özelliklerine sahip bir hakem gördük. Bu performansı genele yayabilirse oraya ulaşması da çok zaman almayacak. 




</TEXT>
</DOC>
