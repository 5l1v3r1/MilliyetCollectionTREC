<DOC>
<DOCNO> 272681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonsiy14.html </URL>
<DATE> 2004/09/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
CHP "AKP'nin ipiyle kuyuya inilmez", AKP "Mutabakat devam ediyor" 
</HEADLINE>
<TEXT>

     TBMM Adalet Komisyonu Başkanı Köksal Toptan, Türk Ceza Kanunu Tasarısı'nın, ''zina maddesi'' eklenmesi için geri çekilmediğini söyledi. 
     TBMM Genel Kurulu'nda, TCK Tasarısı'nın komisyona geri çekilmesi ile ilgili olarak CHP ve AK Parti Grup yöneticileri açıklamalarda bulundu. 
     Danışma Kurulu'nun, Meclis'in bugün çalışmasıyla ilgili önerisi üzerinde söz alan CHP Grup Başkanvekili Haluk Koç, AK Parti içindeki bir takım denge arayışlarının, Cumhurbaşkanı'nın iade ettiği tasarıda da sürdüğünü ifade etti. Koç, TCK Tasarısı'nın geri çekilmesinden sonra CHP'nin bundan sonraki 3 yıllık dönemde nasıl bir uzlaşma göstereceğini de netleştirdiğini söyledi. 
     Koç, yaşanan sorunun Meclis'in değil, Türkiye'nin sorunu olduğunu bildirerek, AB sürecinde Türkiye'nin önünde iki tarih bulunduğunu hatırlattı. AB sürecinde kısır çekişmelerin ön plana çıkarıldığını anlatan Koç, AK Parti hükümetinin artık inandırıcı olamadığını iddia etti. 
     ''Bir şeylerin değişmediğini mi söylemek istiyorsunuz Bunu Türkiye'ye yaşatmak haksızlıktır'' diyen Koç, AK Parti içindeki çekişmelerin Türkiye'yi tıkama noktasına getirdiğini öne sürdü. Koç, ''Bundan sonra bizden uzlaşma adına adım atmamızı beklemeyin. Artık şöyle bir sanı doğdu Adalet ve Kalkınma Partisi'nin ipiyle kuyuya inilmez. Bunu muhalefet değil, size oy verenler de söylüyor. Bundan sonra sizin iç dengeleriniz tartışılacak. Türkiye'nin önünü tıkamaya kimsenin hakkı yok'' diye konuştu. 
     
     MUTABAKAT 
     CHP Grup Başkanvekili Kemal Anadol da konuşmasında, Danışma Kurulu kararlarına uyulmadığını savunarak, elinde bulunun Kurul kararını yere fırlattı. 
     Politikada ''kazık'' atmanın, atana bir fayda sağlamayacağını ifade eden Anadol, ''Biz uzlaşma istiyoruz ama siz kavga ediyorsunuz. Kavga bizim işimiz, siz iktidarsınız. Üstelik bizimle değil, kendi içinizde de kavga ediyorsunuz'' dedi. 
     Anadol, iki parti arasındaki mutabakatın devam edip etmediğinin açıklanmasını isteyerek, '' Milli Görüş gömleğini çıkardım, Müslüman demokratım demekle merkez partisi olunmaz. Lafla değil, uygulama ile merkez partisini olunur. AB'ye başka, CHP'ye başka, kadınlara başka, tarikatlara başka sözler vererek merkez partisi olunmaz'' diye konuştu. 
     
     AK PARTİ YÖNETİCİLERİ 
     AK Parti Grup Başkanvekili Haluk İpek, dünkü görüşmelerin abartılarak ve çarpıtılarak gündeme getirildiğini söyledi. Tarihi bir sürecin yaşandığını ve Türkiye'nin ihtiyaçlarını karşılayan bir ceza kanununun hazırlandığını kaydetti. 
     TCK Tasarısı'nda CHP ile birlikte hareket etmeye azami özen gösterdiklerini ifade eden İpek, ''Tek başını iktidar olan hiçbir parti muhalefeti bu kadar dikkate alarak çalışma yapmadı. Biz bu kanunun tek başımıza da yapabilirdik'' dedi. 
     
     AB 
     İpek, mutabakata önem verdiklerini belirterek, TCK'nın Meclis'te kabul edildiğini söyledi. Kanunun hukuk zemininden çıkarılıp sadece zina konusuna indirgendiğini ve AB'nin de işin içine çekildiğini anlatan İpek, ''AB, hiçbir ülkeye zina ile ilgili şart ileri sürmedi. Eğer AB'nin dayatmalarına boyun eğersek başka konularda da şartlar ileri sürebilir. Başka ülkelerden istemediği şartları Türkiye'den isteyebilir. Buna göz yumamazdık'' diye konuştu. 
     ''AK Parti'nin ipiyle kuyuya inilmez'' sözüne de tepki gösteren İpek, ''Kimin ipiyle kuyuya inilmeyeceğine milletimiz karar verecek'' dedi. 
     
     UZLAŞMA 
     İpek, CHP ile mutabakatın sürdüğünü bildirerek, TCK Tasarısı'nın istismar konusu olmasın diye komisyona geri çekildiğini belirtti ve bir yıl sonra yürürlüğe girecek yasa için bu kadar acele edilmesini anlayamadığını söyledi. 
     -AYDINLAR- AK Parti Grup Başkanvekili Eyüp Fatsa da Türkiye'de yıllarca insanların, işkence, yargısız infaz ve hak ihlallerinden şikayet ettiğini hatırlatarak, ''Sadece marjinalleştirilmiş bir konuyu kilitlendik. Tasarının özgürlükler ve hakların geliştirilmesiyle ilgili hükümlerini hiçbir aydın ve entelektüel ele almadı'' dedi. 
     Aydınların bu konuyu ele almasını ve ''acı acı'' düşünmelerini isteyen Fatsa, insanların hak ve özgürlüklerin geliştirilmesini ideolojik pencereden bakmamaları gerektiğini kaydetti. 
     Fatsa, mutabakatlarının üzerinde olduklarını belirterek, ''kimse öküzün altında buzağı aramasın'' dedi. 
     
     NEDEN ÇEKİLDİ 
     Adalet Komisyonu Başkanı Köksal Toptan da söz alarak, Türk ceza sistemini yakından ilgilendiren 4 temel yasa bulunduğunu belirterek, Bölge İdare Mahkemeleri Kanunu, TCK, Ceza Muhakemeleri Usulü Kanunu ve Ceza İnfaz Yasası'nın beraber yürürlüğe girmesinin kaçınılmaz olduğunu söyledi. 
     Bu yasaların birbirini tamamlayan temel yasalar olduğunu ifade eden Toptan, TCK tasarının 343 maddesinin Genel Kurul'da kabul edildiğini hatırlattı. TCK uygulaması için hakim ve savcıların yakında eğitimine başlanacağını anlatan Toptan, yürürlük tarihinin 1 yıl sonra ya bırakılmasının nedenin de eğitim olduğunu belirtti. 
     Toptan şöyle konuştu 
     ''Televizyonlara sabah baktım. Komisyona bu tasarı geri çekildi, komisyonda zina maddesi eklenecek deniliyor. Böyle bir şey söz konusu olabilir mi, böyle bir şey hukuken mümkün mü Şunu kesinlikle ifade etmek istiyorum ki komisyonumuzun geri çektiği 2 madde dışında bizim kabul edilen maddeler üzerinde tasarruf yapmamız söz konusu olamaz. Hukuken de bu mümkün değil. Komisyonlar, Genel Kurul adına çalışırlar. Genel Kurul'da kabul edilen maddeler üzerinde değişiklik yapma hakkı hiçbir komisyonun yoktur.'' AB'nin isteği değişikliklerin yapıldığını ve o uygulamaların yürürlükte olduğunu hatırlatan Toptan, ''Böylesine büyük, toplumun takdirle karşıladığı bir Türk Ceza Kanunu'nun zinanın gölgesinde kalmasından üzüntü duyuyorum'' dedi. 
     Toptan, dün tasarının komisyona çekileceğini, AK Parti'li arkadaşlarından önce CHP Grup Başkanvekili Kemal Anadol'a söylediğini ifade etti. 
     
</TEXT>
</DOC>
