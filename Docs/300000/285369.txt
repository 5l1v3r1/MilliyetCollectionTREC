<DOC>
<DOCNO> 285369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun38.html </URL>
<DATE> 2004/11/02/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Denktaş, hükümet kurma görevini yarın Talat'a veriyor 
</HEADLINE>
<TEXT>

     KKTC Cumhurbaşkanı Rauf Denktaş, yeni hükümeti kurma konusunda yarın görevlendirme yapabileceğini söyledi. 
     Cumhurbaşkanı Denktaş, bir kabulü sırasında, Başbakan Mehmet Ali Talat ile haftalık olağan görüşmesi hatırlatılarak, görevlendirme yapıp yapmadığının sorulması üzerine, bugün her salı yaptıkları görüşmeyi gerçekleştirdiklerini ve hafta içindeki olayları birlikte değerlendirdiklerini kaydetti. 
     ''Görevlendirmeyi herhalde yarın yaparım'' diyen Denktaş, ''Başbakan Talat'a mı görev vereceksiniz '' sorusu üzerine de ''Tabii, sırada o'' dedi. 
     Mecliste azınlıkta olan CTP-DP hükümeti 20 Ekim'de istifa etmiş, Cumhurbaşkanı Denktaş, yeni hükümeti kurma görevini 21 Ekim'de Ulusal Birlik Partisi UBP Genel Başkanı Derviş Eroğlu'na vermişti. Siyasi partilerle yaptığı temaslardan hükümet kurmayacağı sonucunu alan Eroğlu, görevi dün Cumhurbaşkanı'na iade etmişti. 
     
</TEXT>
</DOC>
