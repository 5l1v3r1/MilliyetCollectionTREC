<DOC>
<DOCNO> 250522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko18.html </URL>
<DATE> 2004/06/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
ATO Başkanı Meclis lojmanlarının satışı fiyasko ile sonuçlandı... 
</HEADLINE>
<TEXT>

     Ankara Ticaret Odası ATO Başkanı Sinan Aygün, meclis lojmanlarının satışı konusunda, ''Hiçbir bahane ve mazerete yer olmaksızın lojmanların satışı fiyasko ile sonuçlandı'' dedi. 
     Aygün, yaptığı yazılı açıklamada, 2003 yılının başında lojmanların satışının bu yöntemle mümkün olmayacağını söylediklerini hatırlatarak, projenin ölü doğmasından ATO olarak üzüntü duyduklarını söyledi. 
     Kaynak ihtiyacının karşılanmasına yönelik Türkiye ekonomisine büyük katkı sağlayacağı beklentisiyle projenin 1 yıl içerisinde tamamlanacağı taahhüdünde bulunduğunu, ancak aradan geçen 13 ay içerisinde Mayıs ayı itibariyle 577 lojmandan sadece 25'inin satılabildiğini dile getiren Aygün, 300 trilyon gelir beklenen projeden sadece 4.9 trilyon lira gelir elde edildiğini kaydetti ve şöyle devam etti 
     ''Biz bir öneride bulunduk, Gelin bu lojmanları yıkalım, kat karşılığı yapalım, devlete 328.8 trilyon lira gelir sağlayalım dedik, dinlemediler. Bizim sıcak paraya ihtiyacımız var, 2-3 yıl bekleyemeyiz dediler. Şimdi yeniden başa döndük, filmi başa sardık. Eğer pazarlayıcı firma Reha Medin ya da sayın Bakan şapkadan kuş çıkartmaz ise bu şarkı burada biter. Ne yazık ki sayın Maliye Bakanımız yanlış yönlendirilmiştir ve hayal ürünü bir projeye bel bağlamıştır.'' 
     
     ''LOJMANLAR YIKILMALI'' 
     Aygün, meclis lojmanlarının öncelikle yıkılması gerektiğini belirtirken, bu durumda hükümetin önüne iki seçenek çıkacağını, bunların ise satış ya da kat karşılığı satış olduğunu belirtti. Meclis lojmanlarının Ankara'nın en değerli arazileri üzerinde bulunduğunu hatırlatan Aygün, arazilerin metrekare birim değerlerinin 800 milyon lira ile 1 milyar lira arasında değiştiğini kaydetti ve 246 bin 656 metrekare üzerine kurulu bu lojmanların sadece arsa değerlerinin en düşük fiyatlarla 197.3 trilyon lira olduğunu söyledi. 
     Buna göre, birinci seçenek olarak, lojmanların tek tek satılması yerine arsa olarak satılmasının yaklaşık 100 trilyon lira daha fazla gelir getireceğini ifade eden Aygün, ikinci seçenek olarak da yine mevcut yapıların yıkılıp, arazinin yüzde 50 kat karşılığı müteahhitlere verilmesi önerisini yineledi. 
     Arsanın bulunduğu mevkiide mevcut emsal değerlerinin 0.48 olduğunu, ancak emsal değerinin 2'ye çıkarılması halinde söz konusu arsa üzerine 150 metrekarelik 3 bin 288 adet konut yapılabileceğini, bu konutların yüzde 50'si olan bin 614 adetinin devlete kalacağını vurguladı. Söz konusu konutların en az 200 milyar liradan satılması halinde devlete 328.8 trilyon liralık kaynak yaratılabileceğinin altını çizen Aygün, şöyle devam etti 
     ''Lojmanların bulunduğu arsanın yüzde 50 kat karşılığı verilmesi halinde inşaat sektöründe yaratacağı canlılık ve katma değerin yanı sıra istihdam da olumlu etkilenecek, 3 bin 288 konutun bulunduğu bir alanda kurulacak ticaret merkezleri de hesaba katıldığında sadece Ankara ekonomisi değil Türkiye ekonomisi de bu işten kazançlı çıkacak. Meclis lojmanları bu anlamda duble yol gibi duble fırsattır. Maliye Bakanı Unakıtan'a çağrıda bulunuyorum. Direkt satış yapılırsa TBMM lojmanları haraç mezat gider. Bürokratların yaptığı hesap yanlış. Piyasa koşulları bilinmeden satışa çıkılıyor. Beklenen geliri elde etmek mümkün değil. Satmayın, yıkın. İster arsasını satın, ister kat karşılığı verin. Mevcut durumdan en iki kat fazla gelir elde edilir.'' 
     
</TEXT>
</DOC>
