<DOC>
<DOCNO> 252475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy31.html </URL>
<DATE> 2004/07/02/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Erdoğan Yarım asırlık AB hedefi AKP hükümeti döneminde gerçekleşecek 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Türkiye'nin AB'den Aralık ayında müzakere tarihi alarak, yarım asırlık bir hedefi AK Parti Hükümeti döneminde gerçekleştireceğini söyledi. 
     Erdoğan, AK Parti İl Başkanları toplantısında yaptığı konuşmada, Türkiye'nin tarihin ve coğrafyanın kendisine yüklediği sorumlulukların idrakinde olarak kendi medeniyet çizgisi ile yeniden buluştuğunu, bu buluşmanın tezahürlerini son birkaç hafta içinde yoğunlukla yaşadıklarını kaydetti. 
     Erdoğan, Türkiye'nin uluslararası ilişkilerinin son dönemde büyük bir ivme kazandığını belirterek, önce ABD'de yapılan G-8 zirvesine ''Demokratik Ortak'' sıfatıyla katıldıklarını ve çok yararlı temaslarda bulunduklarını söyledi. 
     Başbakan Erdoğan, G-8 Zirvesi'nde Türkiye'nin ortaya koyduğu düşüncelerin, gerek ilkeler bazında, gerek geleceği planlama noktasında sonuç bildirgesinde yerini aldığını anlattı. Erdoğan, ''Gerek bu zirveye katılmamızı, gerekse daha sonrasını şöyle veya böyle eleştirenler olmuştur ülkemizde. Bu aslında onlar açısından bir çöküşün ifadesidir'' diye konuştu. 
     G-8 Zirvesi'nin 3 ana unsurdan oluştuğunu anımsatan Erdoğan, birinci grubu hedefteki ülkelerin, ikinci grubu demokratik ortakların, üçüncü grubu ise 8 ana ortağın oluşturduğunu kaydetti. 
     Erdoğan, İrlanda ve Türkiye'nin demokratik ortak olarak zirvede yer aldığını belirterek, Türkiye'nin zirvede eş başkanlık yapan 3 ülkeden biri olduğunu söyledi. 
     Türkiye'nin İtalya ve Yemen ile birlikte 3 eş başkan olarak geniş Ortadoğu'nun ve Kuzey Afrika değerlendirmesini ortak yaptığını belirten Erdoğan, şunları kaydetti 
     ''Bunun içeriğini bilmeden, neyi kapsadığını, ilgi alanının ne olduğunu, neyi hedeflediğini bilmeden, sadece ön kabullerle, ön yargılarla bu adımların değerlendirilmesi yapılırsa, bugüne kadar nasıl kaybettiyse bu hedef ülkeler, bundan sonra da aynen kaybetmeye devam edecektir. 'Türkiye'yi bugüne kadar yönetenler, bu tür oluşumlardan uzakta durmak suretiyle, ondan sonra yıllar yılı biz burada neden yokuz' diye feryat ettilerse, yine aynen feryat ederler. Biz, tam tersine cesaretle bütün olayların üzerine gidiyoruz, olaylardan ders çıkartıyoruz.'' Geri çekilmesi gerekilen durumda, onun müzakeresinin de en güzel şekilde yapılacağını ve o noktada atılacak adımların atılacağını vurgulayan Erdoğan, ''Şu anda olması gereken neyse, biz onları gerçekleştirdik ve sonuçları da ülkemize, milletimize hayırlı olmuştur'' dedi. 
     
     AB 
     G-8 Zirvesi'nin ardından Avrupa Birliği Dönem Başkanlığı'nın Hollanda'ya geçmesi nedeniyle, bu ülkede yapılan AB Zirvesi'ne katıldığını anımsatan Erdoğan, şöyle devam etti 
     ''Hollanda'da şunu gördük ki, Türkiye'nin demokratikleşmesi ve Kopenhag Kriterleri çerçevesinde attığımız adımlar, muhataplarımız tarafından da büyük bir taktirle karşılanmaktadır. İnanıyorum ki, Aralık ayında Türkiye AB'den müzakere tarihi alacak ve ülkemizin yaklaşık yarım asırlık bir hedefi AK Parti Hükümeti döneminde gerçekleşecektir.'' Türkiye'nin AB üyeliğinin sadece Türkiye'nin yararına tek yönlü bir gelişme olmayacağını kaydeden Erdoğan, Türkiye'ye kapılarını açan AB'nin daha çoğulcu ve daha stratejik bir kimlik kazanacağını söyledi. 
     ''Türkiye elbette kendi dinamikleriyle, kendi değerleriyle, kendi kimliğiyle AB'ye girecektir'' diyen Erdoğan, Avrupalı dostların da bunun farkında olduğunu belirtti. 
     
     NATO ZİRVESİ 
     Geçen hafta İstanbul'da 57 İslam ülkesinin katıldığı İslam Konferansı Örgütü İKÖ dışileri bakanları toplantısı yapıldığını anımsatan Erdoğan, bu toplantıda Türkiye'nin Ortadoğu'da barışın tesisi için bölgesel ve uluslararası seviyedeki tercihlerini ve tezlerini ifade etme imkanı bulduğunu kaydetti. 
     Başbakan Erdoğan, bu toplantıda ilk defa İKÖ Genel Sekreteri'nin seçim yoluyla belirlendiğini ve Türkiye'nin adayı Prof. Dr. Ekmeleddin İhsanoğlu'nun seçildiğini anımsattı. 
     Erdoğan, geçen hafta başında İstanbul'da NATO zirvesinin toplandığını ve toplantıya katılan ABD Başkanı George W. Bush'un zirve öncesinde Ankara'da resmi temaslarda bulunduğunu da hatırlatarak, ''Bölgesel ve uluslararası gelişmelerin hız kazandığı bir dönemde İstanbul'da gerçekleştirilen bu zirve Türkiye'nin önemini bir kez daha gözler önüne sermiştir'' diye konuştu. 
     Erdoğan, yaklaşık 10 bin davetlinin katıldığı zirvede alınan kararların bir sonraki zirveye kadar ''İstanbul'da yapılmış olan NATO Zirvesi'nin kararları olarak tarihe mal olacağını'' kaydederek, zirve ile Türkiye'nin demokrasisi, ekonomik potansiyeli, tarihi ve kültürel birikimiyle dünya ölçeğindeki itibarını daha da artırdığını söyledi. 
     Dış politikada yaşanan bu gelişmelerin AK Parti Hükümeti'nin 20 aylık dönemindeki başarılı performansının bir sonucu olduğunu dile getiren Erdoğan, ''Bu başarı AK Parti'nin milletimizle bütünleşmesinden doğan bir başarıdır'' diye konuştu. 
     
     İSTİKRARI YAKALADI 
     Erdoğan, iki yıl önce krizlerle anılan Türkiye'nin AK Parti Hükümetiyle istikrarı yakaladığını belirterek, ekonomide olumlu gelişmeler yaşandığını belirtti. 
     Konuşmasında, ekonomide yaşanan gelişmeleri de anlatan Erdoğan, ''Yaşanan gelişmeler ekonomideki olumlu gelişmelerin bir neticesidir. İşsizlik konusunda bazı sıkıntılarımız var. Ancak her şey bir anda çözülmüyor. İnşallah şu Teşvik Yasası ile birlikte işsizliği gidereceğiz'' dedi. 
     Erdoğan, tarım alanında da bazı sıkıntılar olduğunu ifade ederek, attıkları yeni adımlarla da tarımda olumlu gelişmelerin yaşanacağını söyledi. 
     
     AK PARTİ SİYASETİ 
     Başbakan Erdoğan, partinin yeni siyasetinin, toplumu merkeze alan, topluma güvenen, toplumun değerleriyle barışık, problemlerin çözümünün ana mercii bir siyaset olduğunu bildirdi. AK Parti'nin siyaset tarzı ve üslubu sayesinde Türkiye'de siyasetin yeniden itibar kazandığını ifade eden Erdoğan, ''Siyasetin, siyasetçinin olumsuz yaftalarla anıldığı günler geride kalmıştır'' dedi. 
     Erdoğan, Türk Milletinin AK Parti'nin yeni siyaset tarzını benimsediğini, kendi geleceğine ve ülkesinin yarınlarına dair ümitlerini tazelediğini kaydetti. 
     Erdoğan, konuşmasının ardından, 28 Mart seçimlerinde il genel meclisi üyeliğinde en çok oy alan ve en çok oy artıran il ve ilçelerin başkanlarına başarı plaketi verdi. 
     
</TEXT>
</DOC>
