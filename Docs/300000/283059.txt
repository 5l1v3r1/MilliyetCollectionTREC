<DOC>
<DOCNO> 283059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/spor/ysenay.html </URL>
<DATE> 2004/10/25/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Gol furyası 
</HEADLINE>
<TEXT>



Fenerbahçe, Lyon maçı sonrası yara sarıp, taraftarlarının kırık gönlünü kazanma peşindeydi biraz da Sakarya önünde... 
Doğruydu da tabii... Nasıl Ne kadar Fransa ise, o kadar Lyon düşüncesi mantık haline dönüşüyorsa kafalarda, Sarı - Lacivertli kadromuz çarşamba gecesi yaşadığı Şampiyonlar Ligi şokunu da ne kadar Türkiye ise, o kadar Fenerbahçe diye düşünmek gerekir aslında... İşte kendi evinde, tekrar kendi ligimize dönen Sakarya önündeki Fenerbahçe, Manchester ve Lyon karşısında, düşünüp de yapamadığı tüm futbol doğrularını, bir bir vitrine koyuyordu güçsüz rakibi önünde... Serkan'ın yerine Deniz'e forma verip, Mehmet Yozgatlı'ya da sağ kanatta yer veren Daum, acaba doğru mu yaptı, yoksa yanlış mı sualini hiç açmayalım dünkü oyun adına... Çünkü Sakarya ile Fenerbahçe arasında dolar bazındaki değer farkına bir göz atarsak eğer, arada ABD Merkez Bankası ile bizim bankalar arasındaki uçurum farkını aynen görürüz işin aslında... Öyleyse genç ve iyi niyetli bir grup futbolcu karşısındaki Alex paslarına, Nobre gollerine, Hooijdonk gol ve maharetlerine neden abartılı gözlerle bakalım ki 

Mehmet'e dikkat 
Haaa, Tuncay sol kulvardaki tüm yırtınmalarını, basit pas dengeleri veya pozisyon yaratma ustalıklarını, böyle bir maçta dahi sergilemekten aciz kalıyorsa eğer, o bölgede artık yeni isimlere, yeni şans kapıları açmalıdır bizce Herr Daum... 
Ama sahada Yozgatlı Mehmet için tam tersini düşünüyoruz doğrusu... Tempolu ve hayat dolu ataklar... Pas uzmanı arkadaşlarıyla kurduğu toplu - topsuz diyaloglar öylesine Fenerbahçe'ye yakışırlılık taşıyor ki, Daum'un bu oyuncuyu, orada hak ettiği haftalar, hatta aylar boyunca oynatması çok doğru olsa gerekir... Hele ofsayt çizgisini çok dikkatle takip edip, ataklara zıpkın gibi çıkması, Mehmet'in o bölgedeki önemini daha da artırıyor... 
Ümit Kaptan, Servet, Luciano için fazla lafa gerek yok. Onlar zaten Fener Bahçesi'nin en görünen süsleri... Ama bir Aurelio saltanatı sürüyor ki bu yıl Fenerbahçe'de, eğer Sarı - Lacivertli kadro bu yıl da şampiyonluk ipini göğüslerse, sanırım ona Fenerbahçe camiası SULTAN lakabını takma cömertliğini kolayca gösterecektir. 


</TEXT>
</DOC>
