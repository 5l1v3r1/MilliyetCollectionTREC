<DOC>
<DOCNO> 292328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sondun40.html </URL>
<DATE> 2004/11/26/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Almanya'da El Aksa Derneğinin yasaklanmasıyla ilgili dava başladı 
</HEADLINE>
<TEXT>

     Almanya Federal İçişleri Bakanı Otto Schily tarafından radikal dinci Hamas örgütü için bağış topladığı gerekçesi ile yasaklanan El Aksa derneğinin, bu karara karşı açtığı davaya Leipzig kentindeki Federal İdare Mahkemesi'nde başlandı. 
     Mahkeme tarafından yapılan açıklamada, yargıçların, El Aksa derneğinin faaliyetlerinin Almanya'nın güvenlik durumu için bir tehdit oluşturmadığı görüşünde oldukları için Federal İçişleri Bakanlığı'ndan bu konuda daha fazla belge talep ettikleri bildirildi. 
     Mahkeme, dava süresince dernek ile ilgili yasağı kaldırdı ve sıkı denetimler altında bağış toplamaya devam edebileceğine karar verdi. Mahkemenin nihai kararını ne zaman vereceği belli değil. 
     Schily ise mahkemenin aldığı kararı eleştirerek, karardan dolayı hayal kırıklığı duyduğunu söyledi. 
     
</TEXT>
</DOC>
