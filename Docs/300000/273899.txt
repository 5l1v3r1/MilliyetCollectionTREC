<DOC>
<DOCNO> 273899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun28.html </URL>
<DATE> 2004/09/22/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İran'da meclister hükümete darbe 
</HEADLINE>
<TEXT>

     İran'da muhafazakarların denetimindeki Meclis, ''Hükümetin yabancı şirketlerle anlaşma yapmadan önce Meclisin onayını alması gerektiği'' yönündeki yasa tasarısını onayladı. 
     İRNA'nın haberine göre, bugün yapılan oturuma katılan 212 milletvekilinden 108'i yasa tasarısına onay verirken, 79'u olumsuz ve 4'ü çekimser oy kullandı. 
     Ancak İran'da Meclis tarafından kabul edilen yasaların yürürlüğe girmesi için, yasaların Anayasaya ve şeriata uygunluğunu denetleyen Anayasayı Koruyucular Konseyi AKK tarafından da onaylanması gerekiyor. 
     Mecliste onaylanan yasaya göre, hükümetin, ''yasanın onaylandığı tarihten itibaren uçak seferleri hizmetleri, havaalanı hizmetleri, ortak anlaşmaların imzalanmasıyla posta ve telekomünikasyon faaliyetleriyle ilgili olarak, yüzde 49'undan fazla hissesi yabancı şirketlere ait olan şirketlerle ya da yabancı şirketlerle anlaşma yapmadan önce Meclisin onayını alması gerekiyor.'' Ayrıca yasaya göre, yasa geriye dönük olacak ve 20 Mart 2004 tarihinden itibaren imzalanan bütün anlaşmalar için de uygulanacak. Meclisin kabul ettiği yasa, havalimanı hizmetleri ve telekomünikasyon faaliyetlerini de içerdiği için İran'da İmam Humeyni Havaalanı'nın ikinci safhası ve işletmesi çalışmalarını almak isteyen Tepe-Akfen-Vie ile GSM pazarında ikinci operatör olmak isteyen Türkcell şirketini ilgilendiriyor. 
     
</TEXT>
</DOC>
