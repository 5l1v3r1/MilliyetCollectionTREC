<DOC>
<DOCNO> 297790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/yazar/tamer.html </URL>
<DATE> 2004/12/15/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Padişah Tayyip Bey'in doğum günü 
</HEADLINE>
<TEXT>

Japonya'nın İstanbul Başkonsolosu Takeo Yoshikawa'nın önceki gün verdiği davette, Japon İmparatoru Akihito'nun doğum gününü kutladık. Akihito'nun doğum günü kutlamasına geçmiş yıllarda da pek çok kez katıldığım halde, bu günün aynı zamanda Japon Milli Günü olduğunu fark etmemiştim. Başkonsolos Yoshikawa'nın konuşmasından ve Japon - Türk milli marşlarının ardarda çalınmasından anladım ki, biz aynı zamanda Japon Milli Günü'nü kutluyoruz. 
Nasıl oluyor bu iş diye soruştururken, Işık Üniversitesi Rektörü Prof. Ersin Kalaycıoğlu imdadıma yetişti 

Japon Milli Günü 
"Monarşilerde kral ya da kraliçenin doğum günü, o ülkenin milli günüdür. Genelde krallar ve kraliçeler çok uzun yaşadıkları için milli günler de çok seyrek değişir. Bir önceki İmparator Hirohito 60 küsur yıl tahtta kalmıştı. Akihito da 15 yıldır İmparator. Japon Milli Günü'nün değiştiğini bu yüzden fark etmiyoruz. İngiltere'nin Milli Günü de, Elizabeth'in Kraliçe olduğu 1952'den beri, kraliçenin doğum gününde kutlanır." 
Şaşırmanın da öğrenmenin de sonu yok. En azından benim için... Ne yani Allah gecinden versin Kraliçe Elizabeth ölünce İngilizlerin Milli Günü olan 21 Nisan da değişecek mi Siyaset bilimci Prof. Ersin Kalaycıoğlu'ndan daha iyi bilecek değilim ya... O değişecek diyorsa, demek ki değişecek. 

Erdoğan'a takdir 
Japon İmparatoru'nun doğum gününde Başbakan Tayyip Erdoğan'ın da epey kulaklarını çınlattık. Davette rastladığım Türklerin tek konusu Avrupa Birliği'ydi ve Başbakan Erdoğan AB'ye yönelik çabaları nedeniyle istisnasız tüm Türklerin müthiş takdirini toplamıştı. 
İzinlerini almadığım için adlarını yazmıyorum Bir bankacı, "Erdoğan sayesinde son 3 aydır kendime ve ülkeme güvenim arttı, moralim yükseldi" diyordu. Sanat çevrelerinin de katıldığı davette Erdoğan, İstanbul Modern Sanat Müzesi'nin yolunu açtığı için yere - göğe konamıyordu. Hatta "Artık bu kadarı da takiye olamaz. Eğer Erdoğan takiye yapıyorsa, olsa olsa kendi tabanına karşı yapıyor" diyenler bile vardı. Tanınmış bir sinema eleştirmeni, "Lider doğulmaz, liderleri koşullar yaratır. Erdoğan da içinde bulunduğu koşulların akışı içinde dünya çapında bir lider olup - çıktı" değerlendirmesini yaptı. 

Başkanlık sistemi 
Ve hemen bu noktada Erdoğan'ın son dönemde giderek daha sık telaffuz ettiği başkanlık sistemi tehlikesi gündeme geldi. Kendisine oy vermeyen çevrelerden de takdir toplayan Başbakan Erdoğan, acaba 17 Aralık'ı kazasız belasız atlattıktan sonra bir erken genel seçim ya da başkanlık sistemini gündeme getirir miydi 
Tayyip Bey'in adı geçince yüzlerde açan güller, konu başkanlık sistemine gelince birden yokoluverdi. Herkesin yüzü sanki karardı. Çünkü Erdoğan, başkanlık sistemi derken bakın neler istiyordu 
Hem bugünkü Anayasa'da Cumhurbaşkanı'na tanınmış olan hukuki ve siyasi dokunulmazlıklar aynen korunacak.Hem seçimlerdeki 10'luk baraj korunarak küçük partilerin TBMM'ye girmesi engellenecek.Hem Amerikan başkanlık sisteminde olduğu gibi bürokraside 10 - 15 bin kişiyi birden değiştirebilecek özgürlüğe sahip olacak ve dilediği gibi kadrolaşabilecek. 

Seçilmiş padişah 
Anlayacağınız Tayyip Bey hem bürokrasi, hem de TBMM kendi denetiminde olsun istiyor. Dediğim dedik, astığım kestik bir durum. Hem herşeyi kontrol edecek, hem hukuken sorumlu olmayacak 
Japon İmparatoru'nun doğum gününde biz Türkler görüş birliğine vardık ki Tayyip Bey, düşünü kurduğu başkanlık sistemini hayata geçirecek olursa seçilmiş padişah gibi olacak. Bu durumda, Tayyip Bey'in doğum günü olan 26 Şubat'ın Türk Milli Günü olarak kutlanmasına kadar varır mı 
Akihito'nun doğum günü davetinde "Yok artık, bu kadarı da olmaz" dedik. Ama burası Türkiye. Bir uçtan diğer uca yalpalamanın örnekleri çoook. Dolayısıyla belli de olmaz 
Düzeltme Dünkü köşemde bir dizgi hatası sonucu Uğur Yüce'nin fotoğrafının altına Bilkom Genel Müdürü Veli Tan Kirtiş yazılmıştır. Özür dilerim. 



</TEXT>
</DOC>
