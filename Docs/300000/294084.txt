<DOC>
<DOCNO> 294084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun25.html </URL>
<DATE> 2004/12/02/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Şaron'dan yeni koalisyon 
</HEADLINE>
<TEXT>

     İsrail Başbakanı Ariel Şaron, İsrail'in, vatandaşlarını tehdit eden durumlara karşı vurma hakkını saklı tuttuğunu söyledi. 
     Dünkü kritik bütçe oylamasından yenik çıkan ve partisinin iktidar ortağı Şinui'den bakanları görevinden alarak, Şinui ile yollarını ayıran Şaron, gazetecilerle bir araya gelip, açıklamalar yaptı ve sorularını cevaplandırdı. 
     İşçi Partisi ve aşırı dinci partilerle yeni bir hükümet oluşturmaya çalışacağını söyleyen İsrail Başbakanı, ''Ortada iki belirgin durum var ya birlik hükümeti ya seçim'' dedi. Şaron, gelinen bu noktada başka bir seçim şansının bulunmadığını ''arkadaşlarının anlayacağını'' da kaydetti. Şaron, İşçi Partisi lideri Şimon Peres'in de kabinede görev alabileceğini belirtirken, ''Ama Başbakanlık dışında'' dedi. 
     Şaron, Şinui lideri Josey Tommy Lapid'den boşalan Adalet Bakanlığı görevini, bakan Tzipi Liv'in üstleneceğini de belirtti. 
     Yaser Arafat'ın ölümünden sonra ortaya çıkan yeni ortamda gelinen son duruma da değinen Şaron, İsrail'in ''terörist'' gruplar arasındaki anlaşmalara taraf olmadığını belirtti ve ''Ancak, sükunet sağlanırsa biz bu sükunetin devamına yardımcı olabiliriz'' dedi. 
     Şaron, partisinin önde gelen konularından biri olan Gazze'den çekilme planının uygulanacağını belirtirken, ''Terörizme karşı savaşta beklentilerimizden taviz vermeyeceğiz'' diye konuştu. Şaron, yerleşimcilere zarar gelmemesi amacıyla ''Eğer Filistinliler bize ateş açarlarsa biz de ateş açarız'' dedi. 
     Şaron, Ber Şeva'daki bir İsrail hapishanesinde tutuklu bulunan ve dün resmen adaylık başvurusunu yapan El Fetih liderlerinden Mervan Barguti ile ilgili olarak da ''Barguti'nin adaylığını engelleyemeyiz'' dedi. Barguti'nin cezaevinde kalacağını belirten Şaron, Barguti'nin, seçim kampanyasını, cezaevinin kısıtlamaları çerçevesinde yapabileceğini de söyledi. 
     Şaron, Suriye Devlet Başkanı Beşşar Esad'ın, İsrail ile her türlü önkoşuldan uzak şekilde barış görüşmelerine yeniden başlanması önerisiyle ilgili olarak da ''Esad ile ancak belirli koşulların yerine getirilmesi kaydıyla görüşebileceğini'' vurguladı. 
     
</TEXT>
</DOC>
