<DOC>
<DOCNO> 283710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun39.html </URL>
<DATE> 2004/10/27/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Fransız yardım kuruluşu Irak'tan çekiliyor 
</HEADLINE>
<TEXT>

     Merkezi Paris'te bulunan Açlıkla Mücadele Hareketi, Irak'taki çalışanlarını güvenlik kaygısı nedeniyle çektiğini belirterek, bu ülkedeki yardım faaliyetlerinin ABD öncülüğündeki güçler aracılığıyla yapılmasının da yardım kuruluşlarının tarafsız görünmesini zorlaştırdığını kaydetti. 
     Fransız yardım kuruluşu tarafından dün geç saatlerde yapılan açıklamada, ''birçok diğer yardım kuruluşu gibi Açlıkla Mücadele Hareketi'nin de yoğun ıstırap içindeki bir ülkeden, özellikle güvensizlik ortamının sürekliliği nedeniyle ayrılmak zorunda kaldığı'' ifade edildi. 
     Fransız yardım kuruluşu, çatışmalar, terörizm ya da suç eylemlerine bağlı güvensizlik ortamının sürekliliğinin, ülkenin yeniden yapılanmasına doğrudan etkisi bulunduğunu, çünkü kuruluşların ya da örgütlerin faaliyetlerini kısıtladığını belirtti. 
     Açıklamada, gıda dağıtımı gibi insani faaliyetlerde askerlerin yer almasının da birçok sivil toplum kuruluşu için sorun oluşturduğuna dikkat çekildi. 
     Irak'ta geçen ay 2 İtalyan kadın yardım görevlisinin kaçırılmasının ardından, birçok yardım kuruluşu yabancı çalışanlarını bu ülkeden çekmişti. 
     İtalyanların salıverilmesinden sonra geçen hafta da uluslararası yardım kuruluşu Care'in İngiliz asıllı Iraklı çalışanı Margaret Hasan kaçırılmıştı. Care de, çalışanının rehin alınmasından sonra Irak'taki faaliyetlerini askıya aldığını açıklamıştı. 
     
</TEXT>
</DOC>
