<DOC>
<DOCNO> 275396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur24.html </URL>
<DATE> 2004/09/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Üniversiteyi kazanamayanlar için 2. şans... Ek kontenjanlar belirlendi 
</HEADLINE>
<TEXT>

     Üniversitelerin önlisans ve lisans programlarında 69 bin 914 boş kontenjan belirlendi. Ek yerleştirme için adaylar, 4-8 Ekim tarihleri arasında başvuruda bulunabilecekler. 
     Yükseköğretim Kurulu Öğrenci Seçme ve Yerleştirme Merkezi Başkanı Prof. Dr. Savaş Küçükyavuz'un yaptığı yazılı açıklamaya göre, 2004 ÖSYS Yükseköğretim programlarına ek yerleştirme kontenjanları belirlendi. 
     Buna göre, devlet üniversitelerinde ek yerleştirme için önlisans programlarında 54 bin 156, lisans programlarında ise 2678 olmak üzere toplam 56 bin 834 vakıf üniversitelerinde önlisans programlarında 81, lisans programlarında 2229 olmak üzere toplam 7610 KKTC üniversitelerinde önlisans programlarında 1612, lisans programlarında ise 3858 olmak üzere toplam 5470 boş kontenjan saptandı. Böylece devlet üniversiteleri, vakıf üniversiteleri, KKTC üniversiteleri ve yurtdışı üniversitelerinin toplam ek yerleştirme kontenjanı 69 bin 914 oldu. 
     
     YERLEŞEMEYEN ADAYLARA BİR ŞANS DAHA... 

     Üniversitelere yerleşmeyen adaylar şanslarını ek yerleştirmede deneyebilecekler. 
     2004 Öğrenci Seçme Sınavı ÖSS sonuçlarına göre yükseköğretim programlarına ek yerleştirme için adaylar 4-8 Ekim tarihleri arasında başvurabilecek. 
     2004 ek yerleştirme kontenjanı bulunan yükseköğretim programları arasından tercih yapabilmek için adayların 2004-ÖSS'ye başvurmuş olmaları zorunlu. 
     2004 ek yerleştirmeye başvurabilmek için adayların 2004 genel yerleştirme sırasında açıköğretim programları hariç, herhangi bir yükseköğretim programına yerleştirilmemiş olmaları gerekiyor. Özel yetenek sınavı ile bir yükseköğretim programına yerleştirilmiş olan adaylar ek yerleştirmeye başvurabilecekler. 
     Sadece sınavsız geçiş ile ilgili ek yerleştirmeye başvuracak adaylar, diğer adaylar gibi aynı başvurma formunu kullanacaklar, tercihlerini bu form üzerinden işaretleyecekler ve başvurularını aynı süre içinde yapacaklar. 
     2004 ek yerleştirmede meslek yüksekokulları ve açıköğretim önlisans programlarına daha önce sınavsız geçiş hakkı bulunan adayların yerleştirilmeleri yapılacak, bundan sonra da kontenjan dolmuyorsa, boş kalan kontenjanlara lise mezunları ile meslek liselerinin sınavsız geçiş hakkı bulunmayan mezunları ilgili Y-ÖSS puanları ile yerleştirilecekler. 2004 ÖSS'ye girerek 160,000 veya daha yüksek ilgili ÖSS puanı almış lise ve meslek lisesi mezunu adayların bu durumu göz önünde tutarak, meslek yüksekokulları ve açıköğretimin önlisans programları arasından da tercih yapabilecekler. 
     Yükseköğretim programlarının ek yerleştirme kontenjanlarına başvurmak isteyen adaylar 4 milyon Türk Lirası karşılığında 2004-ÖSYS Yükseköğretim Programlarına ek Yerleştirme Kılavuzu ve Başvurma Formunu ÖSYM Sınav Merkezi Yöneticiliği yetkililerinden alacaklar. Adaylar kılavuzda belirtilen esaslara uygun olarak dolduracakları Başvurma Formu ile 8 milyon Türk Liralık ek yerleştirme ücretinin ilgili bankaya yatırıldığını gösteren banka dekontunu başvurma süresi içinde ÖSYM Sınav Merkezi yöneticiliği yetkililerine teslim edebilecekler. Adayların bu ücreti yatırmak için bankaya sadece TC kimlik numaralarının vermeleri yeterli olacak. Posta ile Merkeze gönderilen başvurma formları işleme alınmayacak. 
     Ek yerleştirmenin nasıl yapılacağına ilişkin ayrıntılı bilgiler 2004 ÖSYS- Ek Yerleştirme Kılavuzunda yer alacak. 

     
</TEXT>
</DOC>
