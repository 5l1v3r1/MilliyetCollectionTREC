<DOC>
<DOCNO> 255920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonsiy10.html </URL>
<DATE> 2004/07/16/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Gül Türkiye AB sürecinde kritik eşiği geçti... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin AB sürecinde kritik eşiği geçtiğini, ancak hala yapılması gerekenler bulunduğunu söyledi. 
     Gül, Dışişleri Bakanlığı'ndan çıkarken, gazetecilerin, ''AB Komisyonu'nun genişlemeden sorumlu üyesi Günter Verheugen'in Gül'e İlerleme Raporu öncesinde 'eksiklikler listesi' verdiğine'' ilişkin haberlerin hatırlatılması üzerine, ''Kesinlikle bunlar doğru değil'' dedi. 
     AB'ye aday bir ülke olarak Türkiye'nin neler yapması gerektiğinin belli olduğunu kaydeden Gül, Türkiye'nin bunları zaten Ulusal Programı ve hükümet programına koyarak, süretli şekilde yaptığını söyledi. 
     ''Türkiye'nin kritik eşiği geçtiğini'' ifade eden Gül, ''Ama tabii ki iyileştirmenin sonu yok. Müzakereler başlatıldıktan sonra da yapılacak çok şey var. Bunların hepsi devam edecek. Bugün geldiğimiz noktada Türkiye, zaten Kopenhag siyasi kriterlerini karşılayan bir ülkedir '' diye konuştu. 
     Gül, Türkiye'nin AB sürecine ilişkin olarak AB'den gelen tepkilere yönelik soru üzerine, ''Her şeye objektif olarak bakıldıktan sonra tespit zor bir şey değil'' diye konuştu. 
     
</TEXT>
</DOC>
