<DOC>
<DOCNO> 294606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/astro/index.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni adım atma zamanı değil 
</HEADLINE>
<TEXT>

Eğer Merkür geri giderken yeni bir adım içindeysek, bilmeliyiz ki, bu alanda şartlar yeniden değişecek hatta söz konusu planlarımız eski gücünü kaybedecektir 


30 Kasım'da geri gitmeye başlayan Merkür bizi şaşırtabilir. Yeniden düzgün harekete döneceği 20 Aralık sabahına kadar bir dizi şaşırtıcı ve uğraştırıcı Merkür olayı ile karşılaşabiliriz. Rasyonel aklı, organizasyonları, bilgi alışverişini, konuşma ve yazmayı, medyayı, taşımacılığı ve kararları açıklayan Merkür geri giderken yaptığımız pek çok yenilik daha sonra yeniden düzeltilmek ve değiştirilmek zorunda kalabilir. Örneğin, siyasi alanda, ülkemizin AB ile müzakere sürecine başlama kararının ifade edilmesi 17 Aralık olarak açıklanmıştı. Her durumda, eğer Merkür geri giderken yeni bir adım içindeysek, bilmeliyiz ki, bu alanda şartlar yeniden değişecek hatta söz konusu süreç zaten yeni değerlendirmelere tabi tutulacaktır. Bu yüzden alınan kararların sağlama alınması beklenenden daha fazla pürüzlü de olabilir. 
Kişisel alanda Merkür geri giderken özellikle yukarıda sözünü ettiğimiz alanlarda daha kontrollü olmamız gerekir. Peki 20 Aralık tarihine kadar bu süreci daha yapıcı değerlendiremez miyiz Örneğin, tam olarak bitirilmemiş işlere, projelere son şeklini vermek için kendi içimize daha fazla dönebiliriz. Böyle bir süreçte öyle şeyler, üzerinde yeteri kadar durmadığımız detaylar görebiliriz ki, göz ardı edilen bu konuları, dikkatsizlikleri düzeltme şansımız olabilir. Bu dönemde sözlere, anlaşmalara çok daha fazla dikkat etmek, eğer yeni bir kontrat yapıyorsak, bu anlaşma içindeki boşlukları görmek gerekebilir. Tersi durumda, yaptığımız pek çok işin boşa gidebileceğini ya da anlaşmaların bir değeri olamayacağını görebiliriz. 

Merkür'ün Pluto ve Güneş ile birleşeceği günlere özellikle dikkat etmek gerek 

Merkür, Yay burcunda geri gideceği için bu dönemde hızlı ve detaylara yeteri kadar bakmadan düşünmek bir problem çıkartabilir. Bu dönemde uzun yolculuklar, yabancılarla ilgili iletişim ve anlaşmalar bizim için de daha karmaşık bir hal alabilir. Ayrıca hukuki konularda da anlaşmazlıklar, sözlerin yerine getirilmemesi gibi olaylarla da karşılaşabiliriz. Özellikle Yay burcu, haritamızda hangi eve düşüyorsa, bu evle ilgili alanda daha fazla sorunla karşılaşabiliriz. Örneğin Yay burcu 3'üncü evimizde ise yükselen Terazi için bu anlaşmazlıklar kardeşlerle ya da yolculuklarla ilgili olabilir. Benzer şekilde Yay 10'uncu evimizde ise Balık yükselen bu karmaşık durum mesleğimiz, işlerimiz ve sorumluluklarımızla yakından ilişkili olabilir. 
Merkür 8-10 Aralık tarihleri arasında önce Pluto daha sonra da Güneş'le birleşecek. Bu günlere çok dikkat etmeliyiz. Bu tarihlerde bize ifade edilen şeyler aslında farkında olmadığımız gizli şeyler de içerebilir. Bu tarihlerde bize söylenenlerle gerçekte olanlar arasında büyük farklar söz konusu olabilir. Ancak 13 Aralık'tan sonra anlaşmalar ve yeni kararlar açısından daha pozitif bir değerlendirme yapabiliriz. Bu dönemde acele kararlardan kaçınmalıyız. Hukuki konularda daha duyarlı ve verilen sözlerin yerine getirilmesi için daha fazla dikkatli olmalıyız. Özellikle Yay, İkizler, Başak ve Balık burcundan olanlar 20 Aralık'a kadar gerek işle ilgili gerekse özel konularında sürekli değişen şartlara hazır olmalılar. 
</TEXT>
</DOC>
