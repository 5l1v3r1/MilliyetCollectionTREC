<DOC>
<DOCNO> 279447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko48.html </URL>
<DATE> 2004/10/12/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Taşıt sayısı 8 milyonu aştı... Ankara'da oran yüksek 
</HEADLINE>
<TEXT>

     Türkiye'de trafiğe kayıtlı taşıt sayısı Temmuz ayında ilk kez 8 milyonu aşarak 8 milyon 30 bin 488'e yükseldi. 
     Devlet İstatistik Enstitüsü DİE verilerine göre, Temmuz ayı itibarıyla taşıtların 4 milyon 818 bin 648 adedini yüzde 60 otomobiller oluşturdu. 
     Taşıt sayısı açısından otomobilleri 1 milyon 119 bin 260 adetle motosikletler, 1 milyon 96 bin 558 adetle kamyonetler arazi taşıtları dahil , 414 bin 239 adetle kamyonlar, 249 bin 780 ile minibüsler, 142 bin 906 adetle yol iş makinaları, 127 bin 37 adetle otobüsler, 62 bin 60 adetle özel amaçlı taşıtlar takip etti. 
     Türkiye'de trafiğe kayıtlı taşıtların yaklaşık yüzde 57'si olan 4 milyon 572 bin 795'ni 10 ilde toplanırken en fazla taşıt 1 milyon 225 bin 123 adet ile İstanbul'da yer alıyor. 
     
     ANKARA'DA 4-5 KİŞİYE BİR TAŞIT DÜŞÜYOR... 
     Verilere göre Ankara'da 921 bin 562, İzmir'de 580 bin 139, Antalya'da 375 bin 393, Bursa'da 319 bin 12, Adana'da 289 bin 306, Konya'da 265 bin 598, İçel'de 213 bin 663, Manisa'da 200 bin 763, Hatay'da 182 bin 236 adet trafiğe kayıtlı taşıt bulunuyor. 
     Nüfusu 12 milyonu aşan İstanbul'a göre 4 milyon aşkın nüfus barındıran Ankara'da çok daha yoğun taşıt bulunuyor. İstanbul'da taşıt sayısının nüfusa oranı yüzde 10'larda kalırken, Ankara'da bu oran yüzde 23'leri buluyor. İstanbul'un Ankara oranında taşıta sahip olabilmesi için 2.5 milyonun üzerinde taşıtı şimdikinin iki katından fazla olması gerekiyor. 
     
     TAŞIT SAYISI YILLIK ORTALAMA YÜZDE 6.8 ARTIYOR... 
     Türkiye'de 1992 yılında 3 milyon 756 bin 137 olan toplam taşıt sayısı 1993 yılında 4 milyonu, 1996 yılında 5 milyonu, 1998 yılında 6 milyonu, 2000 yılında ise 7 milyonu, Temmuz 2004'de de 8 milyonu aştı. Böylece taşıt sayısı son 12 yılda yüzde 113.8 arttı. Yıllık ortalama artış oranı ise yüzde 6.8 oldu. 
     1992-2003 dönemi artış hızıyla Türkiye'nin taşıt sayısında Avrupa standardlarını yakalaması 2030'ları bulacak. 
     Bu hızla sürmesi halinde toplam taşıt sayısı 2007 yılında 10 milyonu, 2014 yılında 15 milyonu, 2018 yılında 20 milyonu, 2021 yılında 25 milyonu, 2024 yılında 30 milyonu, 2026 yılında 35 milyonu, 2028 yılında 40 milyonu, 2030 yılında 45 milyonu aşacak ve şu andaki Avrupa standartlarına ulaşacak. 
     
</TEXT>
</DOC>
