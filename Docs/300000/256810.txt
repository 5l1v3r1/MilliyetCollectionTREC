<DOC>
<DOCNO> 256810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko33.html </URL>
<DATE> 2004/07/20/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Formula 1 pistinin kaba inşaatı bu yıl bitirilecek... 
</HEADLINE>
<TEXT>

     Formula 1'in 2005 yılı yarış takviminde yer alacak olan İstanbul'daki pist inşaatının yüzde 60 oranında tamamlandığı bildirildi. 
     İstanbul Ticaret Odası'nın İTO aylık yayın organı İtovizyon'da yer alan bilgilere göre, gelecek yıl Ağustos ayında yarışların düzenleneceği pist, inşaatı tamamlanarak antrenman yapabilmeleri için 1.5 ay önce Formula 1 pilotlarına teslim edilecek. 
     Formula 1 organizasyonunu Türkiye'ye getirebilmek için büyük çaba harcayan İTO Başkanı Mehmet Yıldırım, Kurtköy'deki pist inşaatının kaba kısmını kış gelmeden bu yıl içinde tamamlayacaklarını kaydederek, ''Sadece elektronik, mekanik dediğimiz diğer kısımlar ve asfaltlama gibi işleri 2005'e sarkıtmak istiyoruz. Haziran başında da bu alanı Türkiye'den ve dünyadan katılımlarla düzenlenecek otomobil fuarıyla tanıtmak istiyoruz'' dedi. 
     Yaklaşık 80 milyon dolara mal olması planlanan pist projesinde Türk hükümetinin 38.5 milyon dolarlık teminat verdiğini ve bunun 13.5 milyon dolarlık ilk taksidini Formula 1 Yönetimi'ne ödediğini hatırlatan Yıldırım, hükümete karşı sorumlulukları olduğunu ve projeyi bir an önce tamamlamak için gece gündüz çalıştıklarını kaydetti. 
     Vakıflar Genel Müdürlüğü'nden kiralanan alan üzerine kurulan pistin uzunluğu 5.3 kilometre ve pistte 13 adet dönüş bulunuyor. 75 bin kişilik seyirci kapasiteli pistin portatif ve doğal tribün olanaklarıyla 140 bin seyirci kapasitesine ulaşabileceği hesaplanıyor. 
     850 işçinin çalıştığı pist inşaatında, toprak işlerinin yüzde 80, bina işlerinin ise yüzde 50 oranında tamamlandığı kaydedildi. 
     
</TEXT>
</DOC>
