<DOC>
<DOCNO> 255181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur25.html </URL>
<DATE> 2004/07/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İstanbul'da 3 bin 648 kaçak cep telefonu ele geçirildi... 
</HEADLINE>
<TEXT>

     Kartal ve Bayrampaşa'da düzenlenen 3 ayrı operasyonda, 3 bin 648 adet kaçak cep telefonu ele geçirildiği bildirildi. 
     Mali Şube Müdürlüğü'nden yapılan açıklamada, ''bazı kişilerin yurda yasal olmayan yollardan getirdiği faturasız, belgesiz, yabancı menşeli kaçak cep telefonlarının pazarlanmak istendiği'' ihbarını alan polisin, belirlenen 3 ayrı adrese eşzamanlı operasyonlar gerçekleştirdiği belirtildi. 
     Açıklamada, Kartal ve Bayrampaşa'da yapılan operasyonlarda, 948 milyar 856 milyon lira değerinde 3 bin 648 adet cep telefonu, bu telefonlara ait 5 bin pil ile 500 adet şarj cihazı ele geçirildiği ve bunların naklinde kullanılan 3 araca el konulduğu kaydedildi. 
     5 kişinin gözaltına alındığı ifade edilen açıklamada, haklarında ''4926 sayılı Kaçakçılıkla Mücadele Kanunu'na muhalefet'' suçundan işlem yapılan zanlıların ilgili cumhuriyet savcılıklarına sevk edildiği ve bu kişilere toplam 6 trilyon 752 milyar 891 milyon 15 bin 360 lira para cezası ödeme emri tebliğ edildiği bildirildi. 
     
</TEXT>
</DOC>
