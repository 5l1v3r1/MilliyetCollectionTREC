<DOC>
<DOCNO> 290423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/soneko08.html </URL>
<DATE> 2004/11/20/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Güler Karadeniz'de petrol sondajını Haziran'da yapmayı planlıyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Karadeniz'de petrol sondajını Haziran ayında yapmayı planladıklarını söyledi. 
     Bakan Güler, çeşitli ziyaret ve incelemelerde bulunmak üzere geldiği Rize'de, Vali Enver Salihoğlu'nu makamında ziyaret ederek kentin sorunları hakkında bilgi aldı. 
     Güler, burada yaptığı açıklamada, Rize'ye geliş amacının bakanlığını ilgilendiren konular üzerinde incelemeler yapmak olduğunu belirterek, ''DSİ'nin yatırımları, TEDAŞ'ın elektrik enerjisi dağıtımındaki hizmetleri ve bakanlığımıza ait kömür dağıtımıyla ilgili incelemelerde bulunmak için geldik'' dedi. 
     Bakan Güler, gazetecilerin, Karadeniz'deki petrol arama çalışmalarıyla ilgili sorusunu, ''Petrol sondajımızı inşallah Haziran ayında yapmayı planlıyoruz. Şu anda sismik değerlendirmeler yapılıyor. Karadeniz'de petrol olup olmadığını sondaj yapınca söyleyeceğiz. Şimdiden var veya yok demek doğru olmaz. Temkinli konuşmak zorundayım. Benim tarzım da bu'' diye yanıtladı. 
     Doğalgazın Rize'ye ne zaman geleceği konusundaki bir soru üzerine Bakan Güler, ''İhaleyi yeniden gözden geçirdik. Çelik fiyatlarında çok büyük bir artış olduğu için şu andaki ihalesini gözden geçiriyoruz. Ama Rize'ye doğalgaz mutlaka gelecek. Biz doğalgazın Rize'ye gelişini bu sene sonu olarak düşünüyorduk ama 2006 yılına sarkacak'' dedi. 
     Bakan Güler, daha sonra Taşlıdere Havzası ve DSİ 224. Şube müdürlüğü'nde incelemelerde bulundu. 
     
</TEXT>
</DOC>
