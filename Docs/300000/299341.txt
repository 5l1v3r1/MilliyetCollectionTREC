<DOC>
<DOCNO> 299341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/guncel/gun06.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bartholomeos beraat etti 
</HEADLINE>
<TEXT>


İSTANBUL Milliyet 

Fener Rum Patriği Bartholomeos'la dönemin Sen Sinod Meclisi'nin 11 üyesi, Bulgar Kilisesi Başpapazı Konstantin Kostov'un ruhani yetkilerini elinden alıp hiçbir kilisede ayin yapamayacağı yönünde karar alarak, "dinlerden birine ait dini işleri, ibadet veya ayinin yapılmasını men etmek" suçundan yargılandıkları davada beraat etti. 
Fatih 3. Asliye Ceza Mahkemesi'ndeki duruşmaya katılmayan tutuksuz sanıklar Patrik Bartholomeos, Fener Rum Patrik Vekili İakovos Fenerli ile olay tarihindeki Sen Sinod Meclisi üyelerini Avukat Kezban Hatemi temsil etti. Müdahil Bojidar Çipof ve avukatı Haluk Perk'in hazır bulunduğu duruşmada, Savcı Ali Yılmaz'ın hazırladığı mütalaanın birer örneği taraf avukatlarına verildi. 
Mütalaada, tüm sanıkların, 6 ay ile 1'er yıl arasında hapis cezasına çarptırılmaları istendi. Avukat Perk, mütalaaya katıldıklarını belirtirken, Hatemi suçun unsurlarının oluşmadığını savundu. Mahkeme, 'suçun unsurları oluşmadığı' gerekçesiyle sanıkların beraatlarına karar verdi. Perk, kararı temyiz edeceklerini belirtti. 


</TEXT>
</DOC>
