<DOC>
<DOCNO> 255832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun08.html </URL>
<DATE> 2004/07/16/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Filipinler birliğinin komutanı bugün Irak'tan ayrılıyor... 
</HEADLINE>
<TEXT>

     Filipinler Dışişleri Bakanı Delia Albert, Irak'taki Filipin birliğinin komutanı ve beraberindeki 10 kişinin bugün Irak'tan ayrılacağını açıkladı. 
     Filipinli rehinenin serbest bırakılması için hükümetin Filipin birliğinin komutanını geri çağırdığını belirttiği açıklamasında Albert, Irak'ta kalan Filipin askerlerinin de ''en kısa zamanda'' çekileceğini bildirdi. 
     Albert, yaptığı yazılı açıklamada, ''Manila hükümeti Irak'taki Filipin birliğinin komutanını geri çağırdı, kendisi beraberindeki 10 kişiyle birlikte cuma günü ülkeden ayrılıyor. 51 kişilik birlikten geri kalanlar da en kısa sürede Irak'ı terk edecek'' ifadesini kullandı. 
     Açıklamada, başka ayrıntı verilmedi. 
     Iraklı militanlar, 10 Temmuz'da kaçırdıkları Filipinli kamyon sürücüsünün Filipin askerlerinin tamamı ay sonuna kadar ülkeyi terk etmesi halinde serbest bırakacaklarını bildirmişti. 
     Militanlar, El Cezire televizyonu aracılığıyla, Angelo de la Cruz'u, son Filipin askeri de Irak'tan ayrıldığında salıvereceklerini, ancak bunun için ay sonuna kadar süre tanındığını açıklamıştı. 
     Iraklıların açıklaması, Filipinli rehinenin El Cezire televizyonunda yayımlanan görüntülerinden birkaç saat sonra yapılmış, de la Cruz, görüntülerde, Irak'taki Filipinli askerlerini çekmeyi kabul ettiği için devlet başkanına teşekkür etmiş, ailesine de mesaj göndererek, yakında eve döneceğini söylemişti. 
     
</TEXT>
</DOC>
