<DOC>
<DOCNO> 250184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun17.html </URL>
<DATE> 2004/06/23/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İran, İngiliz askerleri bugün serbest bırakıyor... 
</HEADLINE>
<TEXT>

     İran Dışişleri Bakanı Kemal Harrazi, İran karasularında tutuklanan İngiliz askerlerinin bugün serbest bırakılacağını söyledi. 
     İran resmi haber ajansı İRNA'nın haberine göre, Harrazi, gazetecilerin sorusu üzerine, İngiliz askerlerinin serbest bırakılacağını söylerken, Genelkurmay Başkanlığı yetkilisi Albay Ali Afşar da yapılan soruşturma sonucu askerlerin serbest bırakılmasına karar verildiğini belirtti. 
     Afşar, soruşturma sırasında İngiliz askerlerinin yanlışlıkla İran karasularına girdiklerini söylediklerini, botlarda bölgenin ayrıntılı haritalarıyla silah ve benzeri malzeme bulunduğunu, bu malzemelerin de görevlerinin gereği yanlarında olduğunu açıkladı. 
     İran donanmasına ait gemiler, önceki gün, İran ve Irak'ı ayıran Basra Körfezi'ndeki Şattülarap kanalında İran karasularına giren 3 İngiliz devriye botuna el koymuş ve 8 İngiliz askerini tutuklamıştı. 
     
</TEXT>
</DOC>
