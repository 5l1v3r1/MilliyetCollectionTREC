<DOC>
<DOCNO> 258006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sondun06.html </URL>
<DATE> 2004/07/25/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Kerkük çok gergin 1 Kürt kadın ve 2 çocuğu öldürüldü 
</HEADLINE>
<TEXT>

     Irak'ın Kerkük kentinde dün geceki çeşitli saldırılarda, aralarında 1 kadın ve 2 çocuğunun da bulunduğu 5 kişi öldü. 
     Kerkük polisi, Iraklı bir polis ve Kürdistan Yurtseverler Birliği üyesi bir milisin, kimliği belirsiz kişiler tarafından yapılan saldırılarda öldürüldüğünü söyledi. 
     Yetkililer, bir eve ateş açılması sonucu da, evde bulunan Kürt kadın ile iki oğlunun öldüğünü belirtti. 
     Polis, saldırıların, Araplar ile Kürtler arasında düşmanlık yaratmak isteyen Saddam Hüseyin yanlıları tarafından düzenlenmiş olabileceğini belirtti. 
     Öte yandan Musul'un güneyindeki Beyci kenti yakınlarında bir petrol tankeri konvoyuna düzenlenen saldırıda, 1 Amerikan askerinin öldürüldüğü bildirildi. 
     Amerikan askeri yetkilileri, yola yerleştirilen bombanın patlaması sonucu, konvoya eşlik eden Amerikan askerlerinden birinin öldüğünü, 1 askerin ağır yaralandığını kaydetti. 
     Bu arada Irak'ın İran sınırı yakınındaki Mandali kentinde, terör hücresi üyesi olduğundan şüphelenilen 15 kişinin yakalandığı bildirildi. 
     Amerikan ordusundan yapılan açıklamada, Bağdat'ın 60 kilometre doğusundaki Mandali kentinde yakalanan şüphelilerle birlikte, 6 silaha da el konulduğu belirtildi. 
     
</TEXT>
</DOC>
