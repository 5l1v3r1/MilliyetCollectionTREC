<DOC>
<DOCNO> 272531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/siyaset/asiy.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK'yı rafa kaldırdılar 
</HEADLINE>
<TEXT>


Zinaya hapis cezasında ısrarcı olan AKP, sonunda devrim niteliğindeki düzenlemeleri komisyona geri çekti. CHP'li Ali Topuz, "Zinayı sonradan eklerlerse 'siyasi zina' olur" dedi 

ANKARA Milliyet 


Muhalefet ve basını "devrim niteliğindeki ceza hukuku düzenlemelerini zina tartışması açarak gölgede bırakmakla" eleştiren AKP, Türk Ceza Kanunu'ndaki tarihi dönüşüm sürecine büyük darbe vurdu. AKP'nin muhalefet, kamuoyu ve AB'nin uyarılarına karşın zinayı hapisle cezalandırma ısrarı, 346 maddelik tasarının son maddelerine gelindiği sırada komisyona çekilerek askıya alınmasıyla sonuçlandı. 
AKP, AB üyeliği için müzakere tarihi alınmasında kritik önem taşıyan Türkiye İlerleme Raporu'nun açıklanmasından önce yasalaşması için TBMM'yi 2 hafta önce olağanüstü toplantıya çağırmasına karşın, bir yıl sonra yürürlüğe girecek TCK tasarısını, bağlantılı 3 yasayla birlikte uygulamaya koyma iddiasıyla geri çektiğini öne sürdü. 
TCK Tasarısı'nda dün ilk kriz sabah saatlerinde yaşandı. AKP'li grup yöneticileri, CHP'lilere "Zina konusunda üzerimizde büyük baskı var. Bazı kelimeleri değiştirelim, anlayış gösterin" dedi. CHP'nin bu teklifi kesin bir dille reddetmesi üzerine TBMM'deki görüşmeler 3 saat ertelendi. Bu arada Başbakan Recep Tayyip Erdoğan'la görüşen AKP'liler, "zina" yerine "cinsel sadakatsizlik"e bir yıla kadar hapis cezası öngören öneriyle döndü. CHP'nin bu öneriyi de reddetmesi üzerine AKP, önerge vermekten vazgeçti. 

Sürpriz, gece geldi 
Ancak AKP, bu ısrarından vazgeçmediğini, tasarının görüşmelerinin son saatlerinde gösterdi. Sıra yürürlük ve yürütme maddelerinin görüşülmesine geldiğinde, tasarı TBMM Adalet Komisyonu'na çekildi. Adalet Komisyonu Başkanı Köksal Toptan, yasanın Bölge İdare Mahkemeleri, Ceza Muhakemeleri ve Ceza İnfaz yasalarıyla bir bütünlük taşıması nedeniyle 4 yasanın birlikte yürürlüğe girmesini uygun bulduklarını, bunun için 344 maddesi görüşülen tasarıyı komisyona çektiklerini söyledi. 

'Siyasi zina olur' 
CHP Grup Başkan Vekili Ali Topuz, "Komisyonda bekletilecek metne sonradan zina maddesi eklenirse ne yapacaksınız " sorusuna "Zina konusunda mutabakatı bozarlarsa siyasi zina yapmış olurlar. Bunun cezasını da seçim sandığı verir" yanıtını verdi. Topuz, cemaat ve tarikat mensuplarının AKP milletvekillerine yaptıkları baskının Erdoğan tarafından kendilerine yönlendirildiğini vurguladı. Topuz, sözlerini şöyle sürdürdü "Bize Çin işkencesi yaptılar. Zinayı yasaya koyabilmek için bizi ve AB'yi kandırabilecek modeller icat etmeye çalıştılar. Hiç beklemediğimiz bir sürprizle karşılaştığımızı söyleyebilirsiniz. TCK'nın diğer üç yasayla birlikte yasalaşması en az 4 - 5 ay alır. Hani AB ile önemli bir dönemeç noktasındaydık " 
CHP Grup Başkan Vekili Kemal Anadol da, TCK'nın bir yıl sonra yürürlüğe girecek olduğunu anımsatarak, Toptan'ın gerekçesinin geçerli olmadığını söyledi. Anadol, AKP'ye güvenlerinin devam etmesi için mutabakatın devam ettiği güvencesini duymak istediklerini söyledi. 

Ajanslarda "flaş" haber 
Uluslararası haber ajansları, tasarıyla ilgili son gelişmeyi "flaş haber" olarak duyurdu. AFP, hükümetin tasarıyı geri çekmesinin, Türk kamuoyu ve AB'den gelen tepkilere karşı manevra olarak yorumlandığını kaydetti. 

Komisyonda ne olacak 

TBMM İçtüzüğüne göre, Adalet Komisyonu veya hükümet, görüşülen tasarının tümünün, belli veya birkaç maddesinin komisyona geri verilmesini bir defaya mahsus olmak üzere isteyebiliyor. Bu istem, görüşülmeksizin yerine getiriliyor. Tasarının tümü geri istenmişse, tasarı üzerinde verilen bütün önergeler, ya da TCK'da olduğu gibi belli maddeleri geri istenmişse, o maddeler hakkındaki önergeler esas komisyona gönderiliyor. Komisyonda metne yeni bir madde eklenmesi konusunda açıklık bulunmuyor. AKP, zina maddesini TCK'ya koymak isterse tasarı yeniden Genel Kurul'a getirildiğinde tümü oylanmadan önce, komisyon veya hükümet belli bir maddesinin yeniden görüşülmesini gerekçeli bir önerge ile bir defaya mahsus isteyebilecek. 

DYP Zina abesle iştigal 

HAKAN KABAHASANOĞLU DHA 

DYP Genel Başkan Yardımcısı Nüzhet Kandemir, hükümetin zina konusunu gündeme getirmesini "abesle iştigal" olarak niteledi. Partisinin Giresun il binasında basın toplantısı düzenleyen Kandemir, Türkiye'nin AB'nden müzakere tarihi alabilmek için şahsiyetinden ve milli duygularından ödün verdiğini öne sürdü. Kandemir, şöyle konuştu "AB nedeniyle Türkiye'den istenilmeyecek olanlar bile istenmeye başlandı. Kıbrıs bunlardan biri. Verilen çok büyük çekleri istedikleri gibi kullandılar. Bu çekler, AB garantisi değildir. Türkiye bu yüzden kendisini sürekli zorluklar içinde bulur. Tüm istikbalini tarihe bağlayan hükümetin bunu alamazsak halka verecek olduğu mesajı tahmin etmek mümkün değildir." 

Gül Bizim için önemli olan aile 

ANKARA Milliyet 

AKP ile CHP arasında zinanın suç sayılmaması yönünde uzlaşmaya vardığı yönündeki haberler Türk ve dünya basınında yer alırken, Dışişleri Bakanı Abdullah Gül "Bu TBMM'nin bileceği bir iştir. Aileyi korumak bizim çok önem verdiğimiz bir iştir" dedi. Slovakya Başbakan Yardımcısı Pal Czskay ile görüşmesinin ardından soruları yanıtlayan Gül, zinanın suç sayılmasına ilişkin düzenlemede partisinin yeni bir girişim başlatıp başlatmayacağı yönündeki bir soruya, bu konulara TBMM'nin karar vereceği yanıtını verdi. Gül "Her ülkenin önem verdiği konular vardır. Aileyi korumak herhalde bütün Avrupa için geçerlidir" diye konuştu. 


</TEXT>
</DOC>
