<DOC>
<DOCNO> 289775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun23.html </URL>
<DATE> 2004/11/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Dünya gelecekten ümitsiz, kimse politikacılara güvenmiyor 
</HEADLINE>
<TEXT>

     Uluslararası bir araştırma, dünyanın her köşesinde insanların çoğunun siyasi liderlerine güvenmediğini ve yaklaşık yarısının çocukları için dünyanın daha az güvenli bir yer haline geleceği endişesini taşıdığını gösterdi. 
     Dünya Ekonomik Forumu için Gallup tarafından 60 ülkede yapılan kamuoyu yoklamasında, işadamlarının siyasi liderlerden daha iyi bir imaja sahip olduğu belirlendi. 
     ''Halkın Sesi'' adı verilen araştırma, dünya çapında yaklaşık 50 bin kişinin katılımıyla yapıldı. Politikacıların dürüst olmadığına inananların oranı yüzde 63, işadamlarının dürüst olmadığına inananların oranı ise yüzde 43 olarak ortaya çıktı. 
     Ankete katılanların yüzde 52'si politikacıların, yüzde 39'u ise işadamlarının gayri ahlaki davrandığını düşünüyor. Politikacıların yeteneksiz olduğunu düşünenlerin oranı yüzde 39 iken, aynı oran işadamları için yüzde 22 olarak belirlendi. 
     
     KİMSE POLİTİKACILARA GÜVENMİYOR 
     Araştırmaya göre, halkları tarafından en az güvenilen siyasi liderler yüzde 87 ile Latin Amerika'da, yüzde 84 ile batı Asya'da ve yüzde 82 ile Afrika'da bulunuyor. 
     Batı Avrupa ülkelerinde ise politikacılara güvenmeyenlerin oranı daha düşük olsa da yine de ortalama yüzde 46 gibi önemli bir düzeyde seyrediyor. Batı Avrupa ülkelerinden Almanya'da bu oran yüzde 76'ya çıkıyor. Almanların yüzde 70'i de işadamlarını dürüst bulmuyor. 
     Fransa'da politikacıları sahtekar olarak görenlerin oranı yüzde 36, gayri ahlaki olarak niteleyenlerin oranı ise yüzde 27 dolayında kalıyor. İngiltere'de halkın yüzde 72'si ''politikacıların kendilerinden daha güçlü insanların yanında olduğunu' düşünüyor. Bu da, Irak konusunda İngiltere Başbakanı Tony Blair'in ABD Başkanı George Bush'a destek vermesinin uygun görülmediğini gösteriyor. 
     ABD ve Kanada'yı içeren Kuzey Amerika'da ankete katılanların yüzde 50'si siyasi liderleri dürüst bulmazken, işadamlarının gayri ahlaki davrandığına inananların oranı yüzde 47 olarak ortaya çıktı. 
     
     EN YÜKSEK EKVATOR, EN DÜŞÜK SİNGAPUR 
     Araştırmada, tüm dünyada politikacılara en yüksek güvensizlik oranı yüzde 96 ile Ekvator'da tespit edildi. Bu ülkeyi yüzde 93 ile Meksika, yüzde 92 ile Nijerya, yüzde 91 ile Peru, Bolivya ve Hindistan, yüzde 90 ile Polonya izliyor. 
     En düşük güvensizlik oranında ise Singapur başı çekiyor. Araştırmaya göre, Singapur'da ankete katılanların yalnızca yüzde 3'ü siyasi liderlerini dürüst bulmadı. Bu ülkeyi yüzde 12 ile Hollanda ve yüzde 13 ile Malezya izliyor. 
     
     DÜNYA DAHA AZ GÜVENLİ 
     Dünya çapında ve ABD'de ankete katılanların yüzde 45'i, dünyanın gelecek kuşaklar için daha az güvenli olduğuna inanıyor. 
     Batı Avrupa'da bu görüş yüzde 55 civarında destek buluyor. Ancak Almanya, Avrupa ülkeleri arasında yine öne çıkıyor Almanların yüzde 63'ü gelecek endişesi taşıyor. 
     Dünyadaki en kötü doğal afetler ve savaşların yaşandığı Afrika'da ise iyimserlik hakim. Afrikalıların yüzde 50'si dünyanın daha güvenli olacağına inanıyor, yalnızca yüzde 30'u aksini düşünüyor. 
     
</TEXT>
</DOC>
