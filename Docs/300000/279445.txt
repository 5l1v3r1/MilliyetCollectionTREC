<DOC>
<DOCNO> 279445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko46.html </URL>
<DATE> 2004/10/12/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
AB, bütçe açığını kapatmaya çalışıyor... 
</HEADLINE>
<TEXT>

     Avrupa Birliği'nin 2004 bütçesi, bölgesel yardım harcamalarının beklenenin üzerine çıkmasıyla açık vermeye başladı. Açığı kapatmak isteyen Avrupa Komisyonu, üye devletlerden para istiyor. 
     Komisyon'un Bütçeden Sorumlu Üyesi Michaele Schreyer, düzenlediği basın toplantısında, birlik bütçesinde açık olduğunu belirtse de, tahminlerin üzerindeki harcamalardan kaynaklanan açığın kapatılması için ne kadar ek kaynağa ihtiyaç duyulduğunu belirtmedi. 
     Bazı AB bürokratları, birlik bütçesinin yaklaşık yüzde 4'ü anlamına gelen 4 milyar euro açıktan bahsediyor. 
     AB bütçesinin yıllar sonra ilk kez açık verdiği belirtilirken, Bütçe Komiseri Schreyer, bunun tek sebebi olarak 10 yeni ülkenin birliğe kabul edilmesinin gösterilemeyeceğini, eski birlik ülkeleri için yapılan harcamaların da planlananın üzerinde gerçekleştiğini ifade etti. 
     ''Bütçenin açık vermesi AB üyeleri için sürpriz olmamalı. Bu durum geçen yıldan beri tahmin ediliyordu'' diyen Schreyer, ne tür tasarruf yapabileceklerini araştırdıklarını söyledi. 
     
     KKTC İÇİN 114 MİLYON EURO 
     2005 bütçe tasarısında değişikliğe giderek Kuzey Kıbrıs Türk Cumhuriyeti için ayrılan 114 milyon euro ile Hırvatistan için ayrılan 105 milyon euroyu garantiye almak istediklerini kaydeden Bütçeden Sorumlu Komisyon Üyesi Schreyer, Kuzey İrlanda barış programı için de 60 milyon euro kaynak önerildiğini bildirdi. 
     Shreyer, bütçe harcamalarındaki artışın Avrupa'da barış ve istikrara katkı sağlayacağını sözlerine ekledi. 
     2004 için tarım desteklerinden, geri kalmış bölgelerin kalkındırılmasına kadar 111.3 milyar euroluk harcama öngören AB bütçesinden 99.7 milyar euroluk kısmı, yılın geride kalan süresinde harcandı. 
     
</TEXT>
</DOC>
