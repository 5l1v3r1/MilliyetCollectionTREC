<DOC>
<DOCNO> 295317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur45.html </URL>
<DATE> 2004/12/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Kadıköy'de olaylı yıkım .. 
</HEADLINE>
<TEXT>

     Kadıköy'de hazine arazisi üzerine yapılan bir gecekondunun yıkımı sırasında çıkan arbedede, bir polis memuru bıçakla elinden yaralandı. 
     AA muhabirinin aldığı bilgiye göre, Yenisahra Mahallesi'nde hazine arazisi üzerinde yapılan Osman Altın'a ait gecekondu, Milli Emlak tarafından alınan mahkeme kararıyla yıkılmak istendi. 
     Yıkım sırasında, gecekonduda yaşayan Altın ailesi ile güvenlik önlemi alan polis arasında arbede çıktı. Gecekondunun yıkılmasını engellemek isteyen Osman Altın'ın eşi Fatma Altın, elindeki ekmek bıçağıyla polise saldırdı. Bu sırada bir polis memuru, bıçakla elinden yaralandı. 
     Zor kullanarak Fatma Altın'ı etkisiz hale getiren polis, Altın'ın gecekondudaki 4 torununu da dışarı çıkarttı. 
     Gecekondu, içerideki eşyanın da tahliye edilmesinden sonra yıkıldı. Gecekondunun yanında bulunan ahır da, içlerindeki büyükbaş hayvanlar tahliye edildikten sonra kullanılamaz hale getirildi. 
     Polise direnen Fatma Altın ile 2 oğlu ve kendilerine yardım eden bazı komşuları gözaltına alındı. 
     
</TEXT>
</DOC>
