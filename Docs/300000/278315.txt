<DOC>
<DOCNO> 278315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sondun03.html </URL>
<DATE> 2004/10/08/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
"Komisyon Türkiye'ye koşulsuz evet yanıtı verdi" 
</HEADLINE>
<TEXT>

     Avrupa Komisyonu'nun Washington'daki temsilcisi Jonathan Davidson, 6 Ekim ilerleme raporunda Avrupa Komisyonu'nun, Türkiye ile üyelik müzakerelerinin başlaması için koşulsuz ve açık bir ''evet'' yanıtı verdiğini söyledi. 
     Washington'daki düşünce kuruluşlarından Stratejik ve Uluslararası Etüdler Merkezi'nde CSIS , ''Türkiye ve Avrupa Birliği'' konulu bir toplantı düzenlendi. CSIS Türkiye Projesi Direktörü Bülent Alirıza ve CSIS Avrupa Programı Direktörü Robin Niblett'in konuşmacı olduğu oturumda söz alan Davidson, Türkiye'den istenen kriterlerin başka ülkelerden farklı olmadığı ve ayrımcılık uygulanmadığını söyledi. 
     Davidson, Hırvatistan için hazırlanan raporda da siyasi kriterlerin uygulamada eksik kalması durumunda üyelik müzakereleri sürecinin durdurulacağı yönünde bir maddenin bulunduğuna dikkati çekti ve ''Avrupa Komisyonu'nun raporunda Türkiye'ye, evet, ama... yönünde belirsiz, koşullu bir yanıt verildiği görüşüne katılmıyorum. Türkiye'ye verilen yanıt açık bir evettir . Yani rapor tamamen olumludur'' dedi. 
     CSIS Avrupa Programı Direktörü Niblett ise ''AB, Türkiye'nin, üyelik müzakereleri sürecinde başarısız olması ve bu konunun ortadan kalkmasını mı umuyor '' yönündeki bir soruya karşılık, bu görüşe katılmadığını söyledi. Her ülkenin AB'nin genişlemesine katılma sürecinin birbirinden farklı olduğunu ve karşılaştırmanın doğru olmayacağını belirten Niblett, ''AB içinde bazıları hakikaten Türkiye başarısız olsun diye umuyor olabilir ama genel olarak Türkiye'nin başarısız olması istenmiyor. Bazı şartlar getirilmesi çok doğal. Ama bu sadece Türkiye'nin geri adım atmamasını garanti etmek için'' diye konuştu. 
     Niblett, Türkiye'nin AB'ye girmesinin Türk ekonomisini iyileştireceğini ve bu durumun, endişe edildiği gibi Türkiye'den AB'ye yoğun göç olmasının önüne geçeceğini, ayrıca AB ekonomisinin de Türkiye'nin genç nüfusuyla aradığı dinamizme kavuşacağını söyledi. Robin Niblett, Türkiye'yi içine alacak Avrupa'nın, jeopolitik ağırlığının artacağına da işaret etti. 
     CSIS Türkiye Projesi Direktörü Alirıza ise ''Türkiye'nin Kıbrıs'ta çözüm sürecini desteklemeseydi, bu konunun Avrupa Komisyonu'nun 6 Ekim raporunun olumlu çıkmasında engel teşkil edebileceğini'' kaydetti. 
     
</TEXT>
</DOC>
