<DOC>
<DOCNO> 276851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/guncel/gun02.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yaşam, bir ödül 
</HEADLINE>
<TEXT>


Uluslararası Saydamlık Örgütü, kaçak elektrikle mücadele ederken öldürülen elektrik mühendisi Hasan Balıkçı'yı, bu yıl dünyada 6 kişiye verilen "Dürüstlük Ödülü"yle ödüllendirdi 

Nedim Şener 

Merkezi Berlin'de bulunan Uluslararası Saydamlık Örgütü Transparency International - TI 2004 "Uluslararası Dürüstlük Ödülü"nü, kaçak elektrikle mücadele ederken 18 Ekim 2002'de öldürülen Şanlıurfa TEDAŞ Müessese Müdür Yardımcısı Hasan Balıkçı'ya verdi. Bu yıl ödüle, üçü yolsuzlukla mücadele ederken hayatını kaybeden 6 kişi layık görüldü. 
Uluslararası Saydamlık Örgütü'nün Türkiye Ofisi Toplumsal Saydamlık Hareketi Derneği TSHD Yönetim Kurulu, Türkiye'nin adayı olarak elektrik mühendisi Balıkçı'yı belirledi. Dosyayı inceleyen TI, Balıkçı hakkında araştırma da yaptı. Sonucu önceki gün açıklayan TI, 2004'te dünya genelinde yolsuzlukla mücadele kahramanları olarak şu isimleri belirledi 

İşte yolsuzluk savaşçıları 
Hasan Balıkçı Türkiye TEDAŞ'ta elektrik mühendisi. Kaçak elektrik mafyasına karşı mücadelesini hayatıyla ödedi. Bu sektörde yolsuzluğun ve rüşvetin gündemde tutulmasını sağladı. 
Milica Bisic Bosna Hersek Belgrad Üniversitesi Ekonomi Profesörü, eski Vergiler Genel Müdürü. Vergi kaçıran büyük şirketlere karşı mücadele etti. 
Satyendra Kumar Dubey Hindistan Otoyollar Genel Müdürü. Karayolları inşaat ihalelerinde yolsuzlukları ortaya çıkardı. Başbakan'ın görevden alınmasını sağladı ve bu mücadelede hayatını kaybetti. 
Mamik Chandra Saha Bangladeş Gazeteci. Yeraltı dünyasıyla siyaset arasındaki ilişkiler hakkında yazılar yazdı. Bombalı suikast sonucu öldü. 
Mr. David Munyakai ve Naftali Lagat Kenya Munyakai, Kenya Merkez Bankası'nda görevliyken Goldenberg International ve Kenya Merkez Bankası'ndaki yasadışı işlemleri ihbar etti. Lagat da Goldenberg International'ın havaalimanındaki kaçak altınlarının serbest bırakılması emrine karşı geldi. 

'Nemelazımcı olmayalım' 
TSHD Başkanı Erciş Kurtuluş, Balıkçı'nın Türkiye'de yolsuzlukla mücadelede sembol isimlerden biri olduğunu belirterek, şunları kaydetti ve "Balıkçı'nın erdemli mücadelesinin başta aydınlarımız olmak üzere yolsuzluklarla mücadeleyi hep başkalarından bekleyen ve 'nemelazımcı' bir anlayıştan kurtulamayan halkımıza örnek olmasını diliyoruz" dedi. 

Kiralık katil öldürmüştü 

Hasan Balıkçı, 18 Ekim 2002'de, Şanlıurfa'da öldürülmüştü. Balıkçı'nın, daha önce görev yaptığı Adana'da kaçak elektrik kullanmasına engel olduğu poşet fabrikası sahibi Zeki Akkoyun'un azmettirmesiyle öldürüldüğü ortaya çıkmıştı. Şanlıurfa 2. Ağır Ceza Mahkemesi, Akkoyun'la suça karışan Şeyhmus Taşan'ı, ömür boyu ağır hapis cezasına çarptırdı. Cinayeti para için işlediğini itiraf eden Yılmaz Çakmak'a da 6 ayı ağırlaştırılmış ömür boyu hapis cezası verildi. 



</TEXT>
</DOC>
