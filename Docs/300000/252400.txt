<DOC>
<DOCNO> 252400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sondun23.html </URL>
<DATE> 2004/07/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Muhalefet lideri asansörde dayak yedi 
</HEADLINE>
<TEXT>

     Belarus'taki tek muhalefet partisi Cumhuriyetçi Parti'nin lideri Valeri Frolov, dün gece maskeli 4 kişiden dayak yedi. 
     Frolov, gece yarısından hemen sonra, oturduğu apartmanın asansörüne yaklaşırken, şoförüyle birlikte saldırıya uğradığını söyledi. 
     Çok sayıda milletvekilinin oturduğu apartman polisler tarafından korunduğu için kendisini ve şoförünü döven kişilerin gizli servis elemanları olduğuna inandığını belirten Frolov'un evrak çantasının çalındığı da kaydedildi. 
     Frolov, saldırının basit bir hırsızlık olamayacağını, çünkü saldırganların sadece belgelerin bulunduğu çantasını çaldıklarını, cep telefonunu ve paralarını almadıklarını ifade etti. 
     Valeri Frolov, muhalefet milletvekillerinin geçen ay, Devlet Başkanı Aleksandır Lukaşenko'nun aynı göreve üçüncü kez seçilmesiyle ilgili muhtemel referandumu protesto etmek, cezaevindeki bir muhalefet liderinin serbest bırakılması ve seçim yasalarında değişiklik talepleriyle yaptığı açlık grevinin başını çekmişti. 
     
</TEXT>
</DOC>
