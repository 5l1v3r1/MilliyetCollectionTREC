<DOC>
<DOCNO> 288652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/guncel/gun03.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özal'a 'yurtdışı' yasağı 
</HEADLINE>
<TEXT>


Vakıfbank'ın başvurusu üzerine 13 milyon dolarlık kredi borcu olan eski milletvekili Ahmet Özal'a "yurtdışına çıkış yasağı" konuldu 

TOLGA ŞARDAN Ankara 

8. Cumhurbaşkanı Turgut Özal'ın oğlu, işadamı, eski milletvekili Ahmet Özal'a banka kredi borcunu ödemediği gerekçesiyle "yurtdışına çıkış yasağı" konuldu. Özal, borcunu ödediği takdirde yurtdışına çıkabilecek. 
Vakıfbank Genel Müdürlüğü, pazartesi günü Emniyet Genel Müdürlüğü'ne gönderdiği yazıyla Bankalar Yasası'ndaki yeni düzenlemeyle getirilen uygulama kapsamında Özal'a kredi borcu nedeniyle "yurtdışına çıkış yasağı" konulmasını istedi. Özal'ın bir süre önce bankadan ortağıyla birlikte aldığı 13 milyon dolarlık krediyi ödeyemediği için banka yönetimince listeye alındığı belirtildi. 
Yazının ardından aynı gün Özal ve ortağına bilgisayar sistemi üzerinden yurtdışına çıkış yasağı konuldu. Özal, bayram öncesinde alınan karar gereği hiçbir şekilde yurtdışına çıkamayacak. Ancak, çok acil durumda başbakanın verdiği izinle bir kez yurtdışına çıkabilecek. Özal'ın yasağı, banka yönetimiyle anlaşması ya da borcunun ödemesi sonrasında da yine banka yönetiminin başvurusuyla kalkacak. 
Yeni yasal düzenlemeyle kamu bankaları Vakıfbank, Halkbank ve Ziraat Bankası, borcu olan kişiler üzerinde limit gözetmeksizin yurtdışına çıkış yasağı koydurabiliyor. Uygulama kapsamında yaklaşık 10 bin kişiye yurtdışına çıkış yasağı konuldu. 




</TEXT>
</DOC>
