<DOC>
<DOCNO> 271905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/spor/spo04.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Valverde çekiniyor 
</HEADLINE>
<TEXT>


Athletic Bilbao Teknik Direktörü, Trabzonspor ile eşleşmelerinin büyük şanssızlık olduğunu söyledi. Genç teknik adam, yarınki maç öncesinde "Avantajımız rövanşın İspanya'da olması" diye konuştu 

MEHMET ÇİFTÇİ 


'İşimiz kolay olmayacak' 
TRABZONSPOR'UN UEFA Kupası 1. turunda yarın Avni Aker Stadı'nda ağırlayacağı Athletic Bilbao kapılarını Milliyet'e açtı. İspanyol ekibinin genç çalıştırıcısı Ernesto Valverde, Trabzonspor'dan çekindiklerini söyledi. Valverde, "Kura ilk çekildiğinde lanet olsun, ne büyük şansızlık dedim. Zor bir rakiple eşleştik diye düşündüm. Trabzonspor'un Dinamo Kiev'e elenmesine de anlam veremedim. Türkiye'de işimiz hiç kolay olmayacak" dedi. 

'Ayakta kalan kazanır' 
BORDO - Mavili takımın kasetlerini çok iyi analiz ettiğini belirten Valverde, "Trabzonspor adından söz ettirecek bir futbol kalitesine sahip" yorumunu yaptı. Genç çalıştırıcı sözlerini şöyle sürdürdü "İki şehir arasındaki iklim şartları birbirine benziyor. Taraftarlara, fizik gücü yüksek maçlar izlettireceğiz. Ayakta kalan diğerini elemeyi başaracak. Aynı boks gibi. Bizim avantajımız rövanş maçının İspanya'da oynanacak olması." 

Del Bosque'ye benziyor 
VALVERDE, Beşiktaş Teknik Direktörü Vicente Del Bosque ile önemli benzerlikler taşıyor. Valverde de aynı Del Bosque gibi daha önce başka hiç bir kulübü çalıştırmadı. 38 yaşındaki hoca, Athletic Bilbao'nun genç ve alt yapı sorumlusuyken geçen yıl takımın başına getirildi. Geçen sezonun ikinci yarısında yaptığı çıkışlarla UEFA Kupası'na katılmaya hak kazanan Bilbao, özellikle kendi sahasındaki maçlarda oynadığı futbolla ön pl na çıktı. 

Urzaiz'den övgü 

AVRUPA arenasında daha önce Galatasaray'a karşı forma giydiğini söyleyen golcü Urzaiz, "Trabzonspor, UEFA Kupası'nı kazanan Galatasaray'a benziyor" yorumunu yaptı. Yıldız oyuncu, "Türk takımları kendi evlerinde mükemmel maçlar çıkartıyorlar. Bu yüzden dikkatli olmalıyız. Ancak deplasmanda da avantajlarını koruyamıyorlar. Tek düşüncemiz tur" ifadelerini kullandı. 

Etxeberria iddialı 

BİLBAO'NUN yıldızlarından Etxberria, Trabzonspor'dan korkmadıklarını dile getirdi. Milli futbolcu, "Kasetten izlediğimiz kadarıyla, rakibimiz açık futbol oynuyor. Bu bizim işimize gelir. Taraftarlara zevkli ve gollü maçlar izleteceğiz. Trabzonspor, Şampiyonlar Ligi'nden elendiği için bize karşı hırslı çıkacak. Bu durum motivasyon da, stres de yaratabilir" dedi. 


</TEXT>
</DOC>
