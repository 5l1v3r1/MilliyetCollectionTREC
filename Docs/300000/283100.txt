<DOC>
<DOCNO> 283100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun23.html </URL>
<DATE> 2004/10/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İmha uzmanı incelerken bomba patladı 
</HEADLINE>
<TEXT>

     Irak'ın başkenti Bağdat'ın 60 kilometre kuzeyindeki Bakuba bölgesinde, bu sabah saatlerinde bir bombayı imha etmek isteyen ulusal muhafız hayatını kaybetti. 
     Ulusal muhafızın ekip arkadaşları, bomba imha uzmanlarından oluşan ekipte yer alan Mazin Hasan'ın, imha etmeye çalıştığı bombanın infilak etmesi üzerine öldüğünü belirtti. 
     Yeni Irak ordusunda görev yapan 49 asker, Bakuba bölgesinde katledilmişti. 
     Öte yandan, Avustralya ordu sözcüsü, Bağdat'ta bu sabah düzenlenen saldırıda, 3 Avustralya askerinin yaralandığını açıkladı. 
     Sözcü, Bağdat'taki Avustralya büyükelçiliği yakınlarında bomba yüklü bir aracın patlaması sonucu 3 Avustralyalı askerin hafif yaralandığını belirtti. 
     Amerikan askeri kaynakları da, aynı saldırıda 3 Iraklı sivilin öldüğünü, 6 kişinin yaralandığını açıkladı. 
     Bu arada, Musul'da bomba yüklü araçla düzenlenen saldırıda da 2 kişinin yaralandığı bildirildi. 
     Güvenlik kaynakları, bugün irtibat komitesi üyesi general Motaz Fakaa'nın konvoyu Musul'un Endülüs mahallesinden geçerken, bomba yüklü bir aracın havaya uçtuğunu ve 2 muhafızın yaralandığı olaydan General Fakaa'nın sağ salim kurtulduğunu belirtti. 
     
</TEXT>
</DOC>
