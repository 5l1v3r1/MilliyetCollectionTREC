<DOC>
<DOCNO> 268682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/yazar/pulur.html </URL>
<DATE> 2004/09/03/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Ah bilebilseler, Ah yapabilseler 
</HEADLINE>
<TEXT>


FRANSIZLARIN ünlü bir deneyimini, not etmişiz, geçen gün rastladık 
"Si les jeunes savaient 
Si les vieillards pouvaient." 
İnşallah Fransızca imlada hata yapmamışızdır, yanlış yazmamışızdır, Türkçesi şu 
"Gençler bilebilse, yaşlılar yapabilse..." 

EVET, gençler başlarına gelecekleri bir bilebilseler. 
Atina Olimpiyatı'nda dördüncü olan grekoromen güreşçimiz Hamza Yerlikaya geçen gün feryat ediyordu 
"Biz vatan haini değiliz, bir madalyaya kahraman, bir yenilgiyle şerefsiz ilan edilmek onuruma dokunuyor." 

EE, böyledir bu işler, çocuğu 20 yaşında "asrın güreşçisi" ilan ederler, dördüncü oldu mu "vatan haini" yaftasını boynuna asarlar. 
Türkiye burası 

HAYAT kolay tanınmıyor, yaşam kolay anlaşılmıyor. 
Cahit Sıtkı 35 yaşında anlamış... 
"Gökyüzünün başka rengi de varmış 
Geç fark ettim taşın sert olduğunu. 
Su insanı boğar, ateş insanı yakarmış 
Her doğan günün bir dert olduğunu, 
İnsan bu yaşa gelince anlarmış." 

HAMZA Yerlikaya, keşke bu gerçeği daha önce anlayabilseydi, "asrın güreşçisi" ilan ettikleri gün... 
Aramızda nice Hamza Yerlikaya'lar var, daha da olacaklar, dünyayı tanıdıklarını sandıkları yaşa gelince, şaşırıp kalacaklar. 

ACIDIR, insanı insanlığından utandıran, bir deyim vardır 
"Kazanana herkes sahip çıkar, kaybedene anası bile sahip çıkmaz." 
Bazı ailelerde çocuklara gösterilen itibara bakın. 
Başarılı ağabeye yemeğin etlisi yağlısı verilir, başarısız kardeşe yemeğin suyu... 

SADECE Hamza Yerlikaya mı 
Kim bilir bugünlerde, 30 Ağustos'tan sonra kimler, neler okuyup şaşırıyorlar. 
Oysa şaşıracak ne var ki 
Eğer Kenan Evren'in, cumhurbaşkanlığından sonra yazdığı "Ne Demişlerdi Ne Dediler Ne Diyorlar " kitabını okumuş olsalardı, bugün okuduklarına hiç şaşırmayacaklardı... 
Kenan Evren bakın ne diyordu 
..... Cumhurbaşkanlığıma seçilişimin ikinci yıldönümü vesilesiyle hakkımda yine methiye dolu bir makale yayımlandı. Bunu da aşağıya alıyorum ki, okuyanlar aynı yazarın ben cumhurbaşkanlığından ayrıldıktan sonraki tutumu ile mukayese yapabilsin." 
"Kim bu yazar " diyeceksiniz. 
"Kim" olduğu çok mu önemli "Kimler " diye sorsanız belki daha doğru olur. 
Hani, Bektaşi, Mahmutpaşa yokuşunun başında durup narayı patlatmış 
"Ulannnn..." 
Herkes dükkandan fırlayınca, Bektaşi de şaşırmış 
"Ulan amma çokmuşsunuz " diye... 



</TEXT>
</DOC>
