<DOC>
<DOCNO> 274929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/ekonomi/eko04.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa endeksi zirvede yatayda dinlenebilir... 
</HEADLINE>
<TEXT>


Uzun vadeli çanak ve kulp taban formasyonunu tamamlayan endekste kısa düzeltmeler olsa da güçlü bir çıkış eğilimi izlenebilir 

Zeynep Candan Aktaş 

Geçen hafta TCK'nın zina tartışmalarıyla geri çekilmesiyle başlayan satışlar, hızlı bir şekilde 20.048'in test edilmesine neden oldu. Başbakan Erdoğan'ın Brüksel ziyareti ve AB Komisyonu Genişlemeden Sorumlu Üyesi Verheugen'le görüşmesinden sonra AB ile anlaşmanın sağlandığı ve 6 Ekim'de açıklanacak İlerleme Raporu'nda Türkiye'ye herhangi bir şart ileri sürülmeyeceği açıklaması alımların beklenmedik bir hızda gelişmesine neden oldu. Endeks tarihi rekorla 22.640'ı test etti. Endeksin bu atağı ile öncü senetler uzun vadeli çanak ve kulptan teknik dilde oluşan tabanlarını yaklaşık beş yıl sürdü tamamladılar. Teknik analizde oldukça güçlü alım sinyali veren bu çanak ve kulp oluşumları uzun vadede çıkış eğiliminin devam edebileceğini gösteriyor. Kısa süreli düzeltmeler olsa da İMKB'de ana trendin çıkış yönünde olduğu söylenebilir. 
Pazar günü olağanüstü toplantıya çağrılan TBMM'den TCK'nın çıkması ve kısa vadeli beklentilerin sona ermesi İMKB'de k r realizasyonlarının güçlenmesine neden olabilir. Ancak uzun vadeli tabanlardan çıkan senetlerde genelde zirvelerde oyalanma hareketleri izlenme olasılığı güçlü. Sert çıkış yapan senetlerin bir kısmında ise teknik dilde 'bayrak' denilen formasyonla birlikte çıkış sürebilir. Yani bir taraftan kar realizasyonları, diğer taraftan da yeni zirve yapan senetler izlenebilir. Bu da endeks bazında yatay hareket olasılığını güçlendiriyor. Önümüzdeki hafta endekste nisbeten dar marjlarda daralan hacimlerle tutunma ve güçlenme çabaları etkili olabilir. Herhangi beklenmeyen bir gelişme olmazsa endeksin destekleri 22.200 ve 21.800 seviyelerinde. Dirençler ise 22.500 ve 23.000'de bulunuyor. 
Bol kazançlı haftalar dileğiyle. 


</TEXT>
</DOC>
