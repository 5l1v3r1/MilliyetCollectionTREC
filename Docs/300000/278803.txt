<DOC>
<DOCNO> 278803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/siyaset/axsiy01.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin'in Ramazan hassasiyeti 
</HEADLINE>
<TEXT>


"Osetya baskını" nedeniyle Türkiye ziyaretini erteleyen Rusya Devlet Başkanı, Ramazan sonrası gelecek. Putin, "Ramazan'da görüşmeler verimli olmaz" görüşünde... 

BARKIN ŞIK Ankara 


Türk - Rus ilişkilerinde dönüm noktası özelliği taşıyan Türkiye ziyaretini Kuzey Osetya'daki terör eylemi nedeniyle erteleyen Rusya Federasyonu Devlet Başkanı Vladimir Putin, Ankara'ya Ramazan sonrasında gelecek. Gezinin Ramazan sonrasına bırakılmasında, "Ziyaret sırasında planlanacak çalışma yemekleri ve resepsiyonlardan beklenen verim alınamaz" görüşünün etkili olduğu öğrenildi. 
Türk - Rus ilişkilerinin resmi başlangıç tarihi kabul edilen 1492'den bu yana devlet başkanı seviyesinde hiçbir Rus lider, resmi olarak Türkiye'yi ziyaret etmedi. Rus tarafı, büyük önem verilen ziyaretin protokol gezisinden öteye geçmesini ve anlaşmaların imzalanmasını istiyor. Bu nedenle Ankara programında pürüzle karşılaşmak istemeyen Ruslar, Ramazan'da yapılacak ikili görüşme ve toplantılarla çalışma yemeklerinde verimin düşebileceğini öngörerek, ziyareti Ramazan 15 Ekim - 14 Kasım sonrasında gerçekleştirmeyi planlıyor. Ziyaretin kasımın ikinci yarısı ile yılbaşı arasında, tarafların takvimine uygun bir zamanda yapılması hedefleniyor. 
Putin, "türban" sıkıntısı nedeniyle, eylül başında yapılması planlanan ziyaretinde, eşini Ankara'ya getirip getirmeyeceği konusunda net bir yanıt vermemişti. Söz konusu sıkıntı Çankaya Köşkü'nde Putin onuruna verilecek yemeğe Başbakan Tayyip Erdoğan'ın eşsiz olarak katılacak olmasından kaynaklanmıştı. 


</TEXT>
</DOC>
