<DOC>
<DOCNO> 252813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sondun06.html </URL>
<DATE> 2004/07/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İran, Saddam Hüseyin'e karşı resmi suçlamada bulunacak... 
</HEADLINE>
<TEXT>

     İran yönetimi, 1980-1988 yıllarındaki İran-Irak savaşı sırasında İran'a saldırdığı ve kimyasal silah kullandığı gerekçesiyle eski Irak Devlet Başkanı Saddam Hüseyin'e karşı resmi suçlamada bulunacak. 
     İran Dışişleri Bakanlığı sözcüsü Hamid Rıza Asefi, bugün düzenlediği haftalık basın toplantısında, ''Saddam Hüseyin'in suçlarından biri İran'a saldırmak, İranlıları öldürmek, kimyasal silah kullanmaktır. Hazırladığımız suç duyurusunu, Saddam Hüseyin'in yargılandığı mahkemeye teslim edeceğiz'' dedi. 
     Saddam'ın yargılandığı mahkemenin ''şeffaf ve halka açık olması'' çağrısında bulunan Asefi, mahkemenin Saddam'ın işlediği suçlara ve cinayetlere bakmasının yanı sıra bu suçları niçin işlediğine bir yanıt vermesi gerektiğini söyledi. 
     Asefi, Iraklılardan, mahkemenin Saddam Hüseyin'e yönelik suçlamalarında niçin İran'a yönelik saldırısının bulunmadığı konusunda açıklama istediklerini de belirtti. 
     
</TEXT>
</DOC>
