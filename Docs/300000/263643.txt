<DOC>
<DOCNO> 263643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sontur16.html </URL>
<DATE> 2004/08/15/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Topbaş Yağışlar nedeniyle ilk kez tahliye yapmak söz konusu olabilir 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, ''Balkanlar ve Orta Akdeniz'den gelen 2 sistem yarın Marmara üzerinde birleşeceği için İstanbul, son 10 yılın en büyük yağışını alma ihtimaliyle karşı karşıya'' dedi. 
     İstanbul'u bu sabahtan itibaren etkisi altına alan ve yarın şiddetlenmesi beklenen yağışa ilişkin, Kağıthane'deki Büyükşehir Belediyesi Afet Koordinasyon Merkezi'nde AKOM Topbaş'ın başkanlığında olağanüstü toplantı yapıldı. 
     Büyükşehir Belediyesi Başkan Vekili İdris Güllüce, Genel Sekreter Yardımcısı ve AKOM Başkanı Mesut Pektaş, İSKİ Genel Müdürü Dursun Ali Çodur, ilgili birimlerin yöneticileri ile bazı ilçelerin belediye başkanları ve diğer yetkililerin katıldığı toplantıda konuşan Topbaş, İstanbul'da 17 Ağustos Salı akşamına kadar etkili yağışın beklendiğini söyledi. 
     Topbaş, kentin şu anda Balkanlar'dan ve Orta Akdeniz'den gelen 2 sistemin etkisi altına girmek üzere olduğunu belirterek, şunları kaydetti 
     ''Bu 2 sistem yarın Marmara üzerinde birleşeceği için İstanbul, son 10 yılın en büyük yağışını alma ihtimaliyle karşı karşıya. 11-12 Ağustos günlerinde olan yağışın daha üstünde bir yağış bekliyoruz. Tahminlere göre, metrekareye düşecek yağış miktarı ortalama 55 kilogram, bu yer yer 100 kilogramı bulabilir.'' İstanbul'un her noktası ya da bir noktasının ciddi yağış alabileceğine dikkat çeken Topbaş, her bölgede dikkatli olunması gerektiğini bildirdi. 
     Etkili yağışa karşı çalışmalarını ilçe belediyeleri, ilgili müdürlükler ve AKOM'la ortak yürüttüklerini anlatan Topbaş, 3 günden beri hazırlıklarının sürdüğünü dile getirdi. 
     Topbaş, iş makineleri ve ekipmanlarının hazır olduğunu belirterek, vatandaşları da ''dikkatli olmaları'' konusunda uyardı. 
     
     VADİ VE DERE YATAKLARINDA YAŞAYANLARA ÖNERİ... 
     Kadir Topbaş, ''Özellikle geçmiş dönemlerde yağışı çok fazla alan vadi ve dere yatakları başta olmak üzere, bu tür bölgelerde yaşayan insanların daha tedbirli olmalarını, gerekirse yakın dost ve akrabalarının yanlarına gitmek suretiyle bölgelerden biraz uzaklaşmalarını öneriyoruz'' diye konuştu. 
     Gerekirse kendilerinin de yer yer tahliyeler yapacaklarını kaydeden Topbaş, bu konuda Bahçelievler Tavukçu Deresi, Alibeyköy dere yatağı, Küçükköy Deresi, Kasımpaşa'nın da aralarında yer aldığı bazı bölgeleri belirlediklerini söyledi. 
     Topbaş, ''Gerekirse İstanbul'da ilk kez tahliye yapmak söz konusu olacak. Bu konuda bize ait motellerde 71 kişilik 19 oda hazırlandı'' dedi. 
     Gerektiğinde helikopterle de kurtarma olabileceğini ifade eden İstanbul Büyükşehir Belediye Başkanı Topbaş, 3 gündür kanal ve mazgal temizleme çalışmalarının sürdüğünü, kritik noktalarda da iş makineleri ve kurtarma ekiplerinin hazır olduğunu bildirdi. 
     Kadir Topbaş, Meteoroloji Genel Müdürlüğü'nden Zonguldak ve Balıkesir üzerindeki radar tespitlerini önümüzdeki Çarşamba gününe kadar kendilerine bildirilmesini istediklerini anlattı. 
     İstanbul'daki özel araç sahiplerinin de, problemli bölgelere ulaşabilmeleri için deniz seviyesine yakın noktalardaki yolları kullanmamalarını öneren Topbaş, ulaşımda toplu taşıma araçlarının tercih edilmesini istedi. 
     Topbaş, bazı ev ve işyerlerinin atıksu kanallarını yağmur suyu kanallarına bağladığına da işaret ederek, sözlerini şöyle sürdürdü 
     ''Özellikle bu yağışlarla banyo ve tuvaletlerinde yağmur suyu basıncı görenler, atıksu kanallarını yağmur suyu kanallarına bağladıklarını ve yağmur suyu kanallarının bu şekilde devamlı kendilerine sel ve su baskını yapacağını bilmeliler. Bu yağmurlardan sonra bu tespiti yapanlar, mutlaka İSKİ'ye müracaat ederek atıksularını ana kanala bağlatsınlar.'' Büyükşehir Belediye Başkanı Topbaş, yağışlarla birlikte kuvvetli rüzgar ve fırtına da beklediklerini vurgulayarak, ''Belediye olarak üzerimize düşeni yapıyoruz. İzinler 24 saat kaldırıldı. Halkımızın da duyarlı olmasını istiyoruz. Bu ciddi yağışı, halkla el ele vererek sıkıntısız şekilde aşmayı umuyoruz'' diye konuştu. 
     
</TEXT>
</DOC>
