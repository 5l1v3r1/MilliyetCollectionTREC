<DOC>
<DOCNO> 270351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun31.html </URL>
<DATE> 2004/09/09/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Irak'ta ölen 1000 ABD askerinin fotoğrafları New York Times'da... 
</HEADLINE>
<TEXT>

     ABD'nin önde gelen gazetelerinden New York Times, Irak'ta şimdiye dek ölen 1000 Amerikan askerinin fotoğraflarını yayınladı. 
     New York Times gazetesi, ''Vietnam'dan Bu Yana En Yüksek Kayıp'' başlığıyla bin askerin siyah beyaz fotoğraflarını yayınlarken, Washington Post gazetesi de 1 Temmuz'dan bu yana ölen askerlerin renkli fotoğraflarına üç sayfa halinde yer verdi. 
     Washington Post gazetesi, her fotoğrafın altına ölen askerin kimliğini, yaşını, birliğini ve ölüm nedenini de ekledi. 
     Amerikan medyası, Irak'ın geçen yıl Mart'ta işgalinden bu yana ölen Amerikalı asker sayısının geçen Salı günü 1000'e ulaşmasına büyük önem veriyor. 
     Gazeteler, Pentagon'un verilerine göre, ölenlerin yüzde 98'inin erkek, yüzde 82'sinin asker kariyerli, yüzde 52'sinin 18 ila 24 yaşlarında, yüzde 34'ünün 25 ila 34 yaşlarında, yüzde 47'sinin evli, yüzde 46'sının bekar, yüzde 70'inin beyaz, yüzde 13'ünün siyah ve yüzde 12'sinin hispanik kökenli olduğunu yazıyor. 
     Ölümlerin yüzde 31'inin patlayıcı maddelerden, yüzde 21'inin ateş açılarak ve yüzde 18'inin kazalardan kaynaklandığını belirten Amerikan gazeteleri, en çok kaybı California'nın verdiğini kaydediyor. 
     Gazeteler, 1005 ölümün Irak'ın bir düzine kadar sıcak noktasında meydana geldiğini belirterek, bunları Sünni ağırlıklı Anbar bölgesi 234 ölü , Bağdat 224 ölü ve Musul 58 ölü olarak sıralıyor. 
     
</TEXT>
</DOC>
