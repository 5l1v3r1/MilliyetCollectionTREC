<DOC>
<DOCNO> 273365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonsiy08.html </URL>
<DATE> 2004/09/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erdoğan "Bütün gerçek dinler insanlığı hayra ve iyiliğe çağırmıştır" 
</HEADLINE>
<TEXT>

     Başbakan Recep Tayyip Erdoğan, bütün gerçek dinlerin insanlığı hayra, iyiliğe ve güzelliğe çağırdığını belirterek, insanın, ne zaman bu ilahi çağrıya uyup yönünü bu hissiyata çevirmişse kötülüklerden arındığını, doğruya, aydınlığa ve iyiliğe yöneldiğini söyledi. 
     Başbakan Erdoğan, Diyanet işleri Başkanlığı'nca Dedeman Oteli'nde düzenlenen 3. Din Şurası'na katıldı. 
     Erdoğan, burada yaptığı konuşmada, bütün gerçek dinlerin insanlığı hayra, iyiliğe ve güzelliğe çağırdığını ifade etti. İnsanın, ne zaman bu ilahi çağrıya uyup yönünü bu hissiyata çevirmişse kötülüklerden arındığını, doğruya, aydınlığa ve iyiliğe yöneldiğini kaydeden Erdoğan, şöyle konuştu 
     ''Hazreti Mevlana'nın Mesnevi'de söylediği gibi, bu dünyada susamış kişilerin su aradıkları gibi, su da dünyada susamışları arar. İşte dinin hakikati, susamışların suya erdiği anda ortaya çıkar. Bu hakikati kaybetmemek için hem susamışlığımızı hem de suya kanmışlığımızı bir arada tutmak, bir gönülde saklamak durumundayız. Çünkü bugün dünyanın, inanmış gönüllerin yayacağı aydınlığa, söyleyeceği güzelliğe, sahip çıkacağı doğruluğa çok ama çok ihtiyacı vardır. 
     Bugün dünya hepimizin içini acıtan, hepimizi çok üzen insanlık manzaralarına sahne oluyor. Her birimiz, izlemeye yüreklerimizin dayanmadığı kan ve gözyaşı görüntüleriyle derinden sarsılıyoruz. Varlığını, iyiliğe, güzelliğe, doğruluğa ve adaleti yöneltmiş insanlar olarak zamanımızı kuşatan bu karanlık tabloya her birimizin gönülden itirazları var. Bizler biliyoruz ki bir yerde insanlık onurunu rencide eden, mahşeri vicdanı kanatan bir yara varsa, o büyük günahın kaynağı hakikat körlüğüdür, karanlıktır, cehalettir. Niyeti ne olursa olsun, niçin yapılmış olursa olsun ve sonu nereye varırsa varsın insanlığın vicdanında mahkum olan her hareket, bizim gönüllerimizde de kötüdür, karanlıktır, adaletsizdir.'' 
     
     ''DİNİN AYDINLATICI HAKİKATİ'' 
     Başbakan Erdoğan, Mevlana'nın Mesnevi'de, ''Bu dünya bir dağdır, yaptıklarımızsa ses. Ses yankılanır, gene bize döner gelir'' dediğini anımsatarak, buradan bir ders çıkarılması gerektiğini söyledi. 
     ''Bazen biz güzelliklere, hayra yöneliyoruz. Madem biz iyiliğin, güzelliğin, doğruluğun öğütlendiği değerlere inanıyoruz, o zaman başını duman almış dünya dağını, hayrın sesiyle yeterince yankılandıramıyoruz demektir'' diyen Erdoğan, konuşmasını şöyle sürdürdü 
     ''Madem biz, dinin aydınlatıcı hakikatine vakıfız, bu aydınlığı yaymak, karanlığı bu aydınlıkla ağartmak zorundayız. Çünkü aklımız bize şunu söylüyor 'hakikati kim biliyorsa yalandan da o sorumludur'. Bugün dünyayı saran güç savaşlarına, savaş kültürüne, zulüm dalgalarına karşı, sahip olduğumuz hakikati güçlü bir şekilde seslendirmek, insanlık onurunu, barış kültürünü ve hayatı yüceltecek medeniyet düşüncesini savunmak zorundayız. Bizler, böyle bir dinin mensuplarıyız. Bundan dolayı da iftihar ediyoruz. 
     Medeniyet, hangi ırka, dine, dile mensup olursa olsun, bütün insanların haklarını mukaddes bilmemiş midir Bizim değerlerine bağlandığımız din, alemlere rahmet olarak bahşedilmiş değil midir O halde medeniyetimize nasıl sahip çıkıyorsak, dinimize nasıl gönülden bağlanıyorsak, insanlığın hak ve adalet temelinde şekillenen bir dünya idealine de aynı samimiyetle, sadakatle bağlanacak, sahip çıkacağız.'' 
     
     TÜRK MİLLETİ VE TÜRKİYE 
     Başbakan Erdoğan, kötülük ve şerrin sadece zalimlerin, hayrın ise bütün insanlığın ortak duygusu olduğunu belirtti. 
     Türkiye Cumhuriyeti'nin stratejik bir coğrafya üzerine kurulduğunu ve 3 kıtaya, dostluk, kardeşlik ve kan bağıyla bağlı büyük devlet olduğunu vurgulayan Erdoğan, Türk milletinin asırlar boyunca İslam'ın sancağını şanla ve şerefle taşıdığını, gittiği her yere adalet, medeniyet ve bereket taşıma gayretinde olan hakşinas bir millet olduğunu söyledi. 
     Türk milletinin milli ve manevi değerlerine bağlılığının üst seviyede olduğunu ifade eden Erdoğan, bugün İslam dünyasının Batı dünyasıyla buluşma noktasına, hem coğrafi olarak hem de kültürel olarak en yakın ülkenin Türkiye olduğunu kaydetti. 
     ''Bu şu anlama geliyor Batı dünyası nezdinde İslami değerleri, ait olduğumuz medeniyetin büyük tarihsel birikimini önce biz temsil ediyoruz'' diyen Erdoğan, bu temsil sorumluluğunu, sadece ülke sınırları içinde değil, yurtdışında yaşayan 4 milyona yakın gurbetçiyle de taşıdıklarını ifade etti. 
     Gurbetçilerin neredeyse yarım asırdır kendi kültür ve inançlarıyla farklı kültür ve inanç yapılarına sahip Batılı toplumlarla kaynaşma, birarada yaşama sınavı verdilerini anlatan Erdoğan, Türk milletinin bu sorumluluğu bugüne kadar büyük bir vakar ve zenginlikle taşıdığını dile getirdi. Erdoğan, bunda Diyanet İşleri Başkanlığı'nın yürüttüğü yurtdışı eğitim hizmetlerinin katkısını büyük olduğunu kaydetti. 
     
     ''ELBİRLİĞİYLE DAHA FAZLASI YAPILMALI'' 
     Başbakan Erdoğan, sınırların belirsizleştiği, kültürlerin birbirine yakınlaştığı, yeni iletişim araçlarıyla bilginin evrensel bir genişlik kazandığı günümüz dünyasında artık elbirliğiyle, güç birliğiyle bundan daha fazlasının yapılması gerektiğini ifade etti. Erdoğan, şunları söyledi 
     ''Neden gerekiyor Çünkü, bugünün dünyasında çatışma kültürü teknolojinin imkanlarını kullanarak konjonktürel olarak mevzi kazanabilmekte, uçlar, merkezi gölgeleyebilecek, etkileyebilecek, bulandırabilecek güce ulaşabilmektedir. 
     Neden gerekiyor Çünkü, insanlığın ortak değerlerinin korunmasında, insanlığın yüksek ideallerinin savunulmasında, barış ve hoşgörü kültürünün güçlendirilmesinde bizim değerlerimize, bizim kültürümüze her zaman olduğundan daha fazla ihtiyaç vardır. 
     Neden gerekiyor Çünkü, çok büyük bedeller ödeyerek gördük ki bilginin bıraktığı her boşluğu, kara bir cehalet dolduruyor. Bilgi adına, hakikat adına, hayırlar ve iyilikler adına, dünyadaki bütün kültürel boşlukları doldurmak, erozyona uğramış bütün insani değerleri diriltmek borcundayız. 
     Yüce Peygamberimiz bir Hadis-i şeriflerinde, 'Dünya bir andan ibarettir' buyuruyor. Kemale ulaşmak ideali için yola çıkan bütün insanlar gibi bizim de görevimiz o anı hayırla doldurmaktır. Her insan kendi anını iyilikle, güzellikle, doğrulukla doldurabilirse, dünyanın yaşadığı bütün zamanlar aydınlanırdı. Bugün dünyanın pek çok köşesi, kanla, gözyaşıyla zulümle karardıysa da hakikatin ilmi hala pırıl pırıl aydınlıktır. Çünkü hakikat gölgelenemez. Diliyorum ki dünya bir boydan bir boya hakikatle aydınlansın. Diliyorum ki insanlar, savaşan değil, birbiriyle kucaklaşan medeniyet değerleri çerçevesinde yeni ve mutlu bir dünya inşa etsinler. Diliyorum ki bu güzel buluşma böyle bir dünyaya giden yolun kaldırım taşlarından biri olsun.'' 
     
</TEXT>
</DOC>
