<DOC>
<DOCNO> 274044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur27.html </URL>
<DATE> 2004/09/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
2 farklı üniversiteden 2 farklı rapor... 
</HEADLINE>
<TEXT>

     Bingöl Depremi'nde hasar gören İl Sağlık Müdürlüğü hizmet binası için Dicle Üniversitesi ''orta'', Fırat Üniversitesi ise ''az hasarlı'' raporu verdi. Bunun üzerine Sağlık Müdürlüğü, boşaltılan binaya tekrar taşındı. 
     AA muhabirinin edindiği bilgiye göre, 1 Mayıs 2003'de Bingöl'de meydana gelen depremde hasar gören İl Sağlık Müdürlüğü hizmet binasına Dicle Üniversitesi'nce ''orta hasarlı'' raporu verildi. Bunun üzerine Sağlık Müdürlüğü binayı boşalttı. Ancak yapılan itiraz üzerine Fırat Üniversitesi'nce tekrar inceleme yapıldı ve aynı binaya ''az hasarlı'' raporu verildi. 
     Yeni rapor üzerine tekrar binaya taşındıklarını belirten Bingöl Sağlık Müdürü Dr. Selahattin Sarıdağ, AA muhabirine yaptığı açıklamada, ''Raporlar arasında fark var, bizim de kafamız karışık'' dedi. 
     Binada, Bayındırlık Müdürlüğü Teknik elemanlarınca yapılan hasar tespit çalışmasında da önce ''orta hasarlı'' raporu, daha sonra tekrar yapılan çalışmada da ''mevcut beton kalitesinin çok düşük olduğu bu nedenle binanın yıktırılmasının uygun görüldüğü'' kararı verildiğini anlatan Sarıdağ, şunları kaydetti. 
     ''Üniversite raporuna dayanarak binayı boşalttık. Ancak şimdi ortada bir başka üniversite raporu var. Son raporu esas aldık. Biz de tereddüt yaşıyoruz.'' 
     
</TEXT>
</DOC>
