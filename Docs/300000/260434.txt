<DOC>
<DOCNO> 260434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/yazar/bila.html </URL>
<DATE> 2004/08/04/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Gensoru ve demiryolu 
</HEADLINE>
<TEXT>


TBMM, bugün, CHP'nin Pamukova kazası nedeniyle Ulaştırma Bakanı Binali Yıldırım hakkında verdiği gensoru nedeniyle olağanüstü toplanacak. 
AKP'nin Meclis'te hazır bulunması ve gensoru ön görüşmelerinde TBMM'nin açılması için gerekli çoğunluğu sağlaması yerinde bir davranıştır. 
Pamukova kazası, bütün ülkeyi yasa boğduğu gibi, yeni bir projeyi mahkum ettiği gibi hızlı tren çalışmalarına da, demiryollarına da genel bir güvensizlik yaratmış durumdadır. Bu nedenle, Pamukova kazasının, siyasi çıkar hesabı yapılmadan ve hiçbir komplekse kapılmadan araştırılması, soruşturulması yapılmalı, bilimsel gerçekler ortaya konulmalıdır. 
Bu çalışmalar yürütülürken, iktidar veya muhalefet ayrımı da yapılmamalıdır. Bütün milletvekilleri, parti mensubiyetini esas almadan bu faciayı doğuran teknik, idari, siyasi her türlü nedenin ortaya çıkması için çaba göstermelidirler. Sonuç, bakanın gensoruya muhatap olması olsa bile... 
AKP'ye düşen iktidar sorumluluğunun gereği bu olmalıdır. Yoksa, gensoru ön görüşmelerinde Meclis'teki parmak çoğunluğuyla önergeyi reddedip konuyu kapatmak olmamalıdır. Bu, kamuoyunun gözünü boyamak anlamına gelir. Ulaştırma Bakanı'nı ve TCDD Genel Müdürü'nü siyasi bir yaklaşımla ve parmak hesabıyla korumak, onlara da, Türk halkına da, bu kazada can verenlere de, yakınlarına da hizmet etmek değildir. Bu aşamadan sonra en büyük hizmet, gerçekleri ortaya çıkarmak ve bir daha bu tür kazalara yol açmayacak önlemleri almaktır. 
Kamuoyunun TBMM'den de, hükümetten de, iktidar ve muhalefetten de, basından da beklediği budur... 
Pamukova kazası vesilesiyle TCDD ile ilgili birçok sorun da kamuoyuna yansıdı. Bunlardan biri de dün aktardığımız Demiryolu Meslek Lisesi'nin kapatılmış olmasıydı. Bir kısım demiryolu çalışanı bu lisenin yeniden açılması yönünde yoğun talepte bulunuyor. Demiryolu personelinin eğitimine daha çok önem verilmesini istiyorlar. 
Bir kısım uzmanlar ise, yine bu konuyla ilgili olarak ilettikleri görüşlerinde, lisenin açılmasının ve lise eğitiminin sorunların çözümü için yeterli olmadığını vurguluyor. Bugün Anadolu Üniversitesi Porsuk Raylı Sistemler Teknolojisi Meslek Yüksekokulu'nda eğitim verildiğini, hangi liseden gelirse gelsin bu okulda öğrenim görülebildiğine dikkat çekiyorlar. Ayrıca, teorik eğitimin yeterli olmadığını, meslek içi pratiğe dayalı eğitimler de verildiğini belirtiyorlar. Sorunun teorik eğitimden çok, denetimden kaynaklandığına işaret ediyorlar. Makinistleri tren üzerinde denetleyen bir mekanizma olmayışının büyük bir eksiklik olduğunu dile getiriyorlar. 
Bu görüşte olan TCDD uzmanları, eksikliğin daha çok uygulama ve bunun denetlenmesinde yattığını, bu nedenle de eğitimden denetime, çalışma zihniyetinden yeni teknoloji takibine kadar demiryollarında köklü bir reforma ihtiyaç olduğunu savunuyorlar. 
Umarız bu talihsiz kaza, demiryolu sistemimiz ve TCDD'nin sorunlarına daha yakından bakılmasına, daha fazla kaynak ayrılmasına, göz boyamak için değil gerçekten kalıcı çözümler üretmek amacıyla yatırımlar yapılmasına vesile olur ve bundan sonrası için gerekli dersler çıkarılır. 



</TEXT>
</DOC>
