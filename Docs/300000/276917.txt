<DOC>
<DOCNO> 276917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sondun05.html </URL>
<DATE> 2004/10/03/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Şaron Filistinlilerin saldırıları durana kadar operasyon sürecek... 
</HEADLINE>
<TEXT>

     İsrail Başbakanı Ariel Şaron, Filistinlilerin İsrail kasabalarına yönelik tüm füze saldırıları durana kadar İsrail ordusunun Gazze Şeridi'nin kuzeyindeki operasyonlarının süreceğini söyledi. 
     İsrail radyosuyla mülakat yapan Şaron, askerlerine Gazze'nin kuzeyindeki operasyonlarını genişletme çağrısında da bulundu. 
     Şaron, Gazze sınırında bulunan kasabalarını roket saldırılarından korumak için gerekli ve mümkün olan tüm adımları atmak zorunda olduklarını ifade ederek, ''Mevcut durum böyle devam edemez'' dedi. 
     Gazze'den gelecek yılın sonunda tamamıyla çekilme planlarının yerine getirileceğini bir kez daha yineleyen Şaron, Gazze'deki İsrail toplumunu şimdi ve çekilme döneminde saldırılardan korumak zorunda olduklarını kaydetti. 
     Şaron, bir Hamas liderinin İsrail'in Gazze'nin kuzeyindeki Cebaliye mülteci kampından çekilmesi karşılığında roket saldırılarına son verilmesi teklifini ise reddetti. 
     Şaron, bu teklifin kendilerini ilgilendirmediğini belirterek, İsrail ordusunun İsrail vatandaşlarının güvenliği için gerekli adımları attığını, İsraillilerin güvenliği için şimdi her şeyi yaptıklarını ve yarın da yapacaklarını söyledi. 
     İsrail ordusunun beşinci gününe giren Gazze operasyonunda, şimdiye kadar 50 Filistinli ile 5 İsrailli öldü. İsrail kuvvetleri, Gazze'nin kuzeyinde 9 kilometrelik bir şeridi kontrolleri altında tutuyor. İsrailli yetkililer, böylelikle kasabalarını Filistinlilerin roket saldırılarının menzilinden çıkarmayı amaçlıyor. 
     
</TEXT>
</DOC>
