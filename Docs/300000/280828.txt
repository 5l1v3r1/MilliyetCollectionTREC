<DOC>
<DOCNO> 280828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonyas05.html </URL>
<DATE> 2005/03/15/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Dünyanın en büyük sokak çetesine operasyon... 
</HEADLINE>
<TEXT>

     ABD polisi dünyanın en organize ve en fazla üyeye sahip uluslararası sokak çetesine karşı büyük bir operasyon başlatarak 103 kişiyi tutukladı. 
     Orta Amerika'da ortaya çıkarak ABD iç güvenliğini tehdit eder hale gelen Mara Salvatrucha ya da kısa adıyla MS-13 isimli çete üyelerinin cinayet işlemek, el bombasıyla saldırı düzenlemek ve pala kullanmalarıyla tanındıkları, kod adı ''Toplum Zırhı'' olan operasyonun bu çeteye karşı bugüne kadar yapılan en geniş operasyon olduğu kaydedildi. 
     ABD'deki en kanlı sokak çetesi olarak kabul edilen çetenin, 8 bin ila 10 bin arasında üyesi bulunduğu ve çoğu ülkeye kaçak giren bu üyelerin ABD'nin 31 eyaletinde, çeşitli suçlara karıştıkları ifade edildi. 
     Eyalet ve yerel polis kaynaklarından edindikleri bilgileri kullanarak New York, Washington, Los Angeles, Baltimore, Newark, Miami ve Dallas'ta aynı anda operasyon düzenleyen ABD Göçmen ve Gümrük Polisi, çoğu daha önceden çeşitli suçlardan sabıkalı olan 103 çete üyesini yakaladı. 
     İlk olarak El Salvador'da ortaya çıkan çetenin daha sonra hızla Ekvador, Guatemala, Honduras ve Meksika'da kendisine taban bulduğu belirtiliyor. ABD İç Güvenlik Bakanlığı yetkililerinin ABD'nin güvenliği için El Kaide kadar tehlikeli gördüğü çetenin üyelerinden 30'unun New York'ta yakalandığı ifade edildi. 
     Diğer üyelerden 25'inin Washington'da, 17'sinin Los Angeles'ta yakalandığı belirtilirken, Baltimore, Newark ve Miami'de 10'ar çete üyesinin yakalandığı bildirildi. 
     
</TEXT>
</DOC>
