<DOC>
<DOCNO> 278306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/pulur.html </URL>
<DATE> 2004/10/08/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Avrupa'yı Taksim'de havai fişekle kutladık 
</HEADLINE>
<TEXT>


BİR şarkı vardır, bilirsiniz 
"Seni uzaktan sevmek aşkların en güzeli"der... 
Bazı olayları uzaktan seyretmek güzel oluyor. 
Biz de kaç gündür "Avrupa vaveylası"nı uzaktan seyrediyoruz, bazıları bunu sünnet düğünlerindeki hokkabazın tekerlemesine çevirdiler, "Oldu da bitti, maşallah " diye tef çalıyorlar. Elbette, Avrupalı olmak önemli bir olay, Atatürk "Muasır medeniyet " derken herhalde Afganistan'ı göstermiyordu. 

HANİ bir zamanlar Galatasaray'ın başarıdan başarıya koştuğu maçlarda, seyirci "Avrupa Avrupa, duy sesimizi " diye bağırırdı. Avrupa artık sesimizi duymayacak, halimizi görüp seyredecek. 
Mesela dünkü İstanbul'un halini... 

SONBAHAR yağmuru yağdı, diye, sel basan caddeleri, tıkanıp kalan kavşakları seyredecek. Üstelik buraları şehrin kenar mahalleleri, varoşları değil, hem gelir bakımından hem de deniz seviyesinden en yüksek yerleri... 
Avrupa bunu seyredecek. 

BAŞKA 
Evinde fuhuş yaptırdığı iddia edilen bir kadının misafirlerine, sokağın ortasında, yediden yetmişe, nasıl meydan dayağı atıldığını da seyredecek. 
Ve anlayacak ki Türkiye'de herkes "namus ve ahlak" bekçisidir, ona göre ayağını denk alacak. 

PİŞMİŞ aşa soğuk su katanlar var. 
Mesela "İlerleme Raporu"nun hassas noktalarını cımbızla bulup çıkaranlar, büyüteçle gösterenler, Sedat Ergin gibi... 
Yok efendim, Kürtlere azınlık statüsü istenebilirmiş, bu da Lozan'ı delermiş... 
Delerse delsin, kalbura dönsün, zaten adamın başına ne gelmişse Lozan'dan gelmiş, İngiliz Dışişleri Bakanı, İsmet Paşa'ya "Gün gelir, bu elde ettiklerinizi size fatura ederiz" dememiş miydi 
İşte o gün geldi. 

TÜRK Silahlı Kuvvetleri'nin İç Hizmet Kanunu'nun ilgili maddeleri değişmeliymiş. 
Elbette değişmeli, "Türkiye Cumhuriyeti'ni Koruma ve Kollama" görevi ordudan alınmalı, sivil toplum örgütlerine verilmeli... 

HADİ bunlar neyse. 
İnsanın dili "münafık" demeye varmıyor ama, şu satırlara bakın 
"Her aşamada bir yaptırım, her yaptırımda bir denetim. Üstelik çok ayrıntılı. Ne kadar domates ekeceğiz, ne kadar kağıt satacağız, ne kadar şeker üreteceğiz gibi... 
Siyasal ve ekonomik açıdan, AB'den uzun süre ve epey dayak yemeye hazırlanmak gerek. AB bizi döve döve adam etmek amacında, Türkiye'nin hali kalırsa " 
Kim bunları yazan diyeceksiniz 
Eski kapı yoldaşımız Yalçın Doğan... 
Lakin, bugünlerde onun kusuruna bakmayın, koyu Beşiktaşlıdır. Beşiktaş'ın hali de malum, hoş görün gitsin. 

HALKIMIZ çoktan Avrupalı olmanın mutluluğunu yaşıyor. Çarşamba akşamı gece dokuza doğru Taksim'de rengarenk havai fişekler atıldı, çoğu şaşırdı "Ne oluyor " diye, biri açıkladı 
"Avrupa'ya girdik, onu kutluyoruz " 
Oysa İstanbul'un düşman işgalinden kurtuluşu kutlanıyordu, kimsenin haberi yoktu. 
Dedik ya, halkımız Avrupa'ya çoktan uyum sağlamıştı. 
Dünkü düşmanın, bugün başımızın tacı olduğunun bilincine varmıştı. 



</TEXT>
</DOC>
