<DOC>
<DOCNO> 250614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur14.html </URL>
<DATE> 2004/06/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
NATO Zirvesi'nin gündem ve program çalışmaları tamamlandı... 
</HEADLINE>
<TEXT>

     İstanbul'da, 28-29 Haziran'da yapılacak NATO zirvesinin gündem ve programına ilişkin çalışmalar tamamlandı. 
     İttifakın 55 yıllık tarihinde yapılacak 17. zirveye, 26 üye ülkenin ve ittifak ile işbirliği yapan 20 devletin başkanları, başbakanları ve bakanları ile sivil ve askeri yetkilileri katılacak. 
     
     SAVUNMA BAKANLARI 
     NATO üyesi ülkelerin savunma bakanları, zirve öncesinde 27 Haziran Pazar günü bir araya gelecek. Toplantıda, kuvvetlerin konuşlandırılabilirliği, savunma planlamaları, yeni komuta yapısının uygulaması gibi konularda görüş alışverişinde bulunulacak. 
     Aynı akşam, Dolmahçe Sarayı'nda, devlet ve hükümet başkanları ile NATO Genel Sekreteri'nin katılacağı bir yemek düzenlenecek. 
     
     ZİRVE 
     NATO zirvesi, 28 Haziran Pazartesi sabahı, Cumhurbaşkanı Ahmet Necdet Sezer'in ve NATO Genel Sekreteri Jaap de Hoop Scheffer'in konuşmalarıyla açılacak. 
     İttifaka yeni katılan Bulgaristan, Estonya, Letonya, Litvanya, Romanya, Slovakya ve Slovenya'nın temsilcileri, ilk defa bir NATO zirvesinde hazır bulunacak. 
     Zirvenin sabahki bölümünün ardından, devlet ve hükümet başkanları, dışişleri bakanları ve savunma bakanları, 3 ayrı çalışma yemeğinde bir araya gelecek. 
     NATO-Rusya Konseyi, aynı gün, dışişleri bakanları düzeyinde toplanacak. 
     Zirvenin ilk günü, Topkapı Sarayı'nda, 800 kişinin katılacağı bir yemekle son bulacak. 
     NATO-Ukrayna Komisyonu'nun devlet ve hükümet başkanları düzeyindeki toplantısıyla başlayacak ikinci gün, ittifak üyesi ülkelerin ve işbirliği ortaklarının liderlerinin katılacağı Avrupa Atlantik Ortaklık Konseyi AAOK ile devam edecek. 
     Zirve, çalışma yemeğinin ardından yayımlanacak bir bildiri ve düzenlenecek basın toplantılarıyla son bulacak. 
     
     GÜNDEM 
     NATO zirvesinde, 2002 sonunda yapılan Prag zirvesinden bu yana çeşitli konularda kaydedilen ilerlemelerin gözden geçirilmesi, ittifakın yeni görevlerinin tartışılması ve gelecekte yapılabileceklerin belirlenmesi öngörülüyor. Devlet ve hükümet başkanları, başta Afganistan ve Irak olmak üzere bazı önemli dosyaları ele alacak. 
     Gündem maddeleri arasında, terörizme karşı mücadele, Balkanlar'da istikrar, NATO kuvvet yapılarının modernleştirilmesi, ittifak dışı ortaklarla işbirliğinin genişletilmesi gibi konular bulunuyor. 
     NATO Genel Sekreteri'nin Afganistan'daki Temsilcisi Hikmet Çetin de zirvede bulunacak. Çetin'in, temmuz ayında dolacak görev süresinin uzatılması bekleniyor. 
     
     AAOK 
     Avrupa Atlantik Ortaklık Konseyi AAOK toplantısında 26 ittifak üyesi ve 20 işbirliği ortağı buluşurken, bu toplantıya, Sırbistan ve Bosna Hersek dışişleri bakanları da gözlemci olarak katılacak. 
     AAOK'da ilk oturum, Afganistan Devlet Başkanı Hamid Karzai'nin katılımıyla başlayacak. 
     Orta Asya ve Kafkasya'ya daha fazla odaklanmak isteyen NATO, İstanbul'da, bu konuda bir belge kabul edecek ve bölge ülkeleriyle ortak faaliyetlerin artırılmasına yeşil ışık yakacak. 
     NATO üyeliğine aday olan Arnavutluk, Makedonya ve Hırvatistan'ın ittifaka katılım için bir tarih bekledikleri biliniyor. İstanbul zirvesinde bu tarihi elde edemeyecekleri gözlemlenen adaylara, kapıların açık kaldığı mesajının ''teşvik edici ifadelerle'' verilmesi bekleniyor. 
     İttifak, Barış İçin Ortaklık BİO çerçevesinde NATO ortağı olmak isteyen Bosna Hersek ve Sırbistan-Karadağ'a, bu amaca ulaşmak için daha fazla gayret göstermeleri gerektiğini belirterek, özellikle Lahey'deki Savaş Suçluları Mahkemesi ile işbirliğini artırmaları çağrısı yapacak. 
     
     AKDENİZ DİYALOĞU 
     Akdeniz ülkeleri Tunus, Fas, Cezayir, Mısır, Moritanya, Ürdün, İsrail ile 1994'te başlatılan bir süreç çerçevesinde diyaloğu genişleten NATO, ''İstanbul İşbirliği Girişimi'' adı altında, Körfez ülkeleriyle Suudi Arabistan, Katar, Birleşik Arap Emirlikleri, Bahreyn, Umman, Kuveyt iletişimi artırma hareketini başlatacak. 
     ABD ve İngiltere'nin, Genişletilmiş Ortadoğu Projesi çerçevesinde önerileri doğrultusunda, söz konusu ülkelere, savunma ve güvenlik alanında işbirliği olanağı sunulacak. 
     
     NATO-RUSYA KONSEYİ 
     NATO-Rusya Konseyi, varlığının ikinci yılını doldururken, Devlet Başkanı Vladimir Putin'in İstanbul zirvesine davetleri reddetmesi, konsey bünyesindeki sıkıntıları gün ışığına çıkardı. 
     NATO'nun genişlemesinin, Rus kamuoyu ve siyaset dünyası tarafından olumsuz algılanması, bir ''kırgınlık'' kaynağı olarak gösteriliyor. 
     İstanbul'da, NATO-Rusya Konseyi dışişleri bakanları düzeyinde toplanacak. 
     Akdeniz'de, 11 Eylül'den sonra başlatılan NATO operasyonuna Aktif Gayret Rusya'nın 2 veya 3 gemiyle katılımına karar verilmesi öngörülüyor. 
     
     NATO-UKRAYNA KOMİSYONU 
     Ukrayna'da seçimlerin özgür ve adil şekilde yapılması beklentisini dile getiren NATO, bu ülkeyle diyalog ve işbirliğinin daha fazla geliştirilmesine yönelik beklentilere olumlu yanıt vermeden, Devlet Başkanı Leonid Kuçma'ya, ''ileriye yönelik mesajlar'' aktarmakla yetinecek. 
     
     SOLANA 
     AB-NATO zirvesinin yapılmayacağı İstanbul zirvesinde, AB Ortak Dış Politika ve Savunma Yüksek Temsilcisi Javier Solana da hazır bulunacak. 
     NATO, Bosna'daki istikrar gücü SFOR'un yönetiminin yıl sonunda AB'ye devir edilmesine ilişkin kararına resmiyet kazandıracak ve Genel Sekreter de Hoop Scheffer ile Solana, bu konuda ortak basın toplantısı düzenleyecek. 
     
     ORTAK BİLDİRİ 
     NATO zirvesi, Irak konusunda yayımlanancak bir belge dışında, ortak bildiriyle son bulacak. Bu bildiride, terörizmle ortak mücadele, Afganistan, Balkanlar, savunma yetenekleri konusunda gelişmeler, ortaklıklar, Rusya ve Ukrayna ile ilişkiler, kitle imha silahlarının yayılmasına karşı mücadele gibi unsurlar yer bulacak. 
     
     ZİRVE FAALİYETLERİ 
     NATO İstanbul zirvesi çerçevesinde çeşitli etkinlikler düzenlenecek. 
     Sivil olağanüstü hal planlama bağlamında, Basın Merkezi'nde bir sergi olacak. 
     ''NATO yeni bir dönemeçte'' isimli konferans, 25-26 Haziran'da, Çırağan'da yapılacak. Bu konferansta, Başbakan Recep Tayyip Erdoğan ve Afganistan Devlet Başkanı Karzai de konuşacak. 
     Amerikan Atlantik Konseyi ile Türkiye'deki bazı gençlik kuruluşlarının düzenlediği ''Gençlik Zirvesi'', 27-28 Haziran'da, Çırağan'da yapılacak. Katılımcı gençlerin, NATO zirvesinin ilk günü Konferans Merkezi'ne gelerek, Başbakan Erdoğan ve ABD Başkanı George Bush gibi bazı liderlerin konuşmalarını dinlemeleri öngörülüyor. 
     Basın Merkezi'nde, NATO Bilim Komitesi'nin düzenlediği bir sergi olacak. 
     NATO Bilim Ödülü, bu yıl, 3 Türk üniversitesi tarafından yönetilmekte olan depremle ilgili araştırmalar çerçevesinde Türkiye'ye verilecek. Genel Sekreter de Hoop Scheffer, ödülü, 27 Haziran Pazar günü, Devlet Bakanı Beşir Atalay'a sunacak. 
     
</TEXT>
</DOC>
