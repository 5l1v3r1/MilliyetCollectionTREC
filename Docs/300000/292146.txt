<DOC>
<DOCNO> 292146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur41.html </URL>
<DATE> 2004/11/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Hayat kurtarmaya giderken, canından oldu... 
</HEADLINE>
<TEXT>

     Acil bir hasta için görev yaptığı Bafra Devlet Hastanesi'ne giderken geçirdiği kaza sonucu hayatını kaybeden beyin cerrahı için düzenlenen cenaze töreninde hüzünlü anlar yaşandı. 
     Edinilen bilgiye göre, yaklaşık 10 gün önce, acil bir durum için görev yaptığı Bafra Devlet Hastanesi'nde giderken kullandığı otomobilin Ondokuzmayıs İlçesi yakınlarında şarampole yuvarlanması sonucu yaralanan beyin cerrahı Bilal Hançer 33 , tedavi gördüğü Ondokuzmayıs Üniversitesi Tıp Fakültesi Hastanesi'nde hayatını kaybetti. 
     Hançer için Bafra Devlet Hastanesi'nde düzenlenen törende, genç doktorun aynı hastanede görevli doktor eşi Umut Hançer'in 29 çok üzgün olduğu gözlendi. 
     Başhekim Davut Çepni, İl Sağlık Müdürü Mehmet Kılınç ile çok sayıda Bafralının katıldığı törende, Hançer'in ölümünden büyük üzüntü duyduklarını belirterek, ''Acısını yüreğimizde hissediyoruz'' dedi. 
     Hançer'in cenazesi daha sonra toprağa verilmek üzere Samsun'un Ladik İlçesi'ne gönderildi. 
     
</TEXT>
</DOC>
