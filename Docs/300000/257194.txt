<DOC>
<DOCNO> 257194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonyas05.html </URL>
<DATE> 2004/07/21/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Mars'a insanlı uçuş bir başka zamana kaldı 
</HEADLINE>
<TEXT>

     ABD'nin aya ilk insanlı uçuşu gerçekleştirmesinin 35. yıldönümünde, Temsilciler Meclisi uzay, çevre ve bilim programlarına ayrılan bütçeyi kısma kararı aldı. Kesintiler Bush'un Mars'a insanlı uçuş projesini rafa kaldırıyor. 
     BBC'nin haberine göre, Temsilciler Meclisi Tahsisatlar Komisyonu, bu kesintiden edinilecek kaynakların savaş gazilerine daha iyi sağlık hizmeti sağlanmasına aktarılacağını duyurdu. 
     Böylece gazilere toplam iki milyar dolarlık bir ek bakım bütçesi sağlanmış olacak. 
     Bu plan şimdi Kongre'nin her iki kanadının onayına sunulacak. 
     Eğer Kongre üyelerince de desteklenirse, bu adım Başkan Bush'un Ay'a ve Mars gezegenine insanlı uzay uçuşları projesinin rafa kalkması anlamına gelebilir. 
     Başkan Bush bu yılın başında bu projelere bir milyar dolar ayıracağını ilan etmişti. 
     ABD'nin uzay projesi için büyük bir darbe anlamına gelecek bu karar tam da ABD uzay programı için kilometretaşı olmuş bir tarihte gerçekleşti. 
     Bundan 35 yıl önce, 1969'da, Apollo 11 uzay mekiği, Neil Armstrong, Buzz Aldrin ve Michael Collins'i Ay'a götürmüş, Armstrong Ay'a ayak basan ilk insan olmuştu. 
     BBC Washington muhabiri, kararı Cumhuriyetçiler denetimindeki Kongre'nin bütçe açısından ne kadar ağır bir baskı altında olduğuna kanıt olarak niteliyor. 
     ABD'nin federal bütçe açığı rekor düzeylerde. Bu rakamın bu yıl sonunda 400 milyar doları aşması bekleniyor. 
     
</TEXT>
</DOC>
