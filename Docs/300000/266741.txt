<DOC>
<DOCNO> 266741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/spor/axspo04.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sorumlu varsa, benim' 
</HEADLINE>
<TEXT>


Trabzonspor Başkanı Atay Aktuğ, Dinamo Kiev yenilgisinde ne Ziya Doğan'ın, ne de futbolcuların suçu bulunduğunu söyledi, "Eğer bir sorumlu aranıyorsa o benim" dedi 


'Gerekeni yapacağız' 
TRABZONSPOR Başkanı Atay Aktuğ dün düzenlediği basın toplantısında Şampiyonlar Ligi'ne girememenin üzüntüsünü yaşadıklarını ancak bunun bir yarar sağlamayacağını söyledi. Aktuğ, "Trabzonspor'un bundan sonraki hedeflerine ulaşması için ne gerekiyorsa yapacağız. Bu yenilgiye sorumlu aranmasına karşıyız. Ancak bir sorumlu varsa o da benim" dedi. 

Sözleşmesi uzatılacak 
TAKIMIN elenmesiyle ilgili konuşmak isteyenlerin bütün hedefleri kendisine çevirmesini isteyen Atay Aktuğ, "Teknik kadrodan, Ziya hocadan çok memnunuz, inşallah sonuna kadar Ziya hoca ile gideceğiz. Hatta belki de Ocak ayındaki sözleşmesini 2-3 veya 5 yıllık olarak yenileyeceğiz" diye konuştu. Aktuğ, taraftarların da takıma sahip çıkması gerektiğini vurguladı. 

Gökdeniz öfkesi 
YÖNETİM olarak nerelerde hata yaptıklarını gözden geçireceklerini ifade eden Aktuğ, "Sorun ne Ziya hocadadır, ne Gökdeniz'de, ne Fatih'dedir, ne de futbolculardadır" yorumunu yaptı. Gökdeniz'e maçtan sonra yapılan saldırıyı da tepki gösteren Atay Aktuğ, "Bu kişiler lanetlenmeli, Trabzon'da yaşatılmamalı. Şahsen ben bugünden itibaren ne gerekiyorsa yapacağım" dedi. 

'Kadromuz yeterli' 
AKTUĞ, Trabzonspor'un önünde başka hedefler olduğunu da vurguladı, "Kimse heveslenmesin. Ne Ziya Doğan, ne de futbolcularımızdan biri takımdan ayrılacak" ifadesini kullandı. Atay Aktuğ, bu maçın sonucunun ligi yansıyabileceğini da belirterek, "Elimizdeki kadro yeterli ancak imkanımız olursa takviye mutlaka yaparız" ifadelerini kullandı. 

Doğan'a tam destek 

'Senin arkandayız' 
BORDO - Mavili takımın başkanı Atay Aktuğ idmandan önce Teknik Direktör Ziya Doğan ile bir toplantı yaptı. Aktuğ'un görüşmede , "Unutma ki, her koşulda arkandayız. Trabzonspor'u birlikte taşıyacağız. Şimdi takımı Gençlerbirliği maçına hazırla. Futbolculara da moral aşıla" dediği kaydedildi. Doğan da bu toplantı sonrası futbolcularıyla bir araya geldi. 

'Şampiyonu çekin' 
ZİYA Doğan, "Dinamo Kiev maçı geride kaldı. Şimdi yeni bir sayfa açacağız. Hep birlikte bu zorlu dönemeci geçeceğiz" ifadesini kullandı. Antrenmanda futbolcularını neşelendirmeye çalışan Trabzonspor'un hocası, futbolcuları görüntüleyen medya mensuplarına da, "Çekin, çekin. Şampiyon takımı çekin" dedi. İdmana Yattara dışıda tüm oyuncular katıldı. 

Gökdeniz rest çekti 

GÖKDENİZ, Dinamo Kiev maçından sonra yaşadığı olaylaya çok üzüldüğünü söyledi, "Niye bir tek ben tepki görüyorum" dedi. Yıldız oyuncu, "Beni istemiyorlarsa söylesinler. Trabzonspor için her türlü fedakarlığı yaptım, boş mukaveleye imza attım. Daha ne yapayım Eğer taraftar bana böyle küfür etmeye devam ederse burada durmam, giderim" diye konuştu. 


</TEXT>
</DOC>
