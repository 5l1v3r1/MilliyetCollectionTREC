<DOC>
<DOCNO> 267608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo21.html </URL>
<DATE> 2004/08/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Futbol Federasyonu'nun milli takım sorumluları belirlendi 
</HEADLINE>
<TEXT>

     Futbol Federasyonu'nun yeni yönetim kurulunda milli takım sorumluları belirlendi. 
     Polat Renaissance Otel'de milli takımlar teknik direktörü Ersun Yanal ile birlikte basın toplantısı düzenleyen yönetim kurulu üyeleri Osman Çağalıkoç ve Davut Dişli, milli takımlar için 5 kişilik bir kurul oluşturulduğunu açıkladı. 
     Milli takımlar sorumlusu Osman Çağalıkoç'un kurul başkanı olduğu, Davut Dişli ve Zekeriya Alp'in A milli takım, Serdar Güzelaydın'ın ümit milli, Asım Atmaz'ın ise genç milli takım sorumlusu olduğu bildirildi. 
     Osman Çağalıkoç, Almanya yolunda başarılı olmak için ellerinden geleni yapacaklarını belirterek, ''Hocamıza ve takımımıza inanıyoruz. 2006'da Almanya'da olmak istiyoruz. Orada 3 milyon Türk yaşıyor'' dedi. 
     Çağalıkoç, bir soru üzerine prim sistemini Gürcistan maçından önce açıklayacaklarını, bu konu üzerinde çalıştıklarını söyledi. 
     Çağalıkoç, milli takımda herhangi bir belirsizliğin olmadığını vurgulayarak, ''Göreve geldiğimizde Ersun Yanal A Milli Takım teknik direktörüydü. Şu anda kendisi bütün milli takımların hocasıdır. Bu daha da güçlendiğini gösteriyor'' dedi. 
     A Milli Takım Sorumlusu Dişli ise menajer Can Çobanoğlu ile geçtiğimiz günlerde yeni sözleşme yaptıklarını belirterek, ''Can Çobanoğlu bizimle beraber çalışmaya devam edecek. İşini çok iyi yapan biridir. Bu konuda spekülasyonlar yapılmasın'' dedi. 
     
</TEXT>
</DOC>
