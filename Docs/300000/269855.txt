<DOC>
<DOCNO> 269855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur46.html </URL>
<DATE> 2004/09/07/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
IKYB lideri Talabani, Ankara'ya geldi 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, temaslarda bulunmak üzere Ankara'ya geldi. 
     Talabani, Esenboğa Havaalanı'nda gazetecilerin soruları üzerine yaptığı açıklamada, Avrupa'ya giderken Türkiye'ye de uğradığını söyledi. 
     Celal Talabani, Türk şoförlerin Irak'ta uğradıkları saldırılarla ilgili soruya, Türk şoförlerin güzergahlarını değiştirmeleri durumunda onlara eskort sağlamaya hazır olduklarını kaydetti. 
     Talabani, şoförlerin Musul yolunu kullanmak yerine Süleymaniye ve Kerkük yollarını tercih etmeleri durumunda, kendilerine Bağdat'a kadar eskort edebileceklerini, ancak bunun için bir düzenlemeye ihtiyaç olduğunu bildirdi. Talabani, bu eskortun kendileri, Irak ulusal güçleri ve Irak polisi tarafından sağlanabileceğini kaydetti. 
     IKYB lideri Talabani, ''Irak'ta Telafer'de Türkmenlerin ABD güçlerince öldürüldüğüne ilişkin'' iddiaların hatırlatılması üzerine de, ''Eminim ki bu Türkmenler, Amerikalılar tarafından değil, teröristlerce öldürülmüştür. O Türkmenler iyi insanlardır ve ülkelerine bağlıdırlar. Onları ABD güçleri öldürmedi'' dedi. 
     Bu arada, Talabani'nin Diyarbakır'dan Ankara'ya geldiği THY'nın tarifeli uçağında AB Komisyonu'nun genişlemeden sorumlu üyesi Günter Verheugen ve Diyarbakır Büyükşehir Belediye Başkanı Osman Baydemir'in de olduğu öğrenildi. Verheugen, Ankara'dan İzmir'e geçecek. 
     
</TEXT>
</DOC>
