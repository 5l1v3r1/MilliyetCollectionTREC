<DOC>
<DOCNO> 256110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sondun27.html </URL>
<DATE> 2004/07/17/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
KKTC, Rum tarafına geçişler için yeni bir kapı açmaya hazırlanıyor... 
</HEADLINE>
<TEXT>

     KKTC Başbakanı Mehmet Ali Talat, Güzelyurt bölgesinde Kıbrıs Rum kesimine geçiş için Bostancı Kapısı'nın açılacağını söyledi. 
     Bir kabulü sırasında, Bakanlar Kurulu'nun önceki gün bu yönde karar aldığını açıklayan Talat, ''Yol ve altyapı için gerekli hazırlıklar başladı. Bölge mayınlı olduğu için mayınların etrafından dolaşacak bir yol yapımı gereklidir. Bu yönde teknik inceleme başladı. Diğer altyapı donanımı da yapıldıktan sonra Bostancı Kapısı açılacak'' dedi. 
     ''Bostancı kapısına ihtiyaç olduğuna, Güzelyurt bölgesinde hiç kapı bulunmadığı için gerek Türkler, gerekse Rumların Lefkoşa'dan dolaşmak zorunda kaldığını'' anlatan Talat, ''Bizim insanlarımızın güneye rahat gidip gelmeleri, Rumların kuzeye rahatça gidip gelmeleri, ayrıca güneye narenciye satışı için burada bir kapıya ihtiyaç var. Bunu değerlendirdik ve kararını aldık'' diye konuştu. 
     Başbakan Talat, ihtiyaca göre hareket ettiklerini ve gerekli olursa başka kapı da açacaklarını belirtti. 
     
</TEXT>
</DOC>
