<DOC>
<DOCNO> 250823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun41.html </URL>
<DATE> 2004/06/25/ </DATE>
<TIME> 23.28 </TIME>
<AUTHOR>  </AUTHOR>
<HEADLINE>
Sistani'nin temsilcisinden El Kaide'ye sert eleştiri... 
</HEADLINE>
<TEXT>

     Irak'ın önde gelen Şii din adamı Büyük Ayetullah Ali Sistani'nin temsilcisi Şeyh Ali Safi, Bağdat'ta dün bir Şii din adamının öldürüldüğünü belirterek, El Kaide terör örgütünü Şii karşıtlığı yapmakla suçladı. 
     Kerbela kentinde bulunan İmam Hüseyin Camiindeki cuma hutbesinde konuşan Şeyh Ali Safi, Şiilerin ölümüne neden olan saldırıların arttığını ve endişe verici düzeye ulaştığına dikkat çekerek, Şiilere yönelik son saldırının dün akşam Bağdat'ta düzenlendiğini ve Hüccetülislam Hüseyin Hariti'nin öldürüldüğünü söyledi. 
     Dün Irak'ta yaşanan şiddet dalgasının ardından El Kaide örgütünü sert şekilde eleştiren Şeyh Safi, ''Dünkü saldırıları düzenleyenler Şii nefretliği ile yetiştirilmiş soysuzlardır'' dedi. 
     Şeyh Safi, El Kaide liderlerinden Ebu Musab Ezzerkavi, Ayman El Zevahiri ve Usame Bin Ladin'in, İmam Ali ve onun soyundan gelenlere karşı nefretle doğmuş olduklarını belirtti. 
     Bakuba, Felluce, Ramadi, Musul ve Bağdat'ta dün düzenlenen saldırıların sorumluluğunu Ebu Musab Ezzerkavi'nin grubu üstlenmişti. Saldırılarda 100 kişi ölmüş, 320 kişi yaralanmıştı. 
     
</TEXT>
</DOC>
