<DOC>
<DOCNO> 283416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun61.html </URL>
<DATE> 2004/10/26/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
Geri çekilme planı İsrail Meclisin'den geçti... 
</HEADLINE>
<TEXT>

     İsrail Parlamentosu Knesset , Gazze'deki 21 ve Batı Şeria'daki 4 Yahudi yerleşim biriminden geri çekilmeyi öngören planı kabul etti. 
     Plan, daha önce tahmin edildiği gibi 67 kabul oyu alırken, red oyları 45'te kaldı. 7 Arap milletvekili ise çekimser oy kullandı. 
     Yerel saatle 20.30'da başlayan oylamada Başbakan Ariel Şaron, Başbakan Yardımcısı Ehud Olmert ile yan yana oturarak tüm oylama süresince mecliste kaldı. 
     120 sandalyeli parlamentoda Şinui Partisi'nden bir milletvekili çok ağır hasta olması nedeniyle oturuma katılamadı. 
     Şaron'un partisi Likud'dan bazı bakanların sıraları geldiğinde içeride olmadıkları anlaşıldı. Başta Maliye Bakanı Binyamin Netanyahu olmak üzere, eğitim, sağlık ve tarım bakanları daha sonra içeri girerek olumlu oy kullandılar. Bakanlar Zevulun Orlev, Uzi Landau Likud ve Michael Ratzon Likud plana karşı oy verdiler. 
     Oylamadan sonra Netanyahu, bir açıklama yaparak planın 2 hafta içinde referanduma götürülmemesi halinde hükümette kalamayacaklarını açıkladı. 
     Ulusal Dinci Parti ve Şas partisi tüm milletvekilleriyle plana karşı oy verdi. Dinci Parti milletvekilleri de plan 2 haftaya kadar referanduma götürülmezse hükümetten çekileceklerini belirttiler. 
     Haretz gazetesi, Şaron'un yardımcılarına dayanarak, Ulusal Dinci Parti'nin de oylamadan sonra hükümetten ayrılacağı tahmininden hareketle, İşçi Partisi'nin de katılacağı bir koalisyon kurmaya çalışacağını yazdı. 
     Haretz, Şaron'un, yeni bir koalisyonda başarısız olursa seçime gideceğini de belirtti. 
     İsrail, Batı Şeria ve Gazze'yi 1967 yılındaki savaştan sonra işgal etmiş, 3.5 milyon Filistinlinin yaşadığı bölgeye 400 bin dolayında Yahudi vatandaşı yerleştirilmişti. 
     Şaron'un planının kabul edilmesiyle Batı Şeria ve Gazze'deki bazı yerleşim bölgelerinden 8000-8500 dolayında yerleşimcinin başka bölgelere nakledilerek, yerlerinin Filistinlilere bırakılması öngörülüyor. 
     
</TEXT>
</DOC>
