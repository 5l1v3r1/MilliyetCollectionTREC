<DOC>
<DOCNO> 278778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/dunya/dun01.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ile Kerry kıran kırana 
</HEADLINE>
<TEXT>


ABD'de ikinci kez karşı karşıya gelen Bush ve Senatör Kerry, Irak'tan ekonomiye, kürtajdan kök hücre araştırmalarına dek her konuda atıştılar 

YASEMİN ÇONGAR Washington 


ABD Başkanı George W. Bush ile Demokratik Partili rakibi Senatör John Kerry arasındaki Beyaz Saray yarışı başa baş sürerken, iki aday ikinci kez bir tartışma programında yüzleştiler. Bir salonda toplanmış halktan kişilerin sorduğu sorulara Bush ve Kerry'nin karşılıklı yanıt vermesi şeklinde gerçekleşen tartışma televizyonlardan canlı yayımlandı ve adayların, Irak'tan ekonomiye, eğitimden sağlığa, iç güvenlikten Yüksek Mahkeme yargıçlarına, kürtaj hakkından kök hücre araştırmalarına kadar hemen her konudaki belirgin görüş ayrılıklarını ortaya koydu. 

'Git, Blair'a sor' 
Zaman zaman sertleşen tartışmada özellikle Başkan Bush'un öfkeli olduğu gözlendi. Bush, bir keresinde kendi söz sırası olmamasına rağmen, programın sıkı kurallarını bozarak, yerinden kalkıp tartışmanın moderatörlüğünü yapan gazeteci Charles Gibson'ın sözünü kesti ve Kerry'nin "Müttefikleri devre dışı bıraktın" şeklindeki eleştirisini "Git de bunu İngiltere Başbakanı Tony Blair'e anlat. İtalya Başbakanı Silvio Berlusconi'ye anlat" sözleriyle yanıtladı. 
Kerry, Irak ve ekonomi konusunda Bush'a yönelik eleştirilerinin dozunu artırırken, Bush da sürekli olarak rakibinin "sık fikir değiştirmesini" ve "Irak Savaşı'ndan 'yanlış savaş' diye söz etmesini" gündeme getirdi ve Kerry'nin bu tavırla, liderlik yapamayacağını savundu. 
Tartışmanın dış politika kapsamındaki dikkat çekici mesajlarından biri ise İran konusunda geldi. Her iki aday da, İran'ın nükleer silaha sahip olmasını önlemek için uluslararası yaptırımlardan yana konuşurken, Kerry "Gerekirse sertlik yoluna da giderim" dedi. 


</TEXT>
</DOC>
