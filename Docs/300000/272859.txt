<DOC>
<DOCNO> 272859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/yazar/sazak.html </URL>
<DATE> 2004/09/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Finişe beş kala 
</HEADLINE>
<TEXT>


AKP'nin muhafazak r kanadının 'zina takıntısı' Başbakan Erdoğan'ı 6 Ekim'deki İlerleme Raporu öncesinde, 'AB bizim için olmazsa olmaz değil' noktasına sürükledi. 
Erdoğan, 3 Kasım 2002 seçimlerinden bu yana ikibuçuk yıldır inşa etmeye çalıştığı 'AB projesi'ni AKP Grubu'nda kimsenin akıl erdiremediği biçimde kendi eliyle yıkıyor. Üstelik, dünkü İl Başkanları Toplantısı çıkışındaki hayli sert ve 'Kasımpaşalı' üslubuyla, Aralık zirvesine aylar kala 'AB resti' çekerek .. 
AKP lideri, anlaşılmaz tutumuyla AB çevrelerinin 'güven'ini sarsmakla kalmadı, Meclis'te CHP Grubu'nun İlerleme Raporu'na olumlu katkı sağlayacağı düşüncesiyle TCK'ya verdiği desteği de 'kötüye kullandı.' 
Oysa Başbakan Erdoğan'ın Tacikistan'da bulunduğu sırada Dışişleri Bakanı Abdullah Gül, 'Başbakan Vekili' sıfatıyla Adalet Bakanı Cemil Çiçek'le birlikte CHP lideri Deniz Baykal'ı ziyaret ederek, muhalefetle uzlaşma sağlamışlardı. Buna göre AKP ve CHP'nin ortak imzasını taşımayan önergeler Meclis Genel Kurulu'nda benimsenmeyecekti. Böylece 'zina' maddesi CHP'nin itirazı nedeniyle TCK'ya monte edilemeyecekti. 
Dışişleri Bakanı Gül de, en az Erdoğan kadar, belki daha da fazla AB mesaisi harcadığı için 'finişe beş kala' Brüksel'den çıkacak kararın gölgelenmesini istemiyordu. Baykal, Gül ve Çiçek arasında uzlaşı sağlanmışken Başbakan Erdoğan'ın Ankara'ya dönüşüyle hava değişti. 
Zina'nın suç olmasını isteyen AKP'deki İslamcı kanat, 'cinsel sadakatsizlik' diye bir formül üreterek, CHP'ye götürdü. Beklenmedik rota değişikliği çok taraflı bir 'takiye' içeriyordu. AKP kanadı, CHP desteğini alıp TCK paketini Meclis'ten geçirdikten sonra tasarıyı komisyona çekmekle, ilerde zinayı yeniden getirmeye ortam hazırlıyordu. Bu tablo Meclis'te AB nedeniyle gözlenen AKP - CHP uzlaşmasını bozduğu gibi siyasi etiğe de sığmıyordu. 
Çünkü CHP desteği olmadan, TCK reformu bu hızla Meclis'ten geçemezdi. 
1980'lerde ANAP'ın 'tek parti' dönemine benzer gelişmeler yaşanıyor AKP'de. Parti içindeki İslamcı kanadın oluşturduğu 'kutsal ittifak' giderek gücünü hissettiriyor ve Tayyip Erdoğan, tarikatların baskısıyla 'AB bizim için olmazsa olmaz değil' diyecek kadar kendi çizdiği yörüngeden çıkmayı göze alabiliyor. 
Aslında bu sapma için daha kötü bir zamanlama olamazdı. AKP açısından 'olmazsa olmaz' görülen 'zina'ya kadar bu dönemi 'III.Tanzimat' diye tanımlayan pek çok düzenlemede, bugün 'Türkiye'nin içişlerine karışmakla' suçlanan AB'ye çok daha duyarlı olunması gereken alanlarda ödün verilmemiş miydi 
AB içinde, Türkiye karşıtı lobi büyürken, Tayyip Erdoğan'ın 'zina resti'ni anlamak gerçekten güç. 



</TEXT>
</DOC>
