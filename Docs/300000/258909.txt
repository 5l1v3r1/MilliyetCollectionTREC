<DOC>
<DOCNO> 258909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/siyaset/asiy.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaza Papa çözümü 
</HEADLINE>
<TEXT>


Enerji Bakanı'ndan, İranlı bakanla doğalgaz konusunu çözene kadar 'odaya kapanmasını' isteyen Başbakan, ABD'nin uyarısına da yanıt verdi 

Elçin Ergün Tahran 


Başbakan Recep Tayyip Erdoğan, İran doğalgazının Türkiye üzerinden Avrupa'ya transferine karşı çıkarak "yaptırım uygulayabiliriz" uyarısında bulunan ABD'ye yanıt verdi. Erdoğan, İran'la anlaşma yapan batılı ülkeleri anımsatarak, "Herkes nasıl yatırım yapıyorsa biz de ilişkimizi geliştirmeye kararlıyız" dedi. 
Projenin hayata geçmesi için Türkiye ile İran arasında görüşmelerin başladığını açıklayan Erdoğan, Enerji ve Tabii Kaynaklar Bakanı Hilmi Güler'e de Hıristiyanlık'ta en kritik karar olan papalık seçiminde kullanılan yöntemi anımsatan bir talimat vererek, "İranlı bakanla işi bitirene kadar odadan çıkmayın" dedi. Projeyle ilgili görüşmeleri İran adına Petrol Bakanı Bijer Namdan Zengene yürütecek. Erdoğan'ın talimatı doğrultusunda gezi boyunca görüşmeler yapacak olan Güler ve Zengene, bu akşam yapılacak resmi açıklamaya kadar anlaşmanın ana hatlarını ortaya koyacak. 

'İlişkilerimizi geliştireceğiz' 
İran Cumhurbaşkanı Birinci Yardımcısı Muhammed Rıza Arif'le görüşmesinin ardından Erdoğan, proje üzerine görüşmelerin başladığını açıkladı. Başbakan, ABD'nin Türkiye'ye yaptırım uygulayabileceği uyarısına ilişkin soruyu şöyle yanıtladı "Göreve gelirken, bir eylem planı içinde komşularımızla ilişkilerimizi geliştirme sözü verdik. İran, Irak, Suriye, Kafkaslar, Bulgaristan, Romanya, Yunanistan, Suriye, Ürdün, böyle bir ayırım yapmadık. Hepsiyle münasebetlerimizi geliştireceğiz. Çünkü, bölgesel barışı temin etmenin yolu buradan geçiyor. Tüm dünyadaki ülkeler, bu komşu ülkelerde yatırımlarını nasıl değerlendiriyorlarsa, nasıl bu münasebetlerini geliştiriyorlarsa, Türkiye de bu münasebetlerini geliştirecektir ve geliştirmekte de kararlıdır." 

Bu ülkeleri kastetti 
ABD'de 1996'da kabul edilen 'ILSA' adlı yasa, İran ve Libya'ya 20 milyon doların üzerinde yatırım yapan yabancı şirketlerin boykot edilmesini öngörüyor. Ancak Clinton yönetimi, İran'la iş yapan şirketlere yaptırımdan vazgeçme yoluna da gitmişti. Erdoğan'ın açıklamasında ismini vermediği ülkelerin, Tahran'la milyarlarca dolarlık enerji anlaşmalarına rağmen yaptırımla karşılaşmayan Fransa, Rusya, Malezya, Japonya, İtalya ve Güney Afrika olduğu öğrenildi. 

Katoliklerin 'Papa seçme' yöntemi 

Erdoğan'ın talimatına konu olan "tarafların sorunu çözene kadar görüşmesi önerisi"nin kökeni, Hıristiyanlık'ta papalık seçiminde kullanılan "Konklav" Kardinaller Meclisi yöntemine dayanıyor. Vatikan'daki 110 - 120 kişilik Kardinaller Meclisi, üyeleri arasından yeni papayı seçmek için Sistina Chapel isimli kiliseye kapatılıyor, papa seçilinceye kadar dışarı çıkarılmıyorlar. Papa seçilince, kilisenin bacasından "beyaz duman" tüttürülüyor. 

Hamaney'le görüşmedi 
Rafsancani İç borçları ödediniz mi 

Cumhurbaşkanı Sezer'in İran ziyaretinde programına almadığı dini lider Hamaney ziyaretini Erdoğan da programına koymadı. Erdoğan'ın Hamaney'i ziyaret etmemesi, İran'daki reformculara verilen destek olarak yorumlandı.Cumhurbaşkanı 1. Yardımcısı Arif, geçen yıl Türkiye'ye geldiğinde Anıtkabir'i ziyaret etmemişti. Erdoğan da, İran'ın dini lideri Humeyni'nin mezarını ziyaret etmedi.Erdoğan, son dakikada yapılan bir değişiklikle eski Cumhurbaşkanı Haşimi Rafsancani'yle görüştü. Türkiye'nin iç borçlarının ödenip ödenmediğini soran Rafsancani'ye Erdoğan, "Borcumuz yok" yanıtını verdi. Rafsancani, Turkcell ve Tepe Akfen Grubu'nun yatırımları için elinden geleni yapacağını kaydetti.İran'da Gülistan Sarayı'nı gezen Emine Erdoğan ve kızı Sümeyye, daha sonra kumaşçılar çarşısını ziyaret etti. Kumaş satın almayan Emine Erdoğan, kendisi ve kızına Çin malı olan 15 dolarlık spor ayakkabılardan satın aldı.Tahran'daki Türk Büyükelçiliği'nin, Abdülhamit döneminde İran'a çeyiz olarak alınan 60 dönümlük rezidansında, Başbakan onuruna bir resepsiyon verildi. Resepsiyonda İranlı konuklar olduğu için, alkollü içki ikram edilmedi. 

İran basını 
'Bu ziyareti ABD engelliyordu' 

Başbakan Recep Tayyip Erdoğan, dün İran'da resmi temaslarına başlarken, reformcu Iran News gazetesi "Ankara - Tahran ilişkilerinin gelişmesinin anahtarının siyasi kararlılık göstermek" olduğu yorumunu yaptı. 
Yorumda, "Erdoğan'ın ılımlı İslamcı partisinin İran ile iyi ilişkiler geliştirmesinin muhtemel gözüktüğü" kaydedildi. Iran News "Türkiye'nin sonunda AB'ye katılımı gerçekleşirse, bir gözünün hala doğuya yönelik olmasına ihtiyaç duyacağı su götürmez gerçektir. Tahran da, özellikle doğalgaz alanında Batı pazarlarına girmek için Türkiye'ye ihtiyacı olduğunun farkındadır. İki ülke arasında uzun dönemli stratejik işbirliği zorunludur" ifadesini kullandı. Gazete, siyasi gözlemcilerin, "Erdoğan'ın İran ziyaretini birkaç kez ertelemesini kesinlikle Washington yönetimi tarafından uygulanan baskılara bağladığını" da belirtti. 
Muhafazak r Tehran Times gazetesi ise, "Siyonist lobiler de Erdoğan'ın Tahran'ı ziyaret etmesini engellemek için ciddi çaba gösterdi. Ayrıca bazı kaynaklara göre ABD'li yetkililer, Türkiye'nin Amerikan çıkarları lehine bir İran siyaseti izlemeyi kabul etmesi koşuluyla, Türk hükümetine ek yardım ve kredi sağlama sözü verdi" dedi. 


</TEXT>
</DOC>
