<DOC>
<DOCNO> 252570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/guncel/agun.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali kıl payı kurtuldu 
</HEADLINE>
<TEXT>


Van Valisi Hikmet Tan'ın aracına 30 metre mesafede bomba yüklü bir araç infilak etti. Vali Tan, suikast girişiminden dört saniye farkla şans eseri kurtulurken, yoldan geçen üç vatandaş hayatını kaybetti... 

GURBET GÖKÇE, SEBAHATTİN YILMAZ, FEYAT ERDEMİR, FAHRETTİN GÖK Van DHA 

Van Valisi Hikmet Tan 63 , makam aracının geçtiği yola bırakılan bomba yüklü otomobille düzenlenen saldırıdan dört saniye farkla yara almadan kurtuldu. Uzaktan kumandayla patlatılan bomba, üç vatandaşın ölümüne, 24'ünün de yaralanmasına neden oldu. İstihbarat birimlerinin, iki kişinin C - 4 patlayıcıyla gerçekleştirdiğini tahmin ettiği saldırıdan sorumlu olduğunu düşündüğü terörist PKK KONGRA - GEL, olayla ilgisi olmadığını öne sürdü. 
Tan'ın makam aracı, Ordu Caddesi'ndeki vali konağından, dün saat 09.15 sıralarında, eskort ve bir koruma aracı eşliğinde ayrıldı. Kısa bir süre sonra da yaklaşık 100 metre uzaklıkta, konvoyun gidiş yönünde park edilen 65 AE 276 plakalı Lada marka otomobile yerleştirilen bomba, uzaktan kumandayla patlatıldı. Dört saniye önce olay yerinden geçen ve yaklaşık 30 metre ilerleyen Tan'ın "zırhsız" olduğu belirtilen Mercedes otomobilinde sadece hasar meydana geldi. Makam aracının hızının 25 kilometre dolayında olduğuna dikkat çeken uzmanlar, Tan'ın saniyelerle kurtulduğuna işaret ettiler. 

Bir metrelik çukur açıldı 
Patlamada M. Hanifi Yıldız, Veli Coşkun ve Hüseyin Gülecen yaşamını yitirirken, altısı ağır 24 yaralı Yüzüncü Yıl Üniversitesi Tıp Fakültesi ve Devlet hastanelerine kaldırıldı. Olay yerinde bir metrelik çukur açıldı, su boruları patladı. Patlama noktasında bulunan Atakçaba Dershanesi'nde öğrenci bulunmaması büyük bir faciayı önledi. Polis, ikinci bir bomba olduğu ihbarı nedeniyle caddede arama yaptı ancak bu ihbar asılsız çıktı. 
Eylemde kullanılan otomobilin, Van Belediyesi'nde çalışan Zülküf Çoban'a ait olduğu belirlendi. Gözaltına alınan Çoban, aracı bir ay önce sattığını söyleyince, Çoban'ın ismini verdiği kişinin yakalanması için ekip kuruldu. Bombanın parça tesirli olduğunu saptayan polis, C-4 plastik patlayıcı kullanılmış olabileceği ihtimali üzerinde duruyor. Olay yerinden toplanan parçalar, incelemeye alındı. 
Vali Hikmet Tan, olaydan 2.5 saat sonra olay yerinde inceleme yaptı. Patlamada yaralananları hastanede ziyaret etti. 

Vali Hedef Van ve Kürt halkı 

Van Valisi Hikmet Tan, saldırının hedefinin kendisi olmadığını, hedefin Van halkı ve Kürt halkı olduğunu söyledi. Saldırıyı PKK'nın yaptığına emin olduğunu ifade eden Tan, PKK KONGRA GEL sorumlusu Zübeyir Aydar'ın olayı üstlenmediği ve kınadığı yönündeki açıklamanın iletilmesi üzerine, "Aydar'ı tanıyorum. Umarım dediği doğrudur" dedi. Van'da görev yaptığı 1.5 yıl içinde huzuru bozan tek olay yaşanmadığını kaydeden Tan, şöyle konuştu "İnsanlar terör istemiyor. Bölge halkı artık bunlara fırsat vermeyecek." 

Haberci oğlu canlı yayındaydı 

İSTANBUL Milliyet 
Van Valisi Hikmet Tan'a suikast girişimi sırasında TV8'de çalışan gazeteci oğlu Erkan Tan, canlı yayındaydı. Program yöneticileri, gelişmeleri canlı yayında öğrenmemesi için Tan'a yayını "son dakika haberi" için bitirmesini istedi, daha sonra suikast girişimini haber verdi. Tan, "Oğlum da Van'da dedesinin yanındaydı. Bir an dünya başıma yıkıldı" dedi. Tan, "Oğluma ve babama bir şey mi oldu " diye düşündüğünü söyledi. 

Liderler teröre lanet okudu 

ANKARA Milliyet 
Cumhurbaşkanı Ahmet Necdet Sezer, Van'daki patlamanın ardından Vali Hikmet Tan'ı arayarak bilgi aldı, yaşamını yitirenlere rahmet, yaralılara şifa dileklerini Tan'a iletti. TBMM Başkanı Bülent Arınç da geçmiş olsun mesajında "Vatanımızın bölünmez bütünlüğünü, milletimizin huzurunu hedef alan hainler, emellerine hiçbir zaman ulaşamayacaklardır" ifadesini kullandı. Başbakan Recep Tayyip Erdoğan da sorular üzerine "Maalesef neticesi hiç iyi olmamıştır" dedi. CHP lideri Deniz Baykal da mesajında "Alçakça saldırıyı kınıyorum" dedi. DYP lideri Mehmet Ağar da terör olaylarının "Türkiye'nin AB'ye girişini engelleme riski olduğunu" söyledi. 


</TEXT>
</DOC>
