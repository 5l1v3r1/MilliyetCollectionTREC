<DOC>
<DOCNO> 299479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko23.html </URL>
<DATE> 2004/12/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Arzuhan Yalçındağ Eğitimli gençler arasında işsizlik oranı çok yüksek 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Üyesi ve Sosyal İşler Komisyonu Başkanı Arzuhan Yalçındağ, Türkiye'de işsiz sayısını artıran önemli yapısal bir etkenin de özellikle eğitimli gençler arasındaki işsizlik oranının çok yüksek konumda bulunması olduğunu söyledi. 
     Yalçındağ, TÜSİAD'ın ''Türkiye'de İşgücü Piyasasının Kurumsal Yapısı ve İşsizlik'' raporunun tanıtım toplantısında yaptığı konuşmada, Avrupa Birliği'nin 2000 yılında hazırladığı Lizbon Stratejisi'nin, sürdürülebilir ekonomik büyümenin ve ''daha çok ve daha iyi iş'' yaratılmasının altını çizdiğini, daha çok ve daha iyi iş için ise aktif bir istihdam politikasının geliştirilmesi gereğini vurguladığını belirtti. 
     İşsizlikle mücadelede dikkate alınması gereken iş arama etkinliği, uzun dönemli işsizlik ve insan kaynaklarının eğitimi konularına değinen Yalçındağ, işgücü piyasasında işsizlerle işçi arayan firmaları etkin bir şekilde buluşturacak mekanizmaların işletilmesinin büyük önem taşıdığına dikkat çekti. 
     İşkur'un daha işlevsel hale getirilmesi gerektiğini vurgulayan Yalçındağ, iş arama etkinliği ile bağlantılı bir konunun da uzun dönemli işsizlik olduğunu belirtti. 
     Yalçındağ, Türkiye'de uzun dönemli işsizlerin toplam işsizlere oranının yüzde 25 ile AB ortalaması olan yüzde 60'ın oldukça altında olduğunu, bunun bir nedeninin, işsizlik tazminatı kapsamının son derece dar tutulması olduğunu kaydetti. 
     Türkiye'de işsiz sayısını artıran önemli yapısal bir etkenin de özellikle eğitimli gençler arasında işsizlik oranının çok yüksek bulunması olduğunu anlatan Yalçındağ, ''Yine araştırmamızda, gençlerin, eğitimli olanlar da dahil, ilk işlerini bulmakta oldukça zorlandıkları görülüyor. Bu gözlem, iş arama sisteminin etkin çalışmamasına işaret ettiği kadar, mesleki açıdan uyumsuzluğu da gösteriyor'' dedi. 
     Araştırmada, meslek lisesi mezunları arasındaki işsizliğin, ortalamanın üzerinde ve genel lise mezunlarının işsizlik oranı ile hemen hemen eşit çıktığını anlatan Yalçındağ, ''Bu da uzun zamandır altını çizmekte olduğumuz meslek eğitimi reformunun hayatiliğini bir defa daha ortaya koyuyor'' diye konuştu. 
     Vasıflı işgücünün, kamu sektörü açısından da ele alınması gereken bir konu olduğuna işaret eden Yalçındağ, eğitimde, sağlıkta, genel olarak kamu hizmetlerinin üretiminde vasıflı işgücüne sahip olmanın, kamu yönetimi reformunun insan kaynakları boyutu ve vatandaşa kaliteli hizmet sunulması bakımından önemli olduğunu anlattı. 
     
</TEXT>
</DOC>
