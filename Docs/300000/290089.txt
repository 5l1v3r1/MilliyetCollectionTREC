<DOC>
<DOCNO> 290089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun16.html </URL>
<DATE> 2004/11/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Musul'da Arap-Kürt çatışmasına doğru... 
</HEADLINE>
<TEXT>

     Irak'ın Musul kentinde, Amerikalı ve Iraklı güçlerle savaşan direnişçilerin, Kürt azınlığı kendi yanlarına çekmeye ve Araplarla Kürtler arasına nifak tohumları ekmeye çalıştıkları öne sürülüyor. 
     Bölgedeki yetkililer, son günlerde Kürtlere karşı şiddetin arttığını belirterek, Kürt siyasi partilerinin bürolarının saldırıya uğradığını, direnişçilerin peşmergeleri taşıyan bir kamyona ateş açtıklarını hatırlattılar. 
     Musul'un Kürt vali yardımcısı Hasro Guran, ''Araplar ile Kürtler arasına fitne sokmak istiyorlar. Kürtlerin tepki göstermelerini ve Musul dışından peşmergelerin yardıma gelmesini, böylece kentte bu iki taraf arasında çatışma olmasını istiyorlar'' diye konuştu. 
     Arap olan Vali Duraid Kaşmula da ''Başarılı olamayacaklar çünkü Kürt liderliği bu planların farkında'' dedi. 
     Kentte saldırıya uğrayanların yalnızca Kürtler olmadığına, son günlerde, maskeli adamların karakollara saldırdıklarına, kontrol noktaları oluşturarak, otomobilleri ateşe verdiklerine dikkat çekiliyor. 
     Guran, militanlar Musul'un polis gücünü etkisiz hale getirince, yerel hükümetin takviye çağırdığını ve kente takviye gelen Irak Ulusal Muhafızları mensupların Kürtlerin yoğun olduğu Dohuk ve Erbil'den olduğunu söyledi. 
     Bunun yanı sıra Kürt siyasi partilerinin bürolarını korumak için de peşmergeleri yardıma çağırdıkları bildiriliyor. 
     Ancak bu çözüm sorunu da beraberinde getiriyor Çünkü Ulusal Muhafızların çoğu Kürt ve eski peşmergeler kentin bazı Arap sakinleriyle iyi geçinemiyor. 
     Kürt güçlerinin kente gelmesinin sorunu daha da karmaşıklaştırabileceği, bazı Arap vatandaşların, geçen yıl ABD işgali sırasında kentin düşmesiyle yapılan yağmanın intikamını sorumlu tuttukları Kürt savaşçılardan almaya çalışabilecekleri belirtiliyor. 
     
</TEXT>
</DOC>
