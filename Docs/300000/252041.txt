<DOC>
<DOCNO> 252041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/guncel/gun02.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin, AİHM'yi siyasal buldu 
</HEADLINE>
<TEXT>


ŞAKİR AYDIN İstanbul 

İstanbul Üniversitesi Tıp Fakültesi'ndeki türban yasağı nedeniyle açtığı davada Türkiye'yi haklı bulan Avrupa İnsan Hakları Mahkemesi'nin AİHM kararının siyasi olduğunu öne süren Leyla Şahin, "Mahkeme, yaptığım savunmaları, sunduğum bilgileri incelemeden, kendi kafasındaki başörtüsüyle ilgili kararı vermiştir" dedi. 
Basın toplantısı düzenleyen Şahin, mücadelesini sürdüreceğini söyledi. Temyize gideceklerini belirten Şahin, şöyle konuştu "Başörtüm bireysel bir simgedir, siyasal değil. Başörtülü olarak okuma talebim, kimliğimin kabul edilmesi talebidir. Avrupa ülkelerinde üniversitede başörtülü olarak okuyabilmem ve doktor olmam, bu kimliğimin kabul gördüğünün bir ifadesidir. 

'Türkiye'ye döneceğim' 
Avrupa Birliği'ne AB girmeye çalışan ve demokrasisi henüz yeterli olmadığı düşünülen Türkiye'nin uyguladığı bu yasağın kabul edilmesi, adı AİHM olan mahkemeye yakışmamaktadır. AB'nin ortaya koyduğu temel insan hakları ilkeleriyle çelişmektedir." 1999'da girdiği Viyana Üniversitesi Tıp Fakültesi'ni geçen yıl haziran ayında bitirerek doktor olduğunu anımsatan Şahin, "Bir gün gasp edilen haklarımın iade edileceğine eminim. Bu karar, demokrasi, özgürlük ve insan hakları için mücadele eden Türkiye'nin ve başkalarına insan hakları dersi veren Avrupa'nın bir ayıbıdır" dedi. Viyana'da yaşadığını kaydeden Şahin, bebeği biraz büyüyüp uzmanlık eğitimini de tamamladıktan sonra Türkiye'ye döneceğini söyledi. 


</TEXT>
</DOC>
