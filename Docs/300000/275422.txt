<DOC>
<DOCNO> 275422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonyas02.html </URL>
<DATE> 2004/09/27/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Alman kadının Türk aşkı 
</HEADLINE>
<TEXT>

     KAHRAMANMARAŞ, DHA 

ALMAN 36 yaşındaki Christina Friedrich, sınır dışı edilen sevgilisi 37 yaşındaki Selahattin Çiçek'le evlenmek için Kahramanmaraş'ın Elbistan İlçesi'ne geldi. 
     Elbistan İlçesi'nde oturan Selahattin Çiçek, 2 yıl önce çalışmak üzere Almanya'nın Lörrach kentine gitti. Çiçek ile burada tanıştığı özel bir şirkette sekreterlik yapan Christina Friedrich birbirine aşık oldu. Evlilik hazırlığına başlayan Çiçek, vizesinin süresinin bittiği anlaşılınca Alman polisi tarafından sınır dışı edildi. 
     Evlilik hazırlığı yaparken sevgilisinin Türkiye'ye gönderilmesi üzerine sıkıntılı günler geçiren Christina Friedrich, sonunda yollara düştü ve Çiçek'in oturduğu Elbistan'ın Saraykent Mahallesi'ndeki evine geldi. Çift, burada yarım kalan evlilik hazırlıklarına tekrar başladı. 
     
     BİRBİRİMİZİ ÇOK SEVİYORUZ 

     1 Ekim'de düğün yapmaya hazırlanan Christina Friedrich, Çiçek'i çok sevdiğini belirterek, "Selahattin Türkiye'ye gönderilince, onsuz yapamayacağımı daha iyi anladım. Selahattin için dünyanın her yerine gidebilirim, onu çok seviyorum. O da beni çok seviyor. Düğünden sonra Selahattin'le yeniden Almanya'ya gideceğiz'' dedi. 
     Selahattin Çiçek de Alman sevgilisinin Elbistan'a gelmesinin kendisini çok duygulandırdığını anlatarak, "Biz birbirimizi çok seviyoruz. Ailelerimiz de bizim birbirimizi ne kadar çok sevdiğimizi bildiklerinden, evlenmemize razı oldu'' diye konuştu. 

     
</TEXT>
</DOC>
