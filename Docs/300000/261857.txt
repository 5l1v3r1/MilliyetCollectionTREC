<DOC>
<DOCNO> 261857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur34.html </URL>
<DATE> 2004/08/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
''Irak'ta çocuklar da yol kesiyor'' 
</HEADLINE>
<TEXT>

     Irak'a yük taşıyan şoförlerden Mehmet Şerif Çiçek, ''ABD askeri, bizi yükü boşaltıncaya kadar koruyor, sonrasında ise sadece seyrediyor. Aslında bizi değil, malını koruyor'' dedi. 
     Irak'a tüm riskleri göze alarak taşımacılık yapan Türk şoförler, artık çocukların da silahlı tehditleriyle karşılaşıyorlar. 
     Hatay'ın İskenderun İlçesi'nden yüklediği akaryakıtı Musul yakınına götüren şoför Mehmet Şerif Çiçek, son seferinde, 10 yaşlarındaki bir Iraklı çocuğun, kendisini silahla tehdit ederek para aldığını söyledi. 
     Irak'a 10 yıldır taşımacılık yaparak geçimini temin eden Çiçek, başka bir iş bulamadığı için tüm tehlikeleri göze aldığını ifade ederek, en büyük sıkıntının yönetim boşluğu olduğunu, eline silah alan her yaştaki insanın artık yollarda şoförleri tehdit ettiğini belirtti. 
     Irak ve ABD'li yetkililerin bu olaylara fazla müdahale etmediğini söyleyen Çiçek, şunları söyledi 
     ''Canımızı kurtarmanın yolu, az da olsa istedikleri parayı vermekten geçiyor. Aksi halde, ya kurşun yağdırıyorlar ya da başka türlü zarar veriyorlar. ABD askeri, bizi yükü boşaltıncaya kadar koruyor, sonrasında ise sadece seyrediyor. Aslında bizi değil, malını koruyor.'' 

     
</TEXT>
</DOC>
