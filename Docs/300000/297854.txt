<DOC>
<DOCNO> 297854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun58.html </URL>
<DATE> 2004/12/15/ </DATE>
<TIME> 22.58 </TIME>
<AUTHOR>  </AUTHOR>
<HEADLINE>
Chirac, Türkiye'yi dışlamanın sorumluluğunun ağır olacağını söyledi 
</HEADLINE>
<TEXT>

     Fransa Cumhurbaşkanı Jacques Chirac, Türk halkının onurlu bir halk olduğunu, imtiyazlı ortaklık gibi bir seçeneği asla kabul etmeyeceğini ve Türkiye'yi dışlamanın çok ağır sorumluluk getireceğini söyledi. 
     Fransa Cumhurbaşkanı Chirac, medeniyetler, dinler, kültürler savaşından uzak durulması gerektiğini, Türkiye'nin 1923'ten beri laik bir devlet olduğunu ve diğer dinlere saygı gösterdiğini söyleyerek, ''Kışkırtmayalım, biz kaybederiz'' dedi. 
     
     ''TÜRKİYE'NİN ÜYELİĞİ AB'NİN YARARINA'' 

     Fransa Cumhurbaşkanı Jacques Chirac, Türk halkının onurlu bir halk olduğunu, imtiyazlı ortaklık gibi bir seçeneği asla kabul etmeyeceğini ve Türkiye'yi dışlamanın çok ağır sorumluluk getireceğini söyledi. 
     Chirac, Fransız televizyonunda yaptığı konuşmada, yarın başlayacak olan AB zirvesinde Fransa'nın Türkiye konusunda izleyeceği tavır hakkında bilgi verdi. 
     Fransa'da Türkiye konusunda haklı bir tartışma yaşandığını söyleyen Chirac, Türkiye'nin AB'ye katılımının Avrupa'nın yararına olacağını söyledi. 
     Türkiye'nin çok büyük bir pazar olduğunu, ekonomik açıdan çok güçlü olduğunu söyleyen Chirac, Avrupa'nın biraz küçük olduğunu Türkiye'nin katılımı ile güç kazanacağını anlattı. 
     Tam üyelik müzakerelerinin başlamasının, tam üyelik anlamına gelmeyeceğini söyleyen ve bu müzakerelerin 10-15 yıl süreceğini ifade eden Chirac, imtiyazlı işbirliği gibi bir önerinin, kısmi sonuç getirecek bir önerinin makul olmayacağını, onurlu bir halk olan Türklerin bunu asla kabul etmeyeceklerini söyledi ve Türkiye'yi dışlamanın ağır sorumluluk getireceğini ifade etti. 
     Avrupa'nın yararının ne olduğunu görmenin önem taşıdığını, Türkiye'nin Asya'ya değil Avrupa'ya yönelmesinin Avrupa'nın yararına olduğunu söyleyen Chirac, medeniyetler, dinler ve kültürler savaşından uzak durulması gerektiğini vurguladı. Türkiye'nin 1923'den bu yana laik bir devlet olduğunu ve diğer dinlere saygı gösterdiğini belirten Chirac ''kışkırtmayalım, biz kaybederiz'' dedi. 
     Avrupa Birliği'nin gelişmesinin çatışma ile olmayacağını, Türkiye'nin AB'ye katılımı konusunda son sözü referandumla Fransızların söyleyeceğini belirten Chirac, ülkesinin yarınki zirvede Türkiye ile müzakerelerin başlatılması yönünde tavır takınacağı mesajını verdi. 
     
     ''TÜRKİYE'Yİ DIŞLAMAK İSTİKRARSIZLIK VE GÜVENSİZLİK RİSKİ GETİRİR'' 

     Fransa Cumhurbaşkanı Jacques Chirac, televizyonda bir konuşma yaparak, yarın başlayacak olan AB zirvesinde ülkesinin Türkiye konusunda izleyeceği tavır hakkında açıklamalarda bulundu. 
     AB zirvesinde Türkiye'ye ilişkin soruların yanıt bulacağını belirten Chirac, özetle şöyle konuştu 
     ''Bu konu Fransa'da önemli ve haklı bir tartışma konusu oldu. Bu nedenle, Fransız halkına, AB zirvesine hangi düşüncelerle gittiğimi anlatmak istiyorum. Sorulması gereken soru şudur Avrupa'nın ve bu arada Fransa'nın, Türkiye'nin AB'ye katılmasında menfaatleri var mıdır Benim yanıtım 'evet, eğer' dir. Eğer Türkiye, AB'ye adaylara koyulan koşulların tamamını yerine getirirse, katılımı menfaatimiz icabıdır. AB'yi nasıl oluşturduğumuzu hatırlayın. AB, öncelikle barış ve istikrar projesidir. Yüzyıllar süren savaş ve dehşetten sonra, çocuklarımıza savaşsız, barış içinde ve istikrarlı bir bölge bırakmak istiyoruz. İstediğimiz Avrupa, demokrasi, insan hakları, özgürlükler Avrupasıdır. Ekonomik ve sosyal gelişme hedefli bir Avrupa'dır. Bunlara bakınca, Türkiye'yi, koşulları yerine getirirse, içimize almakta menfaatimiz olduğunu düşünüyorum. Güvenlik, istikrar, barış açısından, bugün kapımızda olan bu büyük ülkeyi beraberimize almak tamamen pozitiftir. Dışlamak şüphesiz bir istikrarsızlık, güvensizlik riskini beraberinde getirir ve bundan şüphesiz kaçınmak gerekir. Türkiye'yi aramıza almak, bu büyük ülkenin demokrasi, insan hakları, özgürlükler gibi reformları sürdürmesini, sağlamlaştırmasını güvence altına almak açısından da bize güven verecektir. Ekonomik gelişme açısından da Türkiye çok önemli bir unsurdur. Türkiye çok büyük bir pazardır, ekonomik açıdan çok güçlüdür. Türkiye'yi karşımıza değil, yanımıza almak menfaatimiz icabıdır. Eklemek istiyorum Çin, Hindistan, Kuzey Amerika gibi küresel büyük birlikler karşısında Avrupa biraz küçüktür. AB, gelecek için, Türkiye'nin bünyesindeki varlığıyla güç kazanacaktır. Doğal olarak, Türkiye isteklerimize olumlu yanıt vermeli, değerlerini, kurallarını, yaşam tarzını derin bir şekilde değiştirmelidir. Büyük çaba harcadığı bir gerçektir ama henüz hedefe tam olarak ulaşmış olmaktan uzaktır. Müzakere, tam üyelik demek değildir. Türkiye'nin, 88 bin sayfalık AB müktesebatını uyarlamak için önemli çabalarını en az 10-15 yıl daha sürdürmesi gerekecektir.'' Chirac, Türkiye'ye tam üyeliğe evet veya hayır dışında başka bir yanıt verilip verilemeyeceğinin, üçüncü bir yol olup olmadığının, imtiyazlı ortaklık önerisinin gündemde bulunup bulunmadığının sorulması üzerine özetle şöyle konuştu 
     ''Başka bir çözüm her zaman bulunabilir, bu diplomatların işidir ama ben inanmıyorum. Türkiye gibi zengin tarihe sahip büyük bir ülkeden, belirsiz veya kısmi bir sonuca ulaşmak için büyük çabalar harcamasını istemek elbette makul değildir. Bunu yaparsak tarihe karşı çok ağır bir sorumluluk üstlenmiş oluruz. Sizin tüm değer, hedef ve kurallarınızı benimsiyoruz diyen bir halka karşı negatif olursak bunu asla kabul etmezler. Türk halkı onurludur, bizim yönümüze doğru yaptığı büyük çabaların bilincindedir. Tüm noktalarda Avrupalılara ulaşmaları halinde onlara 'hayır, tam üye olmayacaksınız' diyemeyiz. O zaman tarihi açıdan çok ağır bir sorumluluk üstlenmiş oluruz.'' AB üyesi ülkelerin çok büyük bir bölümünün Türkiye ile tam üyelik müzakerelerinin başlatılmasından yana olduğunu belirten Chirac, Türkiye'nin Avrupa iradesinin teyid edildiği 1963'ten beri Avrupa'da hiçbir devlet başkanı veya başbakanın, Türkiye'nin Avrupalılığına itiraz etmediğini hatırlattı. 
     Konuşması sırasında ''ihtirasları körüklemek istemediğini'' söyleyen Chirac, sözde Ermeni soykırımına ilişkin bir soruyu yanıtlarken, ''Fransa'da bir yasa var. Soykırımdan söz ediyor. Sonuçta bu bir yasadır'' dedi ve sözde soykırımın tanınmasının bir koşul olup olmadığınnı sorulması üzerine, ''Önemli olan uzlaşma ve barış için gösterilen çabalardır. Avrupa, açılım, uzlaşma projesidir. Türkiye bu çabayı göstermelidir ve eminim ki gösterecektir. Bizim için bu çok önemli. Fransa, 1915'te kapılarını açarak çok sayıda Ermeni'yi kabul etti'' diye konuştu. 
     Chirac, konuşmasına şöyle devam etti 
     ''Türkiye'nin tüm tarihi, Asya ve Avrupa arasında bir arayış oldu. Bugün Türkiye'nin Asyalı mı, Avrupalı mı olduğunu sorgulamak gündemde değil. Gündemdeki soru şu Avrupa'nın menfaati, gelecekte Türkiye'nin Avrupa'ya mı, Asya'ya mı yönelmesindedir Asya'ya yönelmesi Avrupa için çok muhtemelen istikrarsızlık ve güvensizlik getirir.'' Chirac, bir soruda, Türkiye'de halkın çoğunluğunun Müslüman olduğunun hatırlatılması ve kültürel dengesizlik olasılığından söz edilmesi üzerine şunları söyledi 
     ''Başkalarına saygı eksikliği yansıtan, dinler, kültürler, medeniyetler savaşı getirecek düşüncelerden uzaklaşmalıyız. Daha insani bir yaklaşımla diğerlerine saygılı olalım. Türkiye 1923'ten beri diğer dinlere saygı gösteren laik bir devlettir. Rica ediyorum, burada duralım. Kışkırtmayalım, başta onurumuz olmak üzere çok şey kaybederiz.'' Türkiye'nin nüfusu konusunda da ''endişeli olmadığını'' belirten Chirac, ''Avrupa'nın gelişmesini çatışma terimleriyle algılamıyorum. Ortak menfaat terimleriyle arayış içindeyiz'' dedi. 
     Chirac, olumsuzluk halinde müzakerelerin 25 üye ülkenin her biri tarafından, her an askıya alınabileceğini, oybirliği gerektiğini, her ulusun bunu yapabileceğini, Fransızların da bir referandum ile son sözü söyleyeceklerini anlattı. 
     
</TEXT>
</DOC>
