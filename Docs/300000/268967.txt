<DOC>
<DOCNO> 268967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/yazar/theper.html </URL>
<DATE> 2004/09/04/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Geriye dönüş fahiş hatadır 
</HEADLINE>
<TEXT>


Türkiye'nin gündemi mehter marşı ritmi gibi iki ileri, bir geri. Şimdi geri gitme adımlarını atıyoruz, Ceza Kanunu'na zina için müeyyide koymaya çalışıyoruz. Biz bunları 1996 yılına kadar yaşadık. Bu yıla kadar TCK'da zina suçtu ve cezası da hapisti de uygulaması çok mu başarılıydı Hayır değildi. 
Çok kimsenin değindiği, ülkede yaygın olan çok karılılıktan yani imam nikahından söz etmeyeceğim, bu konuda söylenmesi gerekenler söylendi, ben 1996'dan önceki uygulamadan örnek vereceğim. 
1996 yılında erkeğin zinası, 1998'de de kadının zinası Anayasa Mahkemesi'nin iptal kararıyla suç olmaktan çıktı. Ancak bu tarihten önce evli kadın kocasının zina yaptığını ispat edebilecek durumda ise koca hakkında şikayette bulunurdu. Ceza, zinayı yapan koca ile birlikte zinanın tarafı olan kadına da verilirdi. Kadın kocasını bu noktada sıkıştırdı mı pazarlığa başlardı. Yüklü bir menfaat elde ettiği zaman kocasını affederdi. Zira affetme hakkı vardı. Koca iyi bir para kaptırmakla kalmaz, artık sonsuza kadar da karısı aleyhine boşanma davası açma hakkını da kaybederdi. Yani bu halde kadın, kocasını ömrü billah sömürme ve süründürme hakkına sahip olurdu. İşte zinanın uygulaması buydu. 
Bu kocanın zinasında. 
Peki ya kadının zinasında 
Erkeğin yaptığı ise zaten bugünkünden fazla farklı değildi. Ağır tahrik elde bir koz olduğu için karıyı öldürmekte bir sakınca yoktu. 
Şimdi 
Herkesin anlattıkları içinde bu uygulamayı anlatana rastladınız. Ama gerçek bu. Çok mu güzel 
Peki olması gereken ne 
Bugün zina boşanma nedeni. Bu, işin doğrusu. 
Bugün zina nedeniyle boşanma davası açan bir eş lehine hatta geçimsizlik nedeniyle bakılan boşanma davalarında, geçimsizliği bir başka kişiyle ilişki nedeniyle yaratan eş aleyhine büyük tazminat rakamlarına hükmedilmektedir. Yani Anayasa Mahkemesi'nin iptal kararından sonra olay çağdaş bir zemine oturmuş, bir eşin diğerini sömürmesi ve aile içine ve yatak odalarına kamu görevlilerinin girmesi önlenmiştir. 
Geçmişte bunlar yaşanmışken zinayı yeniden suç saymak geriye dönüştür ve fahiş hatadır. 
Unutmayalım eski Medeni Kanunu şimdiden arar olduk, korkarım Ceza Yasası da eskiyi aratacak. 



</TEXT>
</DOC>
