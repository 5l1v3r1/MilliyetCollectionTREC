<DOC>
<DOCNO> 288772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko20.html </URL>
<DATE> 2004/11/14/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Lokum satışları arttı 
</HEADLINE>
<TEXT>

     Ekonomide yaşanan olumlu havanın etkisiyle bayramlık lokum satışlarının yaklaşık yüzde 30 oranında arttığı bildirildi. 
     Konya, yılda yaklaşık 400 bin tonla Türkiye'nin en önemli lokum üretim merkezleri arasında yer alıyor. 
     Lokumların yaklaşık yarısının yurtdışına gönderildiği Konya'daki sektör için, yurtiçi pazarın talep ettiği mal miktarı da büyük önem taşıyor. 
     Atahan Şekerleme A.Ş Yönetim Kurulu Başkanı Mehmet İlhan, ekonomik krizler nedeniyle yurtiçi lokum tüketiminin geçtiğimiz yıllarda düşük kaldığını, ancak yaşanan olumlu gelişmelerin lokum satışlarına da yansıdığını söyledi. 
     Lokumun bayramlar gibi belli dönemlerde daha çok tüketilen bir ürün olduğunu vurgulayan İlhan, şunları kaydetti 
     ''Lokum satışları, Ramazan Bayramı öncesi dönemde yaklaşık yüzde 30 oranında arttı. Satışlarının artmasında ekonomide yaşanan olumlu havanın psikolojik etkisi önemli rol oynadı. Çünkü, lokum ve ikramlık şeker gibi ürünlerin satışı, insanların tedirgin olduğu, gelecek kaygısını daha yoğun yaşadığı ekonomik kriz dönemlerinde düşüyor. Bugün lokum satışlarında yaşanan artış, vatandaşın artık geleceğe güvenle bakmaya başladığını göstermesi açısından önemlidir. Çünkü, ekonomiye güven duyulmayan bir ortamda kimse elindeki parasını lokum ve şeker gibi önceliği olmayan gıda maddelerine harcamaz.'' Bu durumun kendileri açısından sevindirici olduğunu anlatan İlhan, ''Gelen talep üzerine biz de üretimimizi artırarak daha fazla kazanmaya başladık. Ekonomik şartların iyiye gitmesinin işlerimizin daha fazla açılmasına yol açacağını düşünüyoruz'' diye konuştu. 
     
</TEXT>
</DOC>
