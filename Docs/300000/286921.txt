<DOC>
<DOCNO> 286921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sontur05.html </URL>
<DATE> 2004/11/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Lösemili küçük Esin'in yurt dışında tedavi olmasına karar verildi... 
</HEADLINE>
<TEXT>

     Ankara Numune Eğitim ve Araştırma Hastanesi'nin, yakalandığı kan hastalığı, tedavisi geciktiği için löseminin en ağır türü olan AML'ye dönüşen 8 yaşındaki Esin Köse'nin yurt dışında tedavi olmasına karar verdiği bildirildi. 
     Esin Köse'nin babası Ahmet Köse, Türkiye'de ''Hakem Hastane'' olarak belirlenen Ankara Numune Eğitim ve Araştırma Hastanesi'nin, 5 Kasım 2004 tarihli Yurtdışı Tedavi Sağlık Kurulu Raporu ile kızı Esin Köse'nin yurtdışında tedavisinin uygun olduğuna karar verdiğini söyledi. 
     Ahmet Köse, Kocaeli 2. İş Mahkemesi'nin, Yargıtay 10. Hukuk Dairesi'nce bozulan kararına karşı direnmesinin ardından, Ankara Numune Eğitim ve Araştırma Hastanesi'nin kızı hakkında vermiş olduğu kararın kendilerini haklı çıkardığı belirtti. 
     Baba Köse, şunları kaydetti 
     ''Kızımın yurt dışındaki tedavisinde SSK'nın masrafları karşılamasına yerel mahkeme onay vermişti. Türkiye Cumhuriyeti'nin Hakem Hastanesi de yurt dışında tedavi olabileceği yönünde onay verdi. Bu iki karar, Eylül 2003 tarihinden bu yana kızımızın sağlığı için yaptığımız mücadele bizim haklılığımızı bir kez daha doğruladı. Şimdi Esin'in acil olarak yurtdışındaki tedavi merkezlerinden birine gönderilmesini istiyoruz.'' Çalışma ve Sosyal Güvenlik Bakanlığı'nın önerisiyle ve İçişleri Bakanlığı'nın izniyle, kızının tedavi masraflarının karşılanması için yardım kampanyası başlattıklarını da anımsatan Köse, kızının tedavisi için yaklaşık 500 bin euroya ihtiyaç duyulduğunu belirterek, hayırsever vatandaşlardan destek beklediklerini söyledi. 
     Esin Köse için İş Bankası İzmit Şubesi'nde açılan hesap numaraları şöyle 
     ''Türk Lirası 2400-2146302, Euro 2400-1208128, ABD Doları 2400- 1208133'' Kocaeli Üniversitesi Tıp Fakültesi Hastanesi'nde geçen yıl Mart ayında kan hastalığı MDS tanısı konulan Esin Köse'nin yurt dışında yapılması gereken tedavisi, parasızlık yüzünden geciktiği için Haziran ayında lösemiye dönüşmüştü. 
     Esin'in SSK'lı olan babasının yurt dışındaki giderlerini SSK'nın karşılanması istemiyle Kocaeli 2. İş Mahkemesi'nde açtığı dava Köse ailesi lehine sonuçlanmış, ancak Yargıtay bu kararı bozmuştu. Mahkeme, daha önce verdiği kararda direnmişti. 
     Konunun Yargıtay Genel Kurulu'nda görüşüleceği bildirildi. 

     
</TEXT>
</DOC>
