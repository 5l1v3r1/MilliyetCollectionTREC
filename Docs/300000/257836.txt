<DOC>
<DOCNO> 257836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sondun11.html </URL>
<DATE> 2004/07/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Atina'ya cami... "Bu konuda tartışmak ayıptır" 
</HEADLINE>
<TEXT>

     Yunanistan'ın Yanya kenti Metropoliti Theoklitos, Atina'ya cami yapılmasına ilişkin tartışmanın ''ayıp'' olduğunu söyledi. 
     Theoklitos, Atina'da yayımlanan Ta Nea gazetesine Ortodoks mezhebinin 4 büyük patrikhanesinin üçünün İslam ülkelerinde, bir tanesinin de Kudüs'te bulunduğuna dikkat çekerek, Yunanistan Kilisesi'nin Atina'nın merkezi dahil, 4-5 cami yapılması için kendi arazilerinden yer vermesinin yerinde olacağını söyledi. 
     Atina'nın Peania semtinde yapılması planlanan İslam kültür merkezinin kent merkezinden oldukça uzak olmasına değinen Theoklitos, ''İnsanlarımızın tanrılarına tapma ve ibadetlerini rahatça yapabilmeleri zamanı gelmiştir diye düşünüyorum. Gitmek ve dönmek için bir günlerini harcayacakları tek bir cami olmasındansa birkaç ibadet yerleri olmalı'' dedi. 
     Theoklitos, ''Hıristiyan Atina'da cami yapılmaması için yıllardır sürdürdüğümüz fanatik ve barbarca tavrımıza son vermeliyiz'' diye konuştu. 
     
</TEXT>
</DOC>
