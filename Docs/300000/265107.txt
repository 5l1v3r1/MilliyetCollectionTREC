<DOC>
<DOCNO> 265107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur46.html </URL>
<DATE> 2004/08/20/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Süleymaniye'de sinevizyonlu vaaz... 
</HEADLINE>
<TEXT>

     İstanbul Müftülüğü sinevizyonlu vaazların ikincisini Süleymaniye Camii'nde gerçekleştirdi. İlki daha önce Üsküdar Valide-i Cedid Camii'nde başlatılan sinevizyonlu vaazlara bu hafta Süleymaniye Camii'nde devam edildi. İstanbul vaizlerinden Mustafa Akgül ''Kainatın Yaratılışı'' konulu vaazını sinevizyon eşliğinde yaptı. 
     İstanbul Müftüsü Prof. Dr. Mustafa Çağrıcı, gazetecilere yaptığı açıklamada, vaazların daha verimli olması için gayret sarfettiklerini belirtti. Bunun için de teknolojinin imkanlarını kullanmaya çalıştıklarını anlatan Çağrıcı şunları söyledi 
     ''İstanbul Müftülüğü olarak dini konularda verdiğimiz eğitimlerin kalitesini yükseltmek için teknolojinin imkanlarını da kullanarak daha fazla verim almaya çalışıyoruz. Bu çerçevede cuma vaazlarında bu tür uygulamalara camilerde devam edeceğiz. Ayrıca hacca yönelik de görsel eğitim vereceğiz. Bunun için 'hacca giden bir vatandaşın uçağa binişinden dönüşüne kadar' tüm bilgileri içeren animasyonlu görüntülerin yer aldığı CD'ler hazırlıyoruz.'' 
     
</TEXT>
</DOC>
