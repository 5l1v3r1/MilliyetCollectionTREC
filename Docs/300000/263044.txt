<DOC>
<DOCNO> 263044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/yazar/cemal.html </URL>
<DATE> 2004/08/13/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Niye İstanbul değil de Atina .. 
</HEADLINE>
<TEXT>


Bundan yüz yıl önce "Kazanmak değil, iyi yarışmaktır önemli olan" demiş Pierre de Coubertin. Olimpiyatların babası, insanoğluna barış getirmesi için olimpiyat fikrini geliştirmiş 1890'larda... 
Bugün olimpiyat oyunlarının yirmi sekizincisi Atina'da açılıyor. 202 ülkeden 10 bin 200 sporcu yarışacak. 
Komşumuz Yunanistan iki haftalığına yeryüzünün ilgi odağı haline geliyor. Dostluk, barış ve kardeşlikten oluşan olimpik ruh bugünden itibaren büyük bir coşku ve heyecan dalgasıyla tüm dünyaya Atina'dan yayılacak. 
Ne güzel 
Gıpta ediyorum. 
Neden İstanbul değil de Atina 
Atina'nın ev sahipliği yaptığı olimpiyatlar İstanbul'dan geçmiyorsa, bunun günahı kimlerin 
"Biz kim, olimpiyatlar kim " diyenlerin bu günah sorusunu iyi düşünmeleri gerekiyor. 
Yunanistan'la kalkınma yarışına 1960'larda birlikte, aynı hizada başlamıştık. Ama yıllar içinde fena halde geçildik. 
Bakın, Birleşmiş Milletler'in geçen ay yayımladığı İnsani Gelişme Endeksi'nde Türkiye 88. sırada yer alıyor. 
Yunanistan ise 24. sırada... 
Türkiye'de yetişkin nüfusun yüzde 14'ü hala okuma yazma bilmiyor. Yunanistan'da bu oran yüzde 3'ün altına inmiş durumda. 
Türkiye fert başına milli gelirde 3 bin doları ancak yakalarken, Yunanistan 16 bin dolara yükseldi bile... 
Yunanistan 1970'ler, 1980'ler ve 1990'larda iktidarıyla muhalefetiyle Avrupa Birliği'ne asılırken, biz AB ile ilişkileri dondurmayı, askıya almayı marifet sanan hükümetlerle yaşadık. 
Yunanistan özellikle 1990'larda çözüm üreten hükümetleri iktidar yaparken, biz devamlı olarak sorun biriktirenleri iş başına getirdik. 
Sonra, olimpiyat stadı yaptık. 
Yolunu unuttuk 
Hızlı tren yaptık. 
Rayını unuttuk. 
İçimizden Süreyya Ayhan çıkardık. 
Onu da köylülere teslim ettik. 
Yazık değil mi .. 
Bu akşam, Atina olimpiyatlarının rüya gibi açılışını televizyon ekranlarınızın başında seyrederken bu konuyu da biraz düşünün. 
Ve zart zurt milliyetçiliği ile bir yerlere gidilemediğini, gidilemeyeceğini kafanızın bir kenarına bir daha yazın. 
İstanbul 1990'lı yılların başında 2000 yaz olimpiyatlarına adaylığını koymuştu. 
Sloganı da güzeldi 
Kıtaların birleştiği yerde buluşalım 
Ama olmadı. 
Hiç olmayacak mı 
Olacak. 
Olimpiyat oyunları bir gün mutlaka İstanbul'a uğrayacak. 
İstanbul'un manevi mirasıyla, tarihi dokusuyla, çok kültürlü yapısıyla, olağanüstü tabii güzelliğiyle olimpiyatlara ev sahipliği yapabileceği konusunda kimsenin kuşkusu olmasın. 
Türkiye bunu başaracak. 
İnanıyorum. 



</TEXT>
</DOC>
