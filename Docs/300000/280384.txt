<DOC>
<DOCNO> 280384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonsiy15.html </URL>
<DATE> 2004/10/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Zana, Doğan ve Sadak Türkiye'ye döndü... 
</HEADLINE>
<TEXT>

     Kapatılan DEP'in eski milletvekilleri Leyla Zana, Orhan Doğan ve Selim Sadak ile yaklaşık 10 yıldır yurtdışında yaşayan eski Diyarbakır Belediye Başkanı Mehdi Zana Türkiye'ye döndü. 
     Avrupa Parlamentosu'nca 1995 yılında verilen ''Sakharov Düşünce Özgürlüğü Ödülü''nü almak ve bir dizi temaslarda bulunmak üzere Brüksel'de bulunan eski Milletvekili Leyla Zana, İstanbul'a geldi. 
     THY'ye ait tarifeli uçakla Atatürk Havalimanı'na gelen Leyla Zana ile birlikte eşi Mehdi Zana da yurda döndü. 
     Uçaktan inişinde basın mensuplarının soruları üzerine, 'Duygularım biraz yükselmiş, kabarmış'' diyen Mehdi Zana, ''Hakkınızda yasal bir takip var mı '' sorusunu ise ''Görelim bakalım ne var, ne yok. 10 yıldır burada yokum. Ancak Türkiye'de iyi gelişmeler olduğunu da biliyorum'' diye yanıtladı. 
     Daha sonra Leyla Zana, eşi Mehdi Zana, kızları Ruçen Zana ile kapatılan DEP'in eski milletvekilleri Doğan ve Sadak, Atatürk Havalimanı VIP Salonu'na alındılar. 
     
</TEXT>
</DOC>
