<DOC>
<DOCNO> 262356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun21.html </URL>
<DATE> 2004/08/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ABD'den KKTC'ye doğrudan uçuşları DİSİ de engellemeye çalışıyor 
</HEADLINE>
<TEXT>

     ABD'den KKTC'ye yapılması öngörülen doğrudan uçuşları sadece Kıbrıs Rum yönetimi değil, Rum ana muhalefeti de engellemeye çalışıyor. 
     KKTC'ye birkaç gün önce geçerek, KKTC Başbakanı Mehmet Ali Talat ve diğer bazı KKTC'li gruplarla bir araya gelen Rum ana muhalefeti Büyük Seferberlik Partisi DİSİ Başkanı Nikos Anastasiadis'in dün ABD'nin Kıbrıs Rum kesimi Büyükelçisi Michael Klosson'la görüştüğü ve doğrudan uçuşlara karşı olduğunu söylediği bildirildi. 
     Rum basını bugün Anastasiadis-Klosson görüşmesine geniş yer vererek, Rum siyasetçinin doğrudan uçuşlar konusunda büyükelçiye ''sert uyarılarda bulunduğunu'' yazdı. 
     Politis gazetesine göre, Anastasiadis Klosson'a, doğrudan uçuşların başlaması gibi bir gelişmenin ''Kıbrıs sorununda aşılamaz oldu-bittiler yaratacağını ve böyle bir şeyin Kıbrıslı Türklere büyük ölçüde bağımsızlaşma olanağı tanıyacağı, böylece çözüm ve adanın yeniden birleştirilmesi hedefinden uzaklaşacakları'' uyarılarında bulundu. 
     Haberde, Klosson'un ise Anastasiadis'e, ABD'nin KKTC'yi tanımayı hedeflemediğini söylediği ileri sürülürken, büyükelçinin ayrıca ''Bush yönetiminin, mevcut dönemin Kuzey'le doğrudan hava bağlantısı için elverişli olmadığı'' görüşünde olduğunu aktardığı savunuldu. 
     
     ASININA GÖRE, UÇUŞLARIN ANAHTARI BM'DE 
     Politis, Ercan Havaalanı'na doğrudan uçuşlar konusunda ABD'nin dikkatini şu anda Kıbrıslı Türklerin izolasyonuna son verilmesine ilişkin bir karar çıkarmak veya bir başkanlık açıklaması yapılmasını sağlamak amacıyla BM Güvenlik Konseyi'ne çevirmiş olduğunu belirterek, BM'deki olguların değişmesi halinde Uluslararası Sivil Havacılık Örgütü'nün ICAO Ercan'a uçuşlar konusunu gözden geçirebileceğini yazdı. 
     Haberi, ''Uçuşlar, BM Güvenlik Konseyi'nde, Kuzey'e hava ulaşımı konusunu da BM belirleyecek'' başlığıyla yansıtan gazete, Anastasiadis'in Klosson'la yaptığı görüşmede ''ABD'nin mevcut aşamada Ercan'a doğrudan uçuşlara sıcak bakmadığı'' izlenimini edindiğini savundu. 
     Gazete, haberini şöyle sürdürdü 
     ''Doğrudan uçuşlar konusundaki anahtar da artık BM Güvenlik Konseyi'nde bulunuyor. ICAO yetkilileri, Güvenlik Konseyi'nden bir karar veya başkanlık açıklaması çıkması durumunda, Ercan Havalimanı'nın statüsünü gözden geçirebileceğini ima ediyor. Gelecek aylar için New York'ta bu tür gelişmeler mümkün görünmüyor. Bu nedenle ABD de Güvenlik Konseyi'ne üye ülkeler niyetlerini netleştirene kadar Kuzey'e havayolu açılımına ilişkin tek yanlı uluslararası çabalarını ertelemek zorunda kaldı.'' Simerini gazetesi de ''ABD işgal bölgelerine uçuşları ileri götürmüyor'' başlığıyla manşete çıkardığı haberinde, KKTC hükümetinin ABD'den Ercan Havalimanı'na doğrudan uçuş yapılmasına yönelik çabalarının bu aşamada boşa çıktığını, ABD'nin böyle bir prosedürü ileri götürmek niyetinde olduğunu, ancak Uluslararası Sivil Havacılık Örgütü'nün uluslararası kurallarına takıldığını yazdı. 
     Anastasiadis-Klosson görüşmesini de okurlarına ileten gazete, ABD'nin uçuşlar konusunda bazı sorunlarla karşı karşıya kaldığını bildirdi. 
     Haravgi de konuyu manşetten ve ''Yasadışılığa engel Ankara, sahte devlet ve ABD'nin işgal bölgelerine doğrudan uçuş yönündeki çabaları, uluslararası meşruiyete çarpıyor'' başlığıyla yansıttı. 
     Gazete ''Klosson Anastasiadis'in işgal bölgelerindeki temaslarından memnun'' başlığıyla yansıttığı başka bir haberinde ise ABD ve Avrupalıların, Kıbrıs sorununda yeni bir inisiyatife müdahil olmaya cesaretlenmek için, girişimlerin Kıbrıslılardan başlamasını beklediklerini yazdı. 
     
</TEXT>
</DOC>
