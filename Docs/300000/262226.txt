<DOC>
<DOCNO> 262226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/dunya/adun.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört dörtlük kavga 
</HEADLINE>
<TEXT>


Beyaz Saray, CIA, medya ve yargının ön plana çıktığı bir davada Bush yönetiminin suflesiyle bir CIA ajanının kimliğini deşifre eden Time muhabiri, kaynağını açıklamayınca gözaltına alındı 

Sema Emiroğlu NEW YORK 


ABD'de federal bir yargıç, bir CIA ajanının kimliğinin medyaya sızdırılmasıyla ilgili davada tanık olarak çağırdığı Time muhabirinin, haber kaynağına ilişkin ifade vermeyi reddetmesi üzerine, hapishane dışındaki uygun bir mek nda gözaltına alınmasını kararlaştırdı. 
Yargıç Thomas Hogan, geçen yıl CIA ajanının kimliğinin medyaya hangi resmi yetkili tarafından sızdırıldığının araştırılması amacıyla açılan davada, NBC televizyonunun ünlü sunucusu Tim Russert ve Time dergisinin muhabiri Matthew Cooper'ı ifade vermeye davet etti. Russert, 7 Ağustos'ta, konuyla ilgili görevlendirilen özel savcıya ifade verdi. 
Fakat Time muhabiri Cooper, kaynağıyla ilgili mahkemede ifade vermeye zorlanmasının anayasaya aykırı olduğunu savunarak, yargıcın davetini reddetti. Time dergisiyse, muhabirine destek verdi. 

Bush'un intikamı mı 
Bunun üzerine yargıç Hogan, muhabir Cooper'ın hapishane dışında uygun bir mek nda, işbirliği yapana kadar gözaltına alınmasına ve Cooper'ın mahkemeye ifade vermeyi kabul etmesine kadar Time'ın günde 1000 dolar yaklaşık 1.5 milyar TL ceza ödemesine karar verdi. Ancak Time ve Cooper, kararı temyiz mahkemesine götürdüğü için, gözaltına alma işlemi ertelendi. 
CIA ajanının deşifre edilmesi skandalının, Irak Savaşı'nın gerekçelerini de kapsayan karmaşık bir geçmişi bulunuyor. ABD Başkanı George W. Bush, Ocak 2003'te yaptığı ulusa sesleniş konuşmasında, devrik Irak lideri Saddam Hüseyin'in, Afrika ülkelerinden Nijer'den uranyum elde etmeye çalıştığını söylemişti. Bunun ardından emekli Büyükelçi Joseph Wilson, konuyu araştırmak üzere Nijer'e gönderilmiş, ancak Wilson dönüşünde, iddianın asılsız olduğunu açıklamıştı. 
Bu gelişmeden sonra medyaya sızdırılan bir haberde, Wilson'ın eşi Valerie Plame'in üst düzey bir CIA casusu olduğu belirtilmişti. Kimliğinin açıklanması üzerinde Plame'in CIA'deki kariyeri sona ermişti. 
Bunun üzerine Büyükelçi Wilson, Bush yönetiminin Nijer iddiasını yalanladığı ve Irak Savaşı'na yönelik tezlerini zayıflattığı için karısının kimliğinin Beyaz Saray çevrelerince intikam amacıyla medyaya sızdırılmış olabileceğini ileri sürmüştü. 
ABD yasalarına göre, gizli bir ajanın kimliğinin medyaya sızdırılması suç teşkil ediyor. 


</TEXT>
</DOC>
