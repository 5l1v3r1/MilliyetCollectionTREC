<DOC>
<DOCNO> 254642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sontur23.html </URL>
<DATE> 2004/07/11/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
Irak'ta öldürülen Türk şoför defnedildi. 
</HEADLINE>
<TEXT>

     Irak'ın kuzeyindeki Samara kenti yakınlarında, konvoya düzenlenen silahlı saldırı sonucu hayatını kaybeden kamyon şoförü Ahmet Tunç'un cenazesi, memleketi Şanlıurfa'nın Birecik İlçesi'nde defnedildi. 
     Yakınları tarafından özel bir minibüsle Irak'tan, Birecik'in Çoğan Köyü'ne getirilen Tunç'un cenazesi, ailesine teslim edildi. Eşinin tabutu başında bir süre gözyaşı döken Nazlı Tunç, baygınlık geçirdi. 
     Daha sonra Tunç'un cenazesi, ailesi ve köylüler tarafından kılınan namazın ardından aile mezarlığına defnedildi. 
     Bu arada, Irak'ın başkenti Bağdat'ın 125 km kuzeyindeki Samara'nın güneyinde 8 Temmuz'da düzenlenen saldırıda ölen Ahmet Tunç ile aynı kamyonda bulunduğunu belirten Gazi Tunç, bölgede güvenlik sorunu yaşandığına söyledi. 
     Türkiye'den aldıkları akaryakıtı, Irak'a götürmek için yola çıktıklarını, ancak Samara kenti civarında bir anda çıkan çatışmanın ortasında kaldıklarını anlatan Tunç, şöyle konuştu 
     ''Ne olduğunu anlayamadık. Kim olduğunu görmediğimiz silahlı kişiler araçlarımıza doğru ateş açmaya başladı. Bölgeden hızla uzaklaşmaya çalıştık. Fakat Ahmet, isabet eden kurşunla hayatını kaybetmişti. Daha sonra bölgeye gelen ABD askerlerinden yardım istedik. Fakat onlar bizimle ilgilenmediler.'' 
     
</TEXT>
</DOC>
