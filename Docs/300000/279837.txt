<DOC>
<DOCNO> 279837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur45.html </URL>
<DATE> 2004/10/13/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Işıkara "Türkiye'de her yıl 6.3'lük deprem olma ihtimali 60.." 
</HEADLINE>
<TEXT>

     Afete Hazırlık Derneği AHDER Başkanı Prof. Dr. Ahmet Mete Işıkara, ''Ülkemizde tehlikenin bilincine rağmen deprem sigortasında istenilen seviyeye gelemediğimizi görmek üzücü'' dedi. 
     Özel İdare Müdürlüğü Kültür Merkezi'nde ''Deprem'' konulu konferans veren Prof. Dr. Işıkara, Türkiye'nin büyük bölümünün deprem tehdidi altında bulunduğunu ve deprem olgusunun, Türkiye'nin gerçeği olduğunu ifade etti. 
     Son yıllarda yaşanan depremlerin, bu konudaki eğitimlerin yetersiz olduğunu ortaya koyduğunu anlatan Işıkara, ''Deprem sonrasında insanların enkaz altından nasıl çıkartılacağından daha çok, enkaz altında nasıl kalınmaz, bunun eğitimi verilmeli'' dedi. 
     Her yıl Türkiye'de en az bir kez, aletsel büyüklüğü 6.3'den büyük deprem meydana gelme olasılığının yüzde 60 dolayında olduğunu bildiren Işıkara, bu gerçeğin bilinci içinde depreme hazırlık çalışması yapılması gerektiğini belirterek, şunları kaydetti 
     ''Depreme hazırlık çalışmaları, deprem gerçeğiyle yaşam konusunda en önemli faktördür. Bu nedenle herkesin güvenli bir yaşam yeri olması ve binalarımızın da öncelikle doğru inşa edilmesi gerekir. Bu konuda hem vatandaşlara, hem de devlete önemli görevler düşmektedir. Çünkü depremleri en az insani ve maddi hasarla atlatmanın yolu, toplumun depreme karşı bilinçlendirilmesi kadar, yapıların da sağlamlığına bağlıdır.'' Depremle ilgili alınması gereken tedbirler konusunda da bilgi veren Işıkara, deprem sigortasının halen istenilen düzeye olmadığını söyledi. Prof. Dr. Işıkara, bu durumun üzücü olduğunu belirterek, ''100 metrekarelik bir ev için yılda 40 milyon lira ödemek, 32 milyarlık teminat anlamına geliyor. Bu da günde bir ekmek parası demek. Ama ülkemizde halen tehlikenin bilincine rağmen deprem sigortasında istenilen seviyeye gelemediğimizi görmek, gerçekten üzücü bir durumdur'' diye konuştu. 
     Konferansta sinevizyon görüntüleri eşliğinde pratik bilgiler veren Işıkara, vatandaşların mutlaka yaşadıkları mekanlarda kendi kişisel tedbirlerini almalarını istedi. 
     
</TEXT>
</DOC>
