<DOC>
<DOCNO> 253927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sontur16.html </URL>
<DATE> 2004/07/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Üvey kardeşini 35 yıl sonra Kanada'da buldu... 
</HEADLINE>
<TEXT>

     Mardin'in Nusaybin İlçesi'nde yaşayan Cemil Aydın, yıllar önce İsrail'e yerleşen üvey kardeşini 35 yıl sonra Kanada'da buldu. 
     AA muhabirinin aldığı bilgiye göre, yıllar önce Nusaybin'de yaşayan Yahudi kökenli Türk vatandaşı Moşe, hayatını kaybedince dul kalan 1 çocuklu eşi Stre, Emine adını alarak Müslümanlığı seçti. Bir süre sonra Nusaybinli Ahmet Aydın ile evlenen Emine, eski eşinden olma oğlu Yusuf'u, İsrail'de yaşayan amcalarının istemesi üzerine, mahkeme kararıyla bu ülkeye göndermek zorunda kaldı. 
     Bu arada Emine-Ahmet Aydın çiftinden doğan Cemil Aydın, yıllarca çocukluğu beraber geçen üvey kardeşi Yusuf'u aramaya başladı. Seneler sonra 7 çocuk ve 10 torun sahibi olan Cemal Aydın'a, bir yakını, İsrail'de üvey kardeşinin izini tesadüfen bulduğunu bildirdi. Cemil Aydın da, 35 yıl sonra bulduğu üvey kardeşi Yusuf ile haberleşerek, Nusaybin'e davet etti. 
     AA muhabirinin görüştüğü Aydın, eşi ile Nusaybin'e gelen ağabeyine 35 yıl sonra kavuşmanın mutluluğunu yaşadığını, kardeşliğin dinlerin üstünde olduğunu söyledi. 
     Yıllarca kardeşini aradığını belirten Aydın, şöyle konuştu 
     ''Onu hep aradım, hiç unutmadım. Çünkü çocukluğumuz beraber geçti. Yaşadığı yeri tespit edince mektup yazdım ve buluştuk. Bundan daha mutlu bir an ve ortam düşünemiyorum. Birlikte annemin mezarına gidip ziyaret ettik. Her yıl gelip beni ziyaret edeceğini söyledi. Yeniden doğmuş gibiyim.'' Yusuf Levi de kız kardeşi Nehom Levi ve eşi Zubeyda ile Nusaybin'e gelmekten ve kardeşiyle buluşmaktan mutluluk duyduğunu belirtti. Yusuf Levi, ''Kardeşimi unutmamıştım. Annemin mezarını ziyaret etmeyi çok istiyordum. Kavuşturana şükür. Bundan sonra her yıl eşim ve çocuklarımla Nusaybin'e geleceğim'' diye konuştu. 
     
</TEXT>
</DOC>
