<DOC>
<DOCNO> 299139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko22.html </URL>
<DATE> 2004/12/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Yukos'un üretim birimini satın alan Baykal Grup esrarını koruyor 
</HEADLINE>
<TEXT>

     Rusya özelleştirme idaresinin merakla beklenen, YUKOS'un üretim birimi Yugansk'ın satışı ihalesi dün sonuçlandı. 9.4 milyar dolarlık teklifiyle, doğalgaz devi Gazprom'un önünde ihaleyi kazanan Baykal finans grubu hakkında kimsenin pek bilgi sahibi olmaması, kuşkuların artmasına neden oldu. 
     İhale öncesi, CEO'su Aleksey Miller'in Rusya Devlet Başkanı Putin'e yakınlığıyla tanınan Gazprom, batılı yatırım bankalarından aldığı yaklaşık 10 milyar euroluk krediyle şanslı görünüyordu. 
     İhaleyle ilgilenmesi beklenen yabancı dev petrol şirketleri ise daha önce yaşanan olaylar nedeniyle yönetime yeterince güvenemedikleri için teklif vermekten kaçınmışlardı. 
     Yukos'un ana hissedar kuruluşu Menatep'in gerek batılı gazetelere ilanlar vererek, gerek ABD mahkemelerinde iflas davası açarak Yugansk satışını ''yasadışı'' ilan etmesi ve Avrupa mahkemelerinde tazminat davaları açacağını belirterek ihaleye giren şirketleri tehdit etmesi, Rusya özelleştirme idaresinin alacağı kararı daha da ilginç hale getirmişti. 
     Bu şartlar altında gerçekleşen ihalede başlangıç fiyatı olan 246.75 milyar rublenin hayli üzerine çıkarak 260.75 milyar ruble 9.37 milyar dolar teklif vererek Gazprom'u geride bırakan Baykal finansal grubun piyasalarda daha önce hiç duyulmaması, ihaleyle ilgili bir çok iddianın ortaya atılmasına neden oluyor. 
     Özellikle Gazprom adına ihaleye katılan petrol birimi Gazpromneft'in tek bir teklif bile sunmadığı gibi şirket temsilcisinin telefon açmak için ihale salonunu terkettiği iddiaları, Yugansk satışıyla ilgili şüpheleri artırıyor. 
     İhaleyi kazanan Baykal grubunun ödemeyi 14 gün içinde gerçekleştirememesi durumunda Yugansk'ın Gazprom'a verilebileceğine dikkat çeken batılı yorumcular, bu adımla Gazprom'un gerekli parayı toparlayabilmek için ek 14 gün süre kazanacağına dikkat çekiyorlar. 
     Yorumcuların dile getirdiği diğer bir ihtimal ise Baykal finans grubuyla Gazprom arasında bağlantı bulunması. Bu durumda yasal açıdan riskli bulduğu Gazprom ihalesine kendi adıyla katılmaktan kaçınmış olabilir. 
     Gazprom tarafından yapılan açıklamada ise 'Baykal grubuyla herhangi bir bağlantısı bulunduğu' iddiaları yalanlandı. 
     Sibirya yatakları başta olmak üzere günde yaklaşık 1 milyon varil ham petrol çıkararak YUKOS üretiminin yüzde 60'ını sağlayan Yugansk, ana şirketinin 27 milyar doları aşan geçmiş yıllara dönük vergi borcunu ödeyememesi üzerine, Rusya hükümetince satışa çıkartılmıştı. 

     
</TEXT>
</DOC>
