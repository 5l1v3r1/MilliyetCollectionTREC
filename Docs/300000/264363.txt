<DOC>
<DOCNO> 264363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun29.html </URL>
<DATE> 2004/08/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
KKTC'deki Ercan Havaalanı'nı kullanan Rum tutuklandı... 
</HEADLINE>
<TEXT>

     KKTC'deki Ercan Havaalanı'ndan İstanbul'a gidip gelen bir Rum vatandaşı, Rum polisi tarafından tutuklandı. 
     Politis ve diğer Rum gazeteler, Ercan Havaalanı'nı kullanarak İstanbul'a gittiği ve yine aynı şekilde geri döndüğü tespit edilen Kıbrıslı bir Rumun dün Metehan sınır kapısında, KKTC'den Rum kesimine geçerken Rum polisi tarafından tutuklandığını yazdı. 
     Gazete, Rum polisinin yaptığı kontroller sırasında, Kıbrıslı Rumun pasaportunda hem Ercan hem de İstanbul havaalanlarında vurulan damgaların tespit edildiğini, Kıbrıslı Rumun ise Ercan Havaalanı'nın kullanımının ''yasak olduğunu bilmediğini ve İstanbul'a dinlenmek amacıyla Kıbrıslı Türk arkadaşıyla gittiğini'' söylediğini belirtti. 
     Tutuklanan Rumun mahkemeye sevk edildiği ve mahkemenin kararını bugün vereceğini belirten gazete, tutuklanan Rumun, Rum polisine yapılan bir ihbar sonucunda tespit edildiğini kaydetti. 
     
     POLİTİS'E GÖRE ERCAN'I ÇOK SAYIDA RUM KULLANIYOR 
     Politis, Ercan Havaalanı'nı kullanan çok sayıda Kıbrıslı Rum olduğu konusunda bilgiler bulunduğunu, ancak bu şahısların tespit edilmesinin kolay olmadığını belirterek, Ercan'ı kullanan Rumlardan bazılarının, pasaportlarını kaybetmedikleri halde, kayıp olduğunu bildirerek, ikinci bir pasaport aldıklarını ve seyahatlerini bu şekilde yaptıklarını ileri sürdü. 
     KKTC Barış ve Demokrasi Hareketi BDH Genel Başkanı Mustafa Akıncı, aldığı davet üzerine Olimpiyatlar'ın açılışına Atina'ya gitmek için Rum kesimindeki Larnaka Havaalanı'nı kullanmış ve KKTC'de bu konuyla ilgili herhangi bir sorun olmamıştı. 
     
     RUM KESİMİNDEN KKTC'YE TURİST AKINI 
     Bu arada Rum basını, Rum tarafına giden yabancı turistlerin KKTC'ye geçişlerinin, seyahatlerinin sigortalanmasında sorunlar çıkmasına rağmen aydan aya istikrarla arttığını, sadece 2 sigorta şirketinin yurtdışından gelen müşterilerine gezileri için sigorta sağlayabilmesine karşın, geçen haziran ayından beri KKTC'ye yabancı turist geçişinde gözle görülür bir artış kaydedildiğini yazdı. 
     Fileleftheros, ''Sigorta sorunlarına rağmen haftada bin turist işgal bölgelerini ziyaret ediyor'' başlığıyla aktardığı haberde, Rum Seyahat Acentaları Birliği Genel Sekreteri Thasos Katsuridis'in, haftada 150 kişilik 3 tur yapılırken, şimdi bu turların sayısının 20'ye ve ziyaretçi turist sayısının da haftada 1000 civarına ulaştığını söylediğini yazdı. 
     Gazeteye göre, yabancı turistlerin sigortalanmasındaki sorun aşılır aşılmaz, Rum tarafından KKTC'ye gelen turist ve tur sayısının ikiye katlanmasının beklendiğini bildirdi. 
     
</TEXT>
</DOC>
