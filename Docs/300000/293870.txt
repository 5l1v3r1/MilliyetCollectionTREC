<DOC>
<DOCNO> 293870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo27.html </URL>
<DATE> 2004/12/01/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Del Bosque Sahada öne çıkan, vitrin yapan biri değilim... 
</HEADLINE>
<TEXT>

     Beşiktaş Teknik Direktörü Vicente Del Bosque, hakemler hakkında en az konuşması gereken kişilerin hakemler olması gerektiğini belirterek, ''Çünkü hakemler hakkında konuşarak bir şey elde etmek mümkün değil. Bu, daha baştan kaybedilmiş bir savaşa benziyor'' dedi. 
     Del Bosque, Futbol Federasyonu'nun aylık yayın organı ''TamSaha''nın Aralık ayı sayısındaki röportajında, çeşitli konulardaki soruları yanıtladı. Hakemlerin de hata yapabileceğini kabullenmek gerektiğini ifade eden İspanyol teknik adam, ''İşleri kolay değil. Bunu futbolun bir parçası olarak görmek zorundasınız. Bugün aleyhinize hata yapan, yarın lehinize de yapabilir. Ama hakemlere bakarak maçı anlamaya çalışmak, yanlış bir şey'' diye görüş belirtti. 
     
     ''İYİLEŞME SİNYALLERİ'' 
     Del Bosque, Beşiktaş'ın sezon başındaki kötü gidişi sırasında çok endileşelendiğini, bu endişesinin hala bitmediğini kaydetti. 
     Ligde halen bulundukları yerin kimseyi mutlu etmesinin mümkün olmadığını ifade eden Del Bosque, ama böyle durumlarda, sorumluluk sahibi insanların sakin olması gerekiyor. Yoksa işler hepten sarpa sarar ve çözülmesi imkansız problemler belirmeye başlar. Bu yüzden sağduyulu davranmak zorunluluğu var'' dedi. 
     ''Takımda iyileşme sinyalleri gelmeye başladı. Bu bizi mutlu ediyor'' diyen Del Bosque, yine de bir şey söylemek için erken olduğunu bildirdi. 
     Geniş bir kadroları bulunduğunu, ama bunun bazen zorluk yaratabileceğini anlatan Del Bosque, şunları kaydetti 
     ''Çünkü herkesi tatmin etmek zordur ve kontrol altında tutmakta zorlanırsınız. Bir antrenörün görevi, en geniş kadrodan en iyi onbiri yakalamaktır. Ama daha da önemlisi, fazla oynama şansı bulamayan oyucuları, her zaman oynamaya hazır tutmanız, onların morallerini yükseltmeniz gerekir.'' 
     
     ''VİTRİN YAPAN BİRİ DEĞİLİM'' 
     Del Bosque, bir antrenörün, sahada, oynanan oyunla ilgilenmesi gereğine işaret ederek, ''Sahada öne çıkan, vitrin yapan bir insan değilim'' dedi. 
     Antrenörün, kimin niye aksadığını, topun kimde olduğunu, nasıl bir oyun planı gerektiğini izlemesi gerektiğini vurgulayan Del Bosque, şöyle devam etti 
     ''Asıl olan bunlar. Bazıları, hakemi protesto edeyim derken oyunu kaçırıyor. Aşırı hırsa kapılıp herkese saldırmak bir çözüm getirmiyor. Aklıselim kalmak daha doğru. Böyle makul olmak, insanın iddialı olmasına engel değil. İddianızı sahada ortaya koyarsınız.'' 
     
     ''TÜRKİYE'DE MİLLİ TAKIM TARAFTARI DAHA FAZLA'' 
     İspanya ve Türkiye arasındaki futbol düzeyi konusunda da yorumda bulunan İspanyol çalıştırıcı, ''Milli takımlar seviyesinde bakarsanız, Türkiye'nin öne çıkan bir yanı var. Milli takım taraftarları Türkiye'de daha fazla'' dedi. 
     Her iki ülkede de milli takım antrenörünün tercihlerinin her zaman polemik konusu olduğunu dile getiren Del Bosque, oysa, eski kaliteli oyuncularla yeni potansiyel yıldızlar arasında seçme zorluğu bulunduğunun unutulmaması gerektiğini vurguladı. 
     Türkiye'de ''4 büyükler'' hikayesine inanmadığını, ancak her şeyi onlar yönlendiriyormuş gibi gösterildiğini ifade eden Beşiktaş Teknik Direktörü, ''Takımlar söylendiği kadar baskın değil. Bir Akçaabat Sebatspor, Galatasaray'a kök söktürebiliyor. Dört büyükler, herkesi kolay lokma gibi yutamıyor. Bu İspanya'da da böyle'' dedi. 
     İspanya'da, Türkiye'dekinden daha fazla takımın şampiyonluk yaşadığını, son yıllarda oynanan futbol birbirine benzemeye başlayınca da güç eşitliğinin iyice ön plana çıktığını kaydeden Del Bosque, bunun İspanya'da görülen etkilerinin, yakında Türkiye'de de görüleceği görüşünü savundu. 
     
</TEXT>
</DOC>
