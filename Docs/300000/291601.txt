<DOC>
<DOCNO> 291601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/guncel/gun04.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dersimiz geçim derdi 
</HEADLINE>
<TEXT>


Türkiye'de öğretmenlerin yüzde 42'si ek iş yapıyor, yeni bir elbise aldıklarında bütçeleri sarsılıyor. Türk öğretmeni, Batı ülkelerindeki meslektaşlarının 4'te biri kadar kazanıyor 

SİBEL KAHRAMAN İstanbul BAHAR ATAKAN Ankara 

Eğitim sendikaları ve üniversitelerin 24 Kasım Öğretmenler Günü nedeniyle yaptığı 2 farklı araştırma, Atatürk'ün gelecek nesilleri emanet ettiği öğretmenlerin yarısının ek iş yaptığını ortaya koydu. Öğretmenlerin yıllık gelirlerinin pek çok ülkenin gerisinde kaldığı belirlendi. Eğitim - Sen'in 30 ilde yaptığı 11 bin 500 öğretmeni kapsayan araştırmada, öğretmenlerin yüzde 42'sinin az ya da çok gelir getiren ek işler yaptığı belirlendi. 

Yüzde 53'ü kiracı 
Yüzde 53'ü kendilerine ait bir evi olmadığını ifade eden öğretmenlerin, yüzde 54'ü de 500 milyonluk bir harcamanın bile bütçelerini çok fazla etkileyeceğini kaydetti. Taksitle yaşadıklarını belirten öğretmenler tatil yaptıklarında, yeni bir elbise aldıklarında bütçelerinin çok sarsıldığını söyledi. 
Kocaeli Üniversitesi Eğitim Fakültesi Eğitim Bilimleri Bölüm Başkanı Prof. Dr. Cevap Celep'in, Kocaeli ve Bursa'da 235 öğretmenle yaptığı araştırmada da, öğretmenlerin yüzde 71.5'i özel ders verdiklerini, yüzde 69.8'i maaşın çok yetersiz olduğunu belirtti. 

Avrupa'nın en fakiri 
Öğretmenlerin yüzde 43'ü, eğitimde şeriatçı akımlardan şik yet etti. Celep'in raporu, 15 yıllık bir öğretmenin yıllık maaşının Türkiye'de ortalama 5 bin euro, Batı ülkelerinde 22 bin euro olduğunu ortaya koydu. Yıllık ortalama maaşın İrlanda'da 31 bin 381, Yunanistan'da 21 bin 54 euro olduğu kaydedildi. 


</TEXT>
</DOC>
