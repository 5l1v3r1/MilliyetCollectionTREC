<DOC>
<DOCNO> 288196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/dunya/axdun02.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin'de gözyaşı, İsrail'de sevinç 
</HEADLINE>
<TEXT>



Babamız öldü 

BURÇUN İMİR Ramallah DHA 

Yaser Arafat'ın ölümü Filistin'i gözyaşına boğdu. Tüm Filistin'de ilan edilen 40 günlük yas süresince bayraklar yarıya indirilecek, işyerleri 3 gün, resmi daireler 7 gün kapalı kalacak. Yas süresince, Filistin'de eğlence ve düğün törenleri yapılmayacak. Arafat'ın ölüm haberiyle birlikte Filistin toprakları ve Lübnan'daki Filistin mülteci kampı yasa bürünürken, on binlerce Filistinli sokaklara fırladı ve televizyon ve hoparlörlerden Kuran-ı Kerim okunmaya başlandı. Gazze Şeridi'nde Filistinliler, sokaklarda, "Babamız öldü" diyerek, birbirlerine sarıldı, Arafat resimleriyle donatılmış arabalarının kornalarını çaldı. Arafat'ın Ramallah'taki kararg hı Mukata'da Filistin bayrakları yarıya indirilirken, Arafat'ın generallerim dediği Filistinli çocuklar da sokaklarda lastikler yakarak gökyüzünü siyah dumanlara boğdu. 

Dünya kurtuldu 

DIŞ HABERLER SERVİSİ 

Yaser Arafat'ın ölümü İsrail politik kadrolarınca açık bir memnuniyet ifadesiyle karşılandı. İsrail Adalet Bakanı Yosef Lapid, Arafat'ın ölüm haberine sevindi. 
Ordu Radyosu'nda konuşan Lapid, "Dünyanın Arafat'tan kurtulmasının sevindirici olduğunu" söyledi. "Ortadoğu ve dünyada artık güneş pırıl pırıl parlıyor" diyen İsrailli Bakan, "Zira Arafat, sadece İsrail'e yönelik terörizmin lideri değil, bütün dünyayı kasıp kavuran terörizmin, El Kaide Örgütü'nün de babasıydı" iddiasında bulundu. Başbakan Ariel Şaron, Arafat'ın ölümünün Ortadoğu'da tarihi "bir dönüm noktası" olabileceğini söylerken, İsrail Devlet Başkanı Moşe Katzav, "yeni bir sayfa" açılacağını umduğunu belirtti. Arafat'la birlikte 1994'te Nobel Barış Ödülü'nü paylaşan İsrail'in kıdemli siyasetçisi, muhalefet lideri Şimon Peres ise Arafat için taziyelerini bildiren tek lider oldu. 


</TEXT>
</DOC>
