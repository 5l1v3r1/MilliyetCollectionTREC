<DOC>
<DOCNO> 283173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonsiy13.html </URL>
<DATE> 2004/10/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yücen Divan yolu... Önal, Genel Kurul'da savunma yapmak istiyor... 
</HEADLINE>
<TEXT>

     Türkiye Halk Bankası'nı zarara uğrattığı gerekçesiyle yargılanmak üzere Yüce Divan'a sevk edilen ancak, Yüksek Mahkeme'nin usul yönünden dosyasını Meclis'e iade ettiği eski Devlet Bakanı Recep Önal, savunma yapmak için TBMM Başkanlığı'na yazılı başvuruda bulundu. 
     Başvurusunda, hakkındaki suçlamaları reddeden ve ''hiçbir hukuki değer taşımayan, yanlış, yanıltıcı ve siyaset uğruna acımasızca yapılmış iftiradan başka bir şey değil'' ifadesine yer veren Önal, soruşturma dosyasının da usule aykırı olduğunu iddia etti. 
     Önal, Anayasa Mahkemesi'nin iade kararıyla yeni bir durumun ortaya çıktığını savunarak, oylamanın birlikte yapılması nedeniyle daha önce kullanmadığı savunma hakkını, yarın yapılacak yeni oylama öncesinde kullanmak istediğini bildirdi. 
     TBMM yetkilileri, Önal'ın isteminin uygun olmadığını belirterek, Anayasa Mahkemesi'nin dosyayı oylamanın ayrı ayrı yapılması için iade ettiğini, dolayısıyla oylama öncesinde bir görüşme açılmasının mümkün olmadığını ifade ettiler. 
     
</TEXT>
</DOC>
