<DOC>
<DOCNO> 265376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/guncel/gun02.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandalyeleri verdiler 
</HEADLINE>
<TEXT>


Hollanda'dan engelli gençlerin tenis oynayabilmesi için gönderilen tekerlekli sandalyeler "bürokrasi engelini" aştı 

GÜRKAN AKGÜNEŞ İstanbul 

Omurilik Felçlileri Derneği OFD , Hollanda'dan engelli gençlerin tenis oynayabilmesi için bağışlanan, ancak gümrükten bir yıldır alamadıkları 6 tekerlekli sandalyeye Milliyet'in haberinden sonra kavuştu. 
OFD'nin, bağışlandığı dönem kamu yararı statüsünde olmadığı gerekçesiyle Halkalı Gümrüğü'nde tutulan tekerlekli sandalyeler için bir yıldır verdiği mücadeleyi, Milliyet'in "Sandalyelerini verin" başlığıyla duyurmasının ardından bürokrasi hızlandı. 
Basketbol ve okçuluk branşlarında başarılı olan ve engelli olimpiyatlarına katılmayı amaçlayan 1300 üyeli OFD, 2 yıl önce kurduğu tenis takımındaki üyelerinin üyelerinin kullanacağı sandalyelere böylece kavuştu. Gümrükten sandalyeleri teslim alan derneğin muhasebecisi Aysel Güzenge, bürokrasinin hızlanmasıyla sandalyelere kavuşabildiklerini söyledi. 
Halkalı Gümrüğü yetkilileri ise sorunun derneğin kamu yararı statüsünden kaynaklandığını, bu belgenin temin edilmesi nedeniyle sandalyeleri teslim ettiklerini söyledi. 


</TEXT>
</DOC>
