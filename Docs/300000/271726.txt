<DOC>
<DOCNO> 271726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo04.html </URL>
<DATE> 2004/09/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Fenerbahçe ve Sparta Prag'ın lig performansları... 
</HEADLINE>
<TEXT>

     Avrupa Şampiyonlar Ligi D Grubu'nda yarın karşılaşacak Fenerbahçe ile Sparta Prag takımları, ülke liglerinde yaptıkları 5'er maçta puan olarak aynı performansı sergiledi. 
     İki takımda ulusal liglerinde geride kalan 5 maçı 4'er galibiyet ve 1'er beraberlikle tamamlarken 13 puan topladı. Aynı performans ve puanla Fenerbahçe Birinci Süper Lig'de ikinci sırada yer alırken, Sparta Prag Çek Cumhuriyeti'nde 5. haftanın ardından lider durumda bulunuyor. 
     Sparta Prag, 5 lig maçında rakip filelere 14 gol gönderirken, kendi kalesinde 5 gol gördü. Rakibiyle hemen hemen aynı performansı sergileyen Fenerbahçe 5 lig maçında 13 gol atıp, 4 gol yedi. 
     
     FENERBAHÇE'DE VAN HOOİJDONK, PRAG'DA PACANDA 
     Fenerbahçe'de Van Hooijdonk ve Sparta Prag'da da Pacanda 5 maçta 5 kez rakip fileleri havalandırarak takımlarının gol silahı oldular. 
     Sarı-lacivertli takımda Van Hooijdonk'un yanı sıra 2'şer golü bulunan Alex, Nobre ve Tuncay yarınki maçta gol umudu olacaklar. 
     Çek temsilcisinde ise Pacanda'dan sonra 2'şer golle Jun, Homola lig mücadelesinde en golcü isimler oldu. 
     Sparta Prag'ın etkili isimlerinden Poborsky sakatlığı nedeniyle son maçlarda forma giymedi. 
     
     SON MAÇLARDAKİ 11'LER 
     Fenerbahçe ve Sparta Prag'ın ülke liglerindeki son maçlarına çıktıkları 11 kişilik kadrolar şöyle 
     Fenerbahçe Rüştü, Önder, Luciano, Deniz, Ümit, Serhat, Aurelio, Alex, Fabiano, Van Hooijdonk, Tuncay. 
     Sparta Prag Blazek, Pergl, Kovac, Homola, Cech, Baranek, Sivok, Zelenka, Urbanek, Jun, Pacanda. 
     
</TEXT>
</DOC>
