<DOC>
<DOCNO> 255995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonyas07.html </URL>
<DATE> 2004/07/16/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Arap turistlerin gözdesi ABANT 
</HEADLINE>
<TEXT>

     Bolu'nun doğal güzellikleri ile ünlü Abant Gölü'nü bir yıllık dönemde yaklaşık 10 bin Arap turist ziyaret etti. 
     Bolu Kültür ve Turizm İl Müdürü Salih Efiloğlu, 2003 yılı istatistiklerine göre Bolu'da turizm işletme belgeli 14 konaklama tesisi olduğunu belirterek, ''Bu tesislerin yatak sayısı 3 bin 500'ü geçti. 2003 yılında Bolu'yu 270 bin yerli, 19 bin yabancı olmak üzere, toplam 289 bin turist ziyaret etti'' dedi. 
     Bolu'yu ziyaret eden turist sayısında 2004 yılında artış yaşandığına da dikkat çeken Efiloğlu, ''2004 yılının ilk 6 aylık döneminde Bolu'yu ziyaret eden turist sayısının 200 bini geçtiğini düşünüyoruz. Özellikle Bolu Valiliği tarafından yapılan tanıtım çalışmalarının turizme olumlu katkıları oldu'' diye konuştu. 
     
     ARAP TURİSTLERİN GÖZDESİ, ABANT 

     Bolu Kültür ve Turizm Müdürü Efiloğlu, kentte gelen turistlerin özellikle Abant, Gölcük, Yedigöller, Kartalkaya tatil merkezleri ile tarihi dokuları ile ön plana çıkan Mudurnu ve Göynük ilçelerini ziyaret ettiğini ifade ederek, şunları söyledi 
     ''Bolu'ya 2003 yılında gelen turistlerin dağılımında ilk sırayı 5 bin 84 kişi ile Suriyeli turistler alıyor. İkinci sırayı 2 bin 205 kişi ile Fransız, üçüncü sırayı ise 2 bin 86 kişi ile Suudi Arabistanlı turistler alıyor. Sayıları yılda 10 bini bulan Arap turistler özellikle Abant'ı tercih ediyorlar.'' 
     
     ABANT'TA NARGİLE KEYFİ 

     Bolu'nun doğal güzellikleri ile ünlü Abant Tabiat Parkı'nda tatil yapan Suriye, Suudi Arabistan, Birleşik Arap Emirlikleri, Mısır ve İran uyruklu Arap turistler, Abant Gölü'nün çevresinde yürüyüş yapıp, göl kenarına oturarak nargile içmenin keyfini çıkartıyorlar. 
     
</TEXT>
</DOC>
