<DOC>
<DOCNO> 299923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy37.html </URL>
<DATE> 2004/12/22/ </DATE>
<TIME> 21.03 </TIME>
<AUTHOR>  </AUTHOR>
<HEADLINE>
Başbakan Erdoğan El Müstakbel gazetesine demeç verdi 
</HEADLINE>
<TEXT>

     Başbakan Recep Tayyip Erdoğan, Türkiye'nin Ortadoğu barış sürecine katkıda bulunmaya hazır olduğunu bildirdi. 
     Erdoğan, Suriye ziyaretinden önce Lübnan'da yayımlanan El Müstakbel gazetesine yaptığı açıklamada, Ortadoğu'da sağlanacak barışın adil ve kapsamlı olması gerektiğini ifade etti. 
     Türkiye-Suriye ilişkilerinin tarihi, sosyal ve kültürel bağlara dayalı olduğunu kaydeden Erdoğan, Suriye Devlet Başkanı Beşşar Esad'ın, bu ilişkilerin geliştirilmesi ve derinleştirilmesi ile bölgesel barış ve güvenliğin sağlanmasında önemli rol oynayacağını söyledi. 
     Başbakan Erdoğan, bir soru üzerine, Türkiye'nin İsrail ile askeri ilişkilerinin açık ve şeffaf olduğunu belirterek, ''Bu ilişkileri herhangi bir bölge ülkesine karşı olarak görmek mümkün değildir'' dedi. Erdoğan, İsrail'i ziyaret etmesi olasılığına ilişkin bir soruya da ''İsrail'i ziyaret konusunda kesin ve nihai bir karar almış değilim'' karşılığını verdi. 
     Türkiye'nin AB'ye üye olmasının medeniyetler arası diyalogu güçlendirdiğini ifade eden Erdoğan, Kıbrıs Rum kesimini tanımanın Kıbrıs sorununa nihai ve adil bir çözüm bulunmasından önce mümkün olmadığını vurguladı. 
     Türkiye ile ABD arasındaki ilişkilerin önemli olduğunu ve iki ülkenin ortak stratejik çıkarları bulunduğunu belirten Erdoğan, Irak'ta olan bitenlerin bu ilişkilerin özünü etkilemeyeceğini söyledi. Başbakan Erdoğan, ancak Irak'ta sivillerin hedef alınmaması gerektiğini ifade etti. 
     Büyük Ortadoğu Projesi'ne bakışlarının olumlu olduğunu kaydeden Erdoğan, Arap-İsrail anlaşmazlığı sürdükçe bu projenin hedeflerinin gerçekleştirilemeyeceğine işaret etti. 
     
</TEXT>
</DOC>
