<DOC>
<DOCNO> 286826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/yazar/pulur.html </URL>
<DATE> 2004/11/07/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Gemilerde talim mi var, eğitim mi 
</HEADLINE>
<TEXT>


ESKİ okurlarımızdandır, ununu ta zamanında elemiş, eleğini duvara asmış, Marmara kıyısındaki bir kasabada emekliliğinin tadını çıkarmaktadır. Çocukları okumuş, büyümüş, meslek sahibi olmuş, kız evlenmiş, oğlan da ona göre sürtmektedir. 
Emekliliğin tadı, onun için sevdiği işlerle uğraşmaktır bahçeyle uğraşır, ağaçları budar, elinden ufak tefek tamiratlar gelir, karı koca tutumludurlar, emekli aylıklarıyla namerde muhtaç olmadan geçinip gitmekte, sağlıklarına dua etmektedirler. 

LAKİN bu okurumuz senede birkaç kere bizi arar, mektup yazar, siyaset tartışır, Türkçeyle uğraşır... 
Dil konusunda çok yenilikçi değildir, onun derdi konuşulan dildir, ne geri, ne de ileri... 

GEÇEN hafta telefon etti, hal hatır sordu, "Aklım bir türküye takıldı" diye lafa girdi 
"Bizim burada ufak bir askeri birlik var, bazı sabahlar onları seyrediyorum, gençliğimiz aklıma geliyor, ne güzel, ne muntazam talim ediyorlar." 
Bir an durdu 
"Talimin adını eğitim koymuşlar, haberin var mı 
"Talime çıkmakla, eğitime çıkmak arasında ne fark var " 
"Çok fark var, çok fark var " 
Neymiş bu fark acaba 
Bir örnekle anlattı 
"Hani bir bahriye türküsü vardır, sık sık söylerler 
Gemilerde talim var 
Bahriyeli yarim var, diye... 
Şimdi bu türküde talim yerine eğitim diyebilir misiniz, ya da bahriye yerine denizci denir mi " 

DENİRSE ne olur 
"Gemilerde eğitim var 
Bir denizci sevgilim var, olur." 
Olur mu 
Evet, olmaz ama, türküde talim deriz, askerlikte eğitim deriz, dilim zenginleşir. 

BİZİM okur biraz inatçıdır, görüşlerinden kolay kolay vazgeçmez. 
Tam "İyi günler" deyip hayırlı hafta sonları dileyeceğiz, "Size bir mektup yazacağım " dedi. 
Acaba mektubun içeriği ne 
"Anmak ve hatırlanmakla ilgili... İkisini bir tutanlar var, anmak zamana, hatırlamak hafızaya dayanır, bir şeyi hafızada yeniden canlandırmaktır, anmak ise bir hadiseyi tekrar yaşamaya çalışmaktır." 

BEKLİYORUZ, mektup gelsin bakalım, anmakla hatırlamak farkı neymiş görelim. 
Göremezsek kolayı var, Hakkı Devrim'den rica ederiz, o çözer. 

DÜZELTME Dünkü yazımızda "mahrem" ve "itirazi kayıt" deyimleri yanlış kullanılmıştır bizi uyaran dostumuz Prof. Dr. Emre Kongar'a teşekkür ederiz. 



</TEXT>
</DOC>
