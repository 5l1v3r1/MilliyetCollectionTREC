<DOC>
<DOCNO> 288299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun16.html </URL>
<DATE> 2004/11/12/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Hollanda'da PKK kampı 29 kişi gözaltına alındı... 
</HEADLINE>
<TEXT>

     Hollanda polisi, terörle mücadele çerçevesinde yürüttüğü çalışmalar sırasında, Eindhoven yakınlarındaki küçük bir kasabada terör örgütü PKK'nın silahlı eğitim yapılan bir kampını ortaya çıkardı. 
     Verilen ilk bilgiye göre, silahlı eğitim Boxtel Belediyesi'ne bağlı Liempde kasabasında Mus'donck adlı kampta yürütülüyordu. 
     Polisin kamp çevresini kontrol altına aldığı ve araştırmaların devam ettiği belirtildi. 
     Olayla ilgili olarak, kimlikleri açıklanmayan 29 kişi gözaltına alındı. 
     Boxtel Belediye Başkanı'nın verdiği bilgiye göre, örgüt kampı, ülke çapında terör faaliyetlerine karışanların ortaya çıkarılması amacıyla yürütülen çalışmalar kapsamında belirlendi. 
     
     GÖZALTINA ALINANLARIN ÇOĞU TÜRK VATANDAŞI 

     Hollanda'da polisin bu sabah düzenlediği baskınla ortaya çıkardığı terör örgütü PKK kampında yakalanarak gözaltına alınan 29 kişinin çoğunun Türk vatandaşı olduğu bildirildi. 
     Kampın bulunduğu köyün bağlı olduğu Boxtel kasabasının Belediye Başkanı Jan van Hommelen, düzenlediği basın toplantısında, gözaltına alınanların genç yaştaki kişiler olduğunu belirtti, ancak kimlikleri hakkında bilgi vermedi. 
     Gözaltına alınanların ne zamandan bu yana kampta bulundukları hakkında bilgi vermekten kaçınan Belediye Başkanı, operasyonun yerel saatle sabah 06.00'da başladığını ve polisin herhangi bir direnişle karşılaşmadan tamamlandığını söyledi. Van Hommelen, PKK'nın askeri amaçlı kamp kurduğunu önceden bilmediğini, ancak polisin birkaç gün önce kendisine bu konuda haber verdiğini söyledi. 
     Terör örgütü PKK'nın askeri amaçlı eğitim yaptığı kampın turistik amaçlı olduğunu ve kimsenin dikkatini çekmeyecek şekilde çok sakin bir yerde bulunduğunu anlatan van Hommelen, örgütün belki de bu nedenle burayı tercih etmiş olabileceğini ifade etti. Van Hommelen, PKK'nın kampta silahlı eğitimden çok fiziki ve teorik eğitim yaptığının tahmin edildiğini kaydetti. 
     Kampın bulunduğu Liempde köyünden bazı görgü tanıkları da, kampta 20-25 yaşlarında 30'ar ve 40'ar kişilik kadınlı erkekli grupları zaman zaman bisikletle bölgeden geçerken gördüklerini söylediler. 
     Polisin halen kuşatma altında tuttuğu ve hakkında araştırmalarını sürdürdüğü kamp, esas olarak turistik amaçlı kullanılıyor. Kampın etrafı tamamen ağaçlarla çevrili olduğu için dışarıdan fark edilmiyor ve genel ulaşım yollarının dışında yer alıyor. 
     Eindhoven yakınlarındaki Boxtel kasabasına bağlı Liempde köyünün hemen yanında etrafı ormanlar çevrili ''De Mus'donck'' adlı kampın internet sitesinde yer alan bilgiye göre, söz konusu mekan, 70 kişiye kadar gruplar için ideal biri kamp yeri özelliği taşıyor. Sitede, kampın konferans, kurs, grup halinde spor etkinlikleri ve aile toplantıları için uygun bir yer olduğu belirtiliyor. Kampın içinde su kanalları, kano yapma olanakları, geniş spor alanları ve 33 metre uzunluğunda bir teleferik bulunuyor. 
     Kamp yerine polis tarafından bu sabah düzenlenen baskınla, PKK'nın askeri amaçlı eğitim yaptığı ortaya çıkarılmış ve kampta bulunun 29 kişi gözaltına alınmıştı. 
     Hollanda basınında zaman zaman terör örgütü PKK'nın Hollanda'nın değişik yerlerinde kamplar düzenleyerek taraftarlarını eğittiği yolunda haberler yer almış, ancak bu iddialar hiçbir zaman resmi makamlarca doğrulanmamıştı. 
     
</TEXT>
</DOC>
