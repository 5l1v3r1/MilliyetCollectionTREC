<DOC>
<DOCNO> 283197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonspo20.html </URL>
<DATE> 2004/10/25/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Galatasaray derbi maçta Beşiktaş'ı destekliyor... 
</HEADLINE>
<TEXT>

     Birinci Süper Futbol Ligi'nin gidişatını önemli ölçüde etkileyecek Beşiktaş-Fenerbahçe derbisi öncesinde, siyah-beyazlı ekibe, ezeli rakipleri Galatasaray'dan destek geldi. 
     Beşiktaş'ın Fenerbahçe'yi yenmesi halinde averajla da olsa liderlik şansı yakalayacak Galatasaray'ın futbol şube sorumlusu Fatih Gökşen, ''derbi'' maçın kendileri için büyük önem taşıdığını ifade ederek, ''Bu maçı bekleyeceğiz. Bütün Galatasaraylılar olarak Beşiktaş'ı destekliyoruz'' dedi. 
     AA muhabirine, 30 Ekim Cumartesi günü yapılacak derbi maça ilişkin görüşlerini açıklayan Gökşen, galibiyet durumunda Beşiktaş'ın moral kazanıp potaya gireceğini ve ligin böylece daha zevkli geçeceğini vurgularken, ''Hem de lider olursak biz bir daha zirveyi bırakmayız. Aldığımız bayrağı Şampiyonlar Ligi'ne kadar götürürüz'' diye konuştu. 

     
</TEXT>
</DOC>
