<DOC>
<DOCNO> 290317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/guncel/axgun01.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rus kadını reisin önüne atarsınız' 
</HEADLINE>
<TEXT>


Kayıtlara göre, adamları Sedat Peker'e "bebek yüzlü" kadın bulmak için seferber oldu, uçakla servis yaptı 

HABER MERKEZİ 

İstanbul Başsavcılığı'nın Kelebek operasyonu kapsamında yürüttüğü soruşturma dosyasında, Sedat Peker'in adamlarından İskender Kopuz ve Kutluhan Arslan'ın, fuhuş yaptıranlarla anlaşarak bazı kadınları Sedat Peker'e getirdiği belirtildi. 
Dosyaya göre, Arslan ve Kopuz, yabancı uyruklu genç ve "çocuksu yüzlü" kadınları Peker'in "Köşk" adını verdiği villaya gönderdi. Arslan'ın, genellikle "Jana" adlı kadın aracılığıyla yabancı uyruklu kadın bulduğu belirlendi. Peker'in kadınlarla birlikte olurken "Ahmet" adını kullandığı tespit edildi. 

Cep'ten fotoğraf 
Arslan, Jana'ya "yeni gelen bir kadın olup olmadığını" sordu. Arslan, bir kadın satıcısıyla görüşürken Peker'i kastederek, "2 tane çocuksu görünümlü 18 - 20 yaşlarında kadın istiyor" dedi. Kadın satıcısının yanıtı, "Hakan abi ile görüştüm, haberim var, ikisi 400 dolar" oldu. Kopuz da bir kadın satıcısından, Peker'e kızların fotoğraflarını cep telefonuyla göndermesini istedi. 
Kopuz, bir kadına, "elinde bebek yüzlü, kız olup olmadığını" sordu. Kopuz, "kız için 500 - 600 dolar ödemenin sorun olmadığını, ancak kızın çok temiz ve güzel olması gerektiğini" anlattı. Peker'in adamı Muhittin Beyaz'ın da, Gaffar Karademir ile yaptığı bir görüşmede, "Gece 23.00'te uçakla Rus kadın gönderiyorum. Fırat karşılasın. Reis'in önüne atarsınız" dediği belirlendi. 

Poliste köstebeği varmış 

HABER MERKEZİ 
Sedat Peker'in, Kelebek operasyonu sırasında emniyette köstebeği olduğu ortaya çıktı. Peker'in polis takibinden kurtulmak için, adamlarına "özel hatlı" telefon ve dizüstü bilgisayar dağıttığı belirlendi. Soruşturma dosyasına göre, polisin 20 Eylül tarihli raporunda, Peker'in hakkında yürütülen teknik izlemeden haberdar olduğu belirtildi. Dosyadaki bigilere göre, Peker, izlendiğini öğrendikten sonra mesaj ve talimatlarını adamlarına ulaştırabilmek için 2 kişiyi "özel kurye" olarak görevlendirdi. Peker, iletişim için bazı adamlarına da dizüstü bilgisayar aldı. Dosyada 17 numaralı sanık olarak görülen Salih Coşkun'un, grubun bilişim işlerini takip ettiği belirtildi. Coşkun'un, Peker'in talimatıyla bilgisayar verilen kişileri eğittiği kaydedildi. Dosyaya göre, Peker geçen haziranda adamı Erkan Korkmaz'a özel hatlı tüm telefonları toplaması için talimat verdi. Peker, "Özel hatları toplamanı istiyorum. Hepsi sende toplansın, sonra da Mehmet Bey'e verilecek" dedi. 


</TEXT>
</DOC>
