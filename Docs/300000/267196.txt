<DOC>
<DOCNO> 267196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sontur18.html </URL>
<DATE> 2004/08/28/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Siirt'te su taşıyan tanker mayına çarptı... 
</HEADLINE>
<TEXT>

     Siirt'in Pervari İlçesi'nde geçici köy korucularının bulunduğu bölgeye su taşıyan tanker, terör örgütü PKK Kongra-Gel'in yola döşediği mayına çarptı. Patlamada 2 köylü ağır yaralandı. 
     Edinilen bilgiye göre, Köprüçay Köyü'nde geçici köy korucularının bulunduğu bölgeye su taşıyan tanker, terör örgütünce yola döşenen mayına çarptı. Patlamada tankerde bulunan Bedrettin Bilgili ve Naci Koçak adlı vatandaşlar ağır yaralandı. 
     Yaralılar Siirt Devlet Hastanesi'nde tedavi altına alınırken, İlçe Kaymakamı Alp Aslan, olay yerinde incelemelerde bulundu. 
     Bu arada dün de aynı köyde teröristlerin yola döşediği mayının patlaması sonucu aynı aileden 2 kişi ölmüş, 5 kişi de yaralanmıştı. 
     
</TEXT>
</DOC>
