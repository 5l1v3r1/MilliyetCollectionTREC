<DOC>
<DOCNO> 254895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur35.html </URL>
<DATE> 2004/07/12/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Hırsızlığın böylesi... Ekili araziyi biçip ürünü çaldılar .. 
</HEADLINE>
<TEXT>

     Ankara'nın Polatlı İlçesi'nde, bir vatandaşın 55 dönümlük ekili arazisi, kimliği henüz belirlenemeyen kişi veya kişilerce biçildi. 
     AA muhabirinin aldığı bilgiye göre, Polatlı'ya 30 kilometre uzaklıktaki Müslüm Köyü'nde yaşayan Selahattin Işık'a 69 ait 55 dönümlük ekili araziye gelen kimliği henüz belirlenemeyen kişi veya kişiler, biçerdöverle buğdayları biçtiler. Tarladaki ürünü kamyonlara yükleyen kişi veya kişiler, olay yerinden uzaklaştılar. 
     Tarla sahibi Işık, Bozçakır mevkiinde bulunan tarlasının biçildiğini gördüğü anda şaşırdığını belirterek ''Hayatımda böyle bir olayla ilk defa karşılaştım''dedi. 
     Olayın ardından jandarmaya şikayette bulunduğunu söyleyen Işık, yapılan çalışma sonucunda tarlanın biçerdöver tarafından biçildiğinin anlaşıldığını, ancak şu ana kadar olayın failleri hakkında herhangi bir bilgi elde edilemediğini bildirdi. 
     Işık, 55 dönümlük arazinin ancak 3 saatte biçilebileceğini belirterek, ''Fakat ilginç olanı, bu süre içinde çevrede bulunan hiç kimse tarlanın biçildiğini görmemiş. Tarlayı geçen sene nadasa bırakmıştım. Bu sene iyi ürün alacağımı umuyordum. Bir yıllık emeklerim boşa gitti'' diye konuştu. 
     Jandarma yetkilileri, hırsızlığı yapan kişi veya kişilerin yakalanması için çalışmaların başlatıldığını kaydettiler. 
     
</TEXT>
</DOC>
