<DOC>
<DOCNO> 255003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun05.html </URL>
<DATE> 2004/07/13/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
F-35 savaş uçağının test üretimi ABD'de başladı... 
</HEADLINE>
<TEXT>

     Türkiye'nin de hava kuvvetlerini güçlendirmek için 2010'lu yıllarda almayı planladığı yeni nesil savaş uçağı F-35'in ilk test uçağının parçalarının birleştirilmesi işlemi, ABD şirketi Lockheed Martin'in Texas eyaletindeki Fort Worth fabrikasında başladı. 
     Şirketten verilen bilgiye göre, Müşterek Av Bombardıman Uçağı JSF olarak da bilinen F-35 projesinde, 22 test uçağının ilkinin üretim işlemi gelecek yıl sona erdikten sonra ilk deneme uçuşları 2006 yılında gerçekleştirilecek. 
     Önderliğini ABD'nin yürüttüğü projede Türkiye de yer alıyor. İngiltere, Kanada, Hollanda, İtalya, Danimarka, Norveç ve Avustralya'nın yanı sıra Türkiye de, mali katkıda bulunarak F-35 projesinin sistem demonstrasyon ve mühendislik aşamasına katılıyor. 
     ABD Savunma Bakanlığı Pentagon, F-35'in ana üreticisi olarak üç yıl önce Lockheed Martin şirketini seçmişti. ABD'de hizmete girecek ilk F-35'in 2009'da üretilmesinin ardından, 2010'lu yıllarda seri imalata geçilecek. 
     Türk yetkilileri, daha önceki açıklamalarında, F-35'lerin, 2010'lu yılların ortalarından itibaren, bazı F-16 savaş uçaklarının yerine Türk Hava Kuvvetleri'nin envanterine girmesinin planlandığını belirtmişlerdi. 
     Dünya tarihinin en yüksek bedelli ve yaygın savunma projesi niteliğini taşıyan 200 milyar dolar tutarındaki F-35 programı boyunca üretilecek 3 bini aşkın uçaktan 2 bin 400'unun ABD silahlı kuvvetleri tarafından satın alınması planlanıyor. 
     
</TEXT>
</DOC>
