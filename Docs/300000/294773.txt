<DOC>
<DOCNO> 294773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonspo12.html </URL>
<DATE> 2004/12/04/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Potada İstanbul derbisi Fenerbahçe-Efes Pilsen yarın karşılaşacak 
</HEADLINE>
<TEXT>

     Türkiye Basketbol Ligi'nin iki iddialı takımlarından Fenerbahçe ile Efes Pilsen, yarın Abdi İpekçi Spor Salonu'nda karşılaşacak. 
     İki takım arasındaki karşılaşma saat 15.00'te yapılacak ve ATV'den naklen yayınlanacak. 
     Bu arada antrenör olarak Efes Pilsen'de birçok başarılara imza atan, lacivert-beyazlılara birçok kupayı kazandıran ve adı bu kulüple özdeşleşen Aydın Örs, Fenerbahçe antrenörü olarak eski takımına karşı sahaya çıkacak. 
     Zorlu karşılaşmada Örs, Efes Pilsen'de çalıştığı dönemde kendisinin yardımcı antrenörü olarak görev yapan ve şu an lacivert-beyazlı takımını çalıştıran Oktay Mahmuti ile de rakip olacak. 
     Ligde Efes Pilsen, ilk 6 maçını kazanırken, Fenerbahçe, 6 maçta 5 galibiyet ve 1 yenilgi aldı. 
     
     KARAKAŞ ''SONUÇ FARKLI OLACAK'' 
     Fenerbahçe Menajeri Nedim Karakaş, ligde ve Avrupa'da olmak üzere yaptıkları son 2 maçı yitirdiklerini belirterek, ''Ancak Efes Pilsen ile yapacağımız karşılaşmanın sonucu farklı olacak'' dedi. 
     Karakaş, Efes Pilsen'in gücünün belli olduğunu vurgulayarak, ''Yenildiğimiz maçlarda Salyers'ın olmaması da etken oldu. Salyers, yarınki maçta forma giyebilecek durumda. Kağıt üstünde Efes Pilsen favori gözükse de, iyi mücadele edip karşılaşmayı kazanmak istiyoruz'' diye konuştu. 
     Nedim Karakaş, Aydın Örs'ün eski takımına karşı Fenerbahçe'nin başında sahaya çıkması ile ilgili olarak da ''Aydın Örs Fenerbahçe'nin başarısı için ter döküyor. Tek düşüncesi takımının başarısıdır'' dedi. 
     
     MAHMUTİ ''ZOR MAÇ OLACAK'' 
     Efes Pilsen antrenörü Oktay Mahmuti ise Fenerbahçe'nin ligin güçlü ve iyi basketbol oynayan bir ekibi olduğunu, bu nedenle rakipleriyle zorlu bir maç yapacaklarını söyledi. 
     Mahmuti, her zaman olduğu gibi gerçek oyunlarını sahaya yansıtmaya çalışacaklarını vurgulayarak, ''Fenerbahçe ile zor, ama keyifli bir maç yapacağız. Basketbolseverlerin de keyif alacağını düşünüyorum'' dedi. 
     Antrenör Mahmuti, Fenerbahçe antrenörü Aydın Örs konusunda ise ''Aydın Örs, hem antrenör olarak, hem de insan olarak değer verdiğim bir kişi. Kendisiyle uzun yıllar çalıştım. Uzun zaman yardımcılığını yaptım. Yarınki maçta bu bakımdan değişik duygular yaşayacağım. Beraber antrenör olarak sahada bulunmamız güzel bir olay'' ifadelerini kullandı. 
     
</TEXT>
</DOC>
