<DOC>
<DOCNO> 252776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/siyaset/axsiy01.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapalı kapılar ardında demokrasi 
</HEADLINE>
<TEXT>


CHP'nin olağanüstü kurultayı "tel örgü" ve "jandarma barikatı"yla tarihe geçti. Partililer koşarak barikatı aşmaya çalıştı. Salonda ise yer yer yumruklaşma vardı... 


n Önceki kurultayda Baykal'a karşı genel başkan adaylığını açıklayan sanatçı Bedri Baykam, jandarma barikatının önünde ilginç bir protesto gösterisi yaptı. Baykam, yüzüne taktığı maskla, partililer arasında dolaşarak, "Korku imparatorluğuna son" diye bağırdı. 
Kurultayda eski Genel Sekreter Ertuğrul Günay konuşma yaptığı sırada üzerine kedi atladı. Partililerin kediyi tutmaya çalışması üzerine Günay, "İnsan haklarına saygımız yok, bari hayvan haklarına olsun. Hayvanı rahat bırakın" dedi.Kurultayın yapıldığı otelin çevresi tel örgülerle çevrildi. Jandarma da kurultayın yapıldığı otele bir kilometre uzaklıkta barikat oluşturdu. Jandarma, protestolar üzerine barikatı otele 50 metre mesafeye kadar geri çekerek çift kademeli hale getirdi. 

Yılmaz'ın başına gelen... 
Gaziantep Milletvekili Mustafa Yılmaz'ın sırtına kontrolden geçerken farkına varmadan "CHP'ye evet, Baykal'a hayır" çıkartması yapıştırıldı. Yılmaz'ın kalabalıkta 250 milyon lirası da çalındı.Kurultay devam ederken basın toplantısı düzenleyen "İktidara Yürüyüş Hareketi" komite üyesi, delege Ali Cihat Işık, "Sütçüye, sucuya sorun, Baykal genel başkan olsun diyor mu Bu insanlarla siyaset yapacağız. Hollanda'dan insan ithal etmeyeceğiz. Baykal ile halkın dokusu tutmuyor" dedi.Kurultayda konuşma yapan muhaliflerden CHP İzmir Milletvekili Hakkı Akalın, delegelere "Genel Başkan'a onay verirseniz bizim idam hükmümüzü onaylarsınız" diye seslendi.Salonda güvenliği CHP Gençlik Kolları'na üye 500 kişi sağladı. Muhaliflerin bu kişilerin delege olmadığı gerekçesiyle dışarı çıkarılmaları gerektiği yönündeki talepleri reddedildi. 

Kaşı yarıldı 
Salonda İzmir milletvekilleri Muharrem Toprak ile Vezir Akdemir yumruklaştı. Toprak'ın kaşının yarıldığı belirtildi.Adnan Keskin, kendilerine yönelik "çapulçu" suçlamasında bulunan Baykal'a, "Bizi bu partiden atamazsın. Gitmesi gereken sensin" diye tepki gösterdi. 

Doğan'dan çadır 
Salona alınmayan gazeteciler için muhalifler tarafından çadır kuruldu. Çadırın finansmanının eski Gaziantep Belediye Başkanı Celal Doğan tarafından karşılandığı belirtildi.Jandarmanın, güvenlik gerekçesiyle bazı noktalarda cep telefonu sinyallerini perdeleyen bir sistem kullanması, basın mensuplarına zor anlar yaşattı. Basın merkezi haline getirilen barda da telefon bulunmaması nedeniyle basın mensupları sorun yaşadı. 

BAYKAL'A PROTESTO 

Dinleyici ve basına kapalı yapılan CHP Olağanüstü Kurultayı'nda olağanüstü tedbirler dikkat çekti. Jandarmanın otelin bir kilometre uzağında insan ve araç geçişlerine kestiği yol üzerinde bir grup partilinin Baykal'a yönelik protestosu gün boyu sürdü. Baykal'ın aracı da jandarma korumasına alındı. Birinci barikatı zorlukla geçen delegeler, kurultayın yapıldığı otelin girişinde ikinci barikatı da zorlanarak geçti. 


</TEXT>
</DOC>
