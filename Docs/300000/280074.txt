<DOC>
<DOCNO> 280074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonspo02.html </URL>
<DATE> 2004/10/14/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Kiralık Yasin ve Sinan, Beşiktaş'a karşı oynamayacak... 
</HEADLINE>
<TEXT>

     Teknik direktör Vicente Del Bosque’nin istekleri doğrultusunda sezon başında 11 futbolcusunu gönderen Beşiktaş Yönetimi, bu esnada bazı önlemleri almayı da ihmal etmedi. Bu oyuncuların, uzun lig yarışında kendilerine karşı silah olarak kullanılmasını engellemeyi planlayan Siyah - Beyazlılar, kulüpler arasında yapılan sözleşmelere ek bir madde koydurttu. Bu maddede, Kara Kartallar’dan alınan adamların, lig mücadelelerinde Siyah-Beyazlı ekibe karşı kesinlikle forma giyemeyeceği yazılıydı. 
     
     Eser için görüşülüyor 
     Süper Lig’in üçüncü haftasında deplasmanda oynanan Denizlispor maçında Ümit Aydın tribüne çıkmıştı. Şimdi aynı durum, Diyarbakırspor için de geçerli olacak. Yönetimin aldığı karar sonrasında Güneydoğu ekibiyle sözleşme imzalayan Yasin Sülün ile Sinan Kaloğlu, cumartesi günü İnönü Stadı’nda Yeşil-Kırmızılı formayı giyemeyecek. Diyarbakırspor Yönetimi, bir diğer kiralık Eser Yağmur’u oynatabilmek için de Beşiktaşlı idarecilerle temas halinde. 
     
</TEXT>
</DOC>
