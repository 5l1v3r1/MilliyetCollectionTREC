<DOC>
<DOCNO> 271171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sonsiy01.html </URL>
<DATE> 2004/09/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Serdar Denktaş Sempati topladık ancak kuru sempatiyle kaldık 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, Annan Planı'nın oylandığı referanduma ''evet'' yanıtını veren Kıbrıs Türk tarafının dünyada büyük sempati topladığını, ancak referandum öncesinde verilen sözlerin tutulmadığını belirterek, ''Sonuç kuru sempatiyle kaldı'' diye konuştu. 
     CNN Türk'te yayınlanan ''Kafe Siyaset'' programının konuğu olan Denktaş, referandumlar öncesinde, sonucun ''evet'' olması durumunda Türk tarafına yönelik izolasyonların kaldırılacağına ilişkin açıklamalar yapıldığını hatırlattı, somut sonuçlara ulaşılamadığını kaydetti. 
     Türk tarafının hala çözüm istediğini, ancak Rum kesiminin tavrının hayal kırıklığına neden olduğunu ifade eden Denktaş, Türk tarafının asıl isteğinin ''dünya ailesinin bir parçası olmak'' olduğunu belirtti. KKTC'nin bir süre sonra yeni yaklaşımlar arama durumunda kalacağına işaret eden Denktaş, ''Bir süre sonra kaçınılmaz noktaya gidilecek, tanınma bizim politikamız değil, ama dünyanın attığı adımlar, Rumların siyaseti sonucu yeni yaklaşım arayışlarına gidilebilir'' dedi. 
     
     RAUF DENKTAŞ'IN ADAY OLMAMA KARARI 
     KKTC Cumhurbaşkanı Rauf Denktaş'ın bir sonraki seçimde aday olmama kararını ''bir oğul ve bir siyasetçi'' olarak değerlendirmesi istenen Denktaş, oğlu olarak Rauf Denktaş'ın aday olmama kararını, sağlığı ve ailesiyle daha çok zaman geçirebilme yönünden olumlu bulduğunu, ancak bir siyasetçi olarak bu karara katılmadığını söyledi. 
     ''Rum tarafının tavrı ve Aralık ayında Türkiye'ye ilişkin müzakere kararı göz önünde bulundurulduğunda, bizim Cumhurbaşkanı Denktaş'a daha çok ihtiyacımız olacak'' diyen Serdar Denktaş, kendisinin en son dün babasıyla bu konuyu görüştüğünü, Rauf Denktaş'ın kararında ısrarcı olduğunu kaydetti. Denktaş, ''Karar kendisinin, ümit ederim değişir'' diye konuştu. 
     Serdar Denktaş, son olarak Türk işadamlarına seslenerek, yakın zamanda ticaret olanaklarının açılacağını, Türkiye ile yapılacak ticaretin mutlak suretle Kuzey üzerinden yapılması gerektiğini söyledi. 
     
</TEXT>
</DOC>
