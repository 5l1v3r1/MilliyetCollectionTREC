<DOC>
<DOCNO> 264803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur26.html </URL>
<DATE> 2004/08/19/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
KKTC'de üniversitelere önkayıt başvuruları başladı 
</HEADLINE>
<TEXT>

     KKTC'deki üniversitelerin boş kontenjanları için önkayıt başvuruları başladı. 
     Yükseköğretim Kurulu'nun YÖK , KKTC'deki üniversitelerin önkayıtla öğrenci alımını yasaklayan kararının ardından başlatılan temaslar ve varılan arayol sonunda ÖSYM, bu yıl KKTC'deki üniversitelere önkayıt ve yerleştirme işlemlerini merkezi sistemle yapacak. 
     2004 ÖSYS merkezi yerleştirme işlemi sonucunda KKTC üniversitelerinde boş kalan kontenjan için önkayıt başvuruları bugün başladı. Önkayıt başvuruları, 8 Eylül Çarşamba gününe kadar kabul edilecek. 
     Başvuru işlemleri yalnız ÖSYM'nin www.osym.gov.tr adresli internet sitesinden, elektronik ortamda yapılacak. Posta yoluyla ve ÖSYM'ye şahsen başvurular geçersiz sayılacak. 
     Tercih listelerinin oluşturulabilmesi için gerekli olan boş kontenjan bilgileri de ÖSYM'nin internet sitesinde yer alıyor. 
     
     ADAYLAR, 5 TERCİH YAPABİLECEK 
     Başvuru sırasında istenen bilgilerin, 2004 ÖSS başvurularında verilen bilgiler ile aynı olması gerekiyor. 
     Adaylar, tercih yapma hakları bulunan tablolardan toplam 5'i geçmemek üzere istedikleri sayıda tercih yapabilecekler. Bu durumdaki adaylar isterlerse 2004 ÖSYS Ek Yerleştirme işlemlerine de başvurabilecekler. 
     Başvuru için gereken şartlar ve adayların dikkat etmesi gereken bazı hususlar şöyle 
     - Sadece Türkiye Cumhuriyeti uyruklu adaylar başvurabilecek. 
     - Başvuru için 2004-ÖSS'ye girmek ve ilgili puan türünde önlisans programları için en az 160.000 veya lisans programları için en az 185.000 ve daha fazla puan almış olmak gerekiyor. 
     - Sınavsız geçiş hakkı olan mesleki ve teknik ortaöğretim kurumlarından mezun adaylar kendi alanlarındaki önlisans programları için merkezi önkayıt ile yerleştirmeye başvurabilecekler. 
     - 2004 Öğrenci Seçme Sınavı Kılavuzu ve 2004-ÖSYS Yükseköğretim Programları ve Kontenjanları Kılavuzu'nda belirtilen ilke ve kurallar, aksi belirtilmediği takdirde uygulanabilecekleri bütün konularda Merkezi Önkayıt ile yerleştirme işlemleri için de geçerli sayılacak. 
     - Merkezi Önkayıt ile KKTC üniversitelerine yerleştirilen adaylara 2005 ÖSYS'ye başvurdukları takdirde bir yükseköğretim programına yerleştirilmiş aday işlemi yapılacak. 
     
</TEXT>
</DOC>
