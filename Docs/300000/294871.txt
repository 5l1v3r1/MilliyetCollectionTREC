<DOC>
<DOCNO> 294871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/siyaset/siy01.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyun eğmeyiz sıra Rumlarda... 
</HEADLINE>
<TEXT>


Başbakan Recep Tayyip Erdoğan, Kıbrıs'la ilgili zirvede, Rauf Denktaş'a, "Merak etmeyin. Biz her zaman yanınızdayız. AB'nin baskılarına boyun eğmeyiz" dedi 

ABDULLAH KARAKUŞ Ankara 


Başbakan Recep Tayyip Erdoğan, KKTC Cumhurbaşkanı Rauf Denktaş'a, "Merak etmeyin. Biz her zaman yanınızdayız. AB'nin baskılarına boyun eğmeyiz" dedi. 
Başbakanlık'ta önceki gece Denktaş, Dışişleri Bakanı Abdullah Gül, KKTC Başbakanı Mehmet Ali Talat ve KKTC Dışişleri Bakanı Serdar Denktaş'ın katıldığı Kıbrıs zirvesinde, "Elimizden geleni yaptık. Tanıma ve çözüm için öncelikle BM ile Güney Kıbrıs'ın adım atması gerekir" düşüncesi benimsendi. 
Başbakanlık kaynaklarından alınan bilgiye göre, toplantıda öne çıkan ve hükümetin 17 Aralık öncesi Avrupa Birliği liderlerine ileteceği mesajlar şöyle 

BM adım atmalı 
Kıbrıs konusunda yanlış şeyleri tartışıyoruz. Sadece Güney Kıbrıs'ın tanınmasına odaklanmak büyük yanılgı. Kıbrıs meselesi sadece bundan ibaret değil. Kapsamlı bir çözüm, sadece Birleşmiş Milletler'in BM iyi niyet misyonu çerçevesinde sağlanır. Birleşmiş Milletler adım atmalı.KKTC, belli tavizleri verdi. Annan Planı'na 'Evet' dedi. AB de sorunun BM çerçevesinde çözüleceğini önceden kabul etti. Şimdi yapılması gereken, Güney Kıbrıs'ın da, KKTC'nin kabul ettiği Annan Planı'nı aynen kabul etmesini sağlamaktır. BM'nin misyonu çerçevesinde Güney Kıbrıs'ta tekrar referandum yapılabilir. 


</TEXT>
</DOC>
