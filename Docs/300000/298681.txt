<DOC>
<DOCNO> 298681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/yazar/kohen.html </URL>
<DATE> 2004/12/18/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
"Evet" oldu .. 
</HEADLINE>
<TEXT>


ZAFER nidaları atmaya gerek yok, ama AB zirvesinden çıkan sonucu Türkiye için önemli bir başarı olarak selamlayabiliriz. 
Zirvenin başındaki durum ve fırtınalı müzakere sürecindeki gelişmeler dikkate alındığında, bu sonucun değeri daha iyi anlaşılabilir. 
Brüksel'de dün varılan mutabakat mükemmel mi, Türkiye'nin tüm isteklerini karşılıyor mu Tabii ki hayır. Eğer maksimalist bir beklentiyle ve meydan okuyan bir tavırla konuya eğilirsek, bu tür müzakerelerden uzlaşıyla çıkabilecek bir sonucu tatmink r bulmamız mümkün değil. 
Ancak bizce AB zirvesinde çok çetin tartışmalardan ve pazarlıklardan sonra varılan mutabakat, Türkiye'nin olabileceği ölçüde istek ve beklentilerini karşılıyor. Özellikle dün sonuç bildirgesiyle ilgili "wording" tartışmaları, bazı teknik ayrıntıların Türkiye'nin lehinde törpülenmesini sağlamıştır. Ama daha önemlisi, sonuç bildirgesi ve zirvenin sonunda yapılan açıklamalar, Türkiye açısından tarihi bir dönemeci müjdelemektedir. 

GERÇEKTEN zirvenin büyük önemi, Türkiye'nin Avrupa'yla bütünleşme sürecinde nihayet üyelik yolunu açmış olmasıdır. Türkiye'nin yıllardan beri bu hedefe yönelik harcadığı çabalar -ve zaman zaman düş kırıklığına uğradığı dönemler- hatırlanınca, bu noktaya ulaşılmış olmanın değeri daha iyi anlaşılır. 
Henüz birkaç hafta öncesine kadar Türkiye'nin müzakere tarihinin belirlenmesi için giriştiği yoğun kampanyayı ve birçok AB ülkesinin bu konuda gösterdiği tereddüdü -veya muhalefeti- düşünün. Dün alınan sonuç, nereden nereye gelindiğini açıkça ortaya koyuyor. Avrupa basınının da manşetlerinde belirttiği gibi, AB nihayet Türkiye'ye "evet" dedi, ona tam üyelik için yeşil ışığı yaktı... 
Zirveden çıkan belge, bu bağlamda hem kesin tarihi 3 Ekim ilan ediyor, hem de hedefin "tam üyelik" olduğunu da belirtiyor. Gerçi aynı paragrafta "ucu açık" gibi ifadeler bazı kuşkular yaratıyor. Ama bu paragrafı -hele değiştirilmiş haliyle- tam üyeliğe bir engel olarak görmemek lazım. 
Türkiye'nin yeni açılan bu uzun ve çetin yolda, tam üyeliğini gerçekleştirecek olan, kendi kararlılığı ve çabası olacaktır. 

SON 24 saat içinde büyük sıkıntı yaratan ve hatta fırtına koparan Kıbrıs konusunda varılan sonuç da, bir uzlaşı compromis olması bakımından, beklentileri kısmen karşılıyor. Bunda önemli olan, Türkiye'nin Brüksel'de dolaylı olarak Kıbrıs'ı tanıma şeklinde yorumlanabilecek bir açıklamayı parafe etmemesi ve bu konuda sözü geçen protokolü ekim ayındaki müzakerelerden önce imzalayabileceğini bildirmesidir. Bu arada çözüm için yeni inisiyatiflerin başlaması ve tanıma meselesinin de bu çerçevede halledilmesi olasılığı vardır ki, bu yöndeki umutlar dün BM Genel Sekreteri Kofi Annan'ın Brüksel'deki sözleriyle artmış bulunuyor. 
Nihayet zirvede Türkiye'nin bastırmasıyla değiştirilen önemli bir paragraf da dolaşım serbestisi üzerindeki kısıtlamaların "kalıcı" niteliğinin kaldırılmasıdır. 
Özetle, Brüksel'de Türk yetkililer 25 ülkenin liderleriyle Cumhuriyet tarihinin en çetin diplomatik mücadelelerinden birini vermişler ve sonuçta Türkiye'nin Avrupa ile bütünleşmesi yolunu açmışlardır. 
Bahsi kazandık .. 
Zirve öncesi "Bahse girer misiniz " başlıklı yazımda Türkiye ile AB arasında bir mutabakat sağlanacağı öngörüsünde bulunmuştum. Böyle bir iddianın yüksek risk payı taşıdığını hesaplayarak, olumlu sonuca yüzde 51 şans vermiş, tarafların çekişmeli konularda sonunda bir orta yol bulacaklarına bahse girmiştim... 
Ne mi kazandım Doğru bir tahminde bulunmanın memnuniyeti dışında, asıl bunun ülkemiz için yeni ufuklar açacağı konusunda, güç kazanan umutlar... 



</TEXT>
</DOC>
