<DOC>
<DOCNO> 287025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/yazar/toruner.html </URL>
<DATE> 2004/11/08/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Cevap geldi 
</HEADLINE>
<TEXT>


Geçen hafta "Çukurova'yla ilgili iki iddia"dan bahsetmiştim. 
Bu konularda bana bilgi veren kaynak, ülkemizde ekonomi yönetimindeki en üst kademe bürokratlardan birisi olduğu için, konuları sütunuma taşımıştım. 
İddialardan birincisi, Çukurova'ya kredi sağlayacağını söyleyen yabancı petrol şirketi Northway temsilcilerinin, bundan önceki Bankacılık Düzenleme ve Denetleme Kurumu BDDK üyeleriyle toplantılar yaptıkları hakkındaydı. Northway'in sahibi ve ilgili kişilerinin BDDK kurul toplantısına bizzat çağrılıp kendilerinden kredi hakkında doğrudan bilgi alındığı iddia ediliyordu. Bu toplantılar sonrasında da, krediyi alabilecek şirketin Çukurova olabileceği sonucuna varılınca, eski BDDK Başkanı Çukurova'yı arayıp krediyle ilgilenmesini bizzat istemiş deniliyordu. 
Bu iddia konusunda önceki BDDK Başkanı Engin Akçakoca'yla telefonla görüştüm ve kendisi bu konudaki gelişmeleri bir faks mesajıyla bildirdi. Akçakoca, şöyle diyor 
"a BDDK Başkanlığı dönemimde Northway temsilcileri kurula bilgi vermemiştir. 
b 2003 Mart ayında tarafıma yapmış olduğu ziyarette Çukurova Grubu'yla ilgilendiklerini belirtince, adı geçen şirket yetkililerine Çukurova Grubu'yla temas etmeleri doğal olarak, önerilmiştir. Mal sahibi Çukurova Grubu olduğu için bu öneriden farklı bir yaklaşımda bulunulması da zaten mümkün değildir. Kaldı ki, o tarih itibariyle şirketin ilgisinin kredi mi, satın alma mı olduğu dahi belli değildir." 

İddialardan ikincisi, Çukurova hisselerinde yapılan manipülasyonlarla ilgili Sermaye Piyasası Kurulu SPK tarafından yapılan incelemeler hakkındaydı. Çukurova'nın Northway'le yaptığı anlaşma nedeniyle, Çukurova ile BDDK, TMSF Tasarruf Mevduatı Sigorta Fonu ve Yapı Kredi Bankası arasında yapılan anlaşmalar "banka sırrı" sayılarak kamuya açıklanmamıştı. Bu süreç içinde de, olayla ilgili tarafların hisse senetlerinde örneğin, Yapı Kredi Bankası ve Turkcell'de çeşitli aşamalarda manipülasyonlar yapıldığı iddiaları ortaya atılmış ve iddialar SPK tarafından incelemeye alınmıştı. SPK'nın çalışmalarını tamamladığı, manipülasyon iddialarıyla ilgili raporların yazıldığı ancak bu sefer de, SPK'nın raporları açıklamadığı iddia ediliyordu. 
Bu konuda, SPK Başkanı Doğan Cansızlar'la görüştüm. Başkan, kısaca şunları söylüyor 
Dosya saklayamayız. Böyle bir şey olamaz.Olayları bütün safahatiyle ve en ince ayrıntısına kadar inceliyoruz. İnceleme devam ediyor.Olay sadece Takasbank kayıtlarıyla kalmıyor. İş uzuyor.Uluslararası yazışmalar da yaparak olayı aydınlatmaya çalışıyoruz.Bunu iddia edende bize karşı bir husumet olduğunu sanıyorum. 

Biz görevimizi yaptık. İddiaları gündeme getirdik. İddiaları cevaplayan her iki yetkili de siyasi baskıdan bahsetmedi. Akçakoca, Çukurova ile Northway'i kendisinin tanıştırdığını, bunun doğal olduğunu ancak, sonrası için bir sorumluluğu olamayacağını söylüyor. SPK Başkanı ise, incelemelerin sürdüğünü, uluslararası yazışmalar olduğundan kısa sürede sonuç alınamayacağını, işi sağlam araştırmak için bu yolun seçildiğini anlatıyor. 
Tuhaf olan ve hala anlaşılamayan, anlaşmaların neden gizli tutulduğu ve iş bittikten sonra olsa bile neden "banka sırrı"na sığınıp h l açıklanmadığı. SPK'nın bunun üzerine gittiğini biliyoruz. 
Bunu, SPK çözemezse, Meclis çözer. 



</TEXT>
</DOC>
