<DOC>
<DOCNO> 259797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sontur13.html </URL>
<DATE> 2004/08/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Diyarbakır'da 1 terörist sağ olarak ele geçirildi... 
</HEADLINE>
<TEXT>

     Diyarbakır'da Mardinkapı Semti'ndeki polis noktasına teröristlerce düzenlenen bombalı saldırı sonrasında düzenlenen operasyonlarda, 1 teröristin sağ olarak ele geçirildiği bildirildi. 
     Diyarbakır Valiliği'nden yapılan yazılı açıklamada, 28 Temmuz'da Mardinkapı Polis Noktası'na teröristlerce yapılan bombalı ve silahlı saldırı sonucu bekçi Abbas Yoldaş'ın şehit olduğu, bir polis memurunun da yaralandığı anımsatıldı. 
     Olayı gerçekleştiren örgüt üyelerinin karanlıktan da faydalanarak Mardinkapı Semti'ndeki Hevsel Bahçeleri içerisinde bulunan yoğun ağaçlık bölgeye kaçtıklarının tespit edildiği belirtilen açıklamada, geniş güvenlik önlemi alınarak bölgeye operasyonlar düzenlendiği kaydedildi. 
     Açıklamada, operasyonların Cumhuriyet Başsavcılığı'nın gözetiminde adli bir kovuşturma olarak başlatıldığı ifade edilerek, şunlara yer verildi 
     ''Polisin Türkçe ve Kürtçe Teslim ol çağrılarına teröristlerin ateşle karşılık vermesi sonucu bir güvenlik görevlisi yaralandı. Halen devam eden operasyonel çalışmalarda, 1 terörist sağ olarak ele geçirildi. Operasyon bölgesinde teröristlere ait 1 roketatar silahı da bulundu.'' Operasyon bölgesinde bulunan vatandaşların can ve mal emniyetinin sağlanmasının güvenlik güçlerinin esas görevi olduğu anlatılan açıklamada, mahalle sakinlerinin her türlü istek ve taleplerinin zamanında karşılandığı belirtildi. 
     Açıklamada, vatandaşların huzur ve güvenliği için sürdürülen operasyonlar sırasında, güvenlik güçlerine vatandaşlardın vermiş oldukları destek ve duyarlılığın her türlü takdirin üzerinde olduğuna işaret edildi. 
     
</TEXT>
</DOC>
