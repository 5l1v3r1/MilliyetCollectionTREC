<DOC>
<DOCNO> 255797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/spor/aspo.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'dan çifte atak 
</HEADLINE>
<TEXT>


Galatasaray, Roma'da forma giyen Yunanlı defans oyuncusu Dellas ile Fulham'da oynayan Japon yıldız Inamoto'nun işini bitirmek için harekete geçti, transferlerin bir iki gün içinde netlik kazanacağı bildirildi 

CÜNEYT KARAKAYA 


Gürsoy Roma'da 
GALATASARAY dış transferde durmak bilmiyor. Conceicao ile Song'u renklerine bağlayan Sarı - Kırmızılılar şimdi de Yunan Milli Takımının yıldız ismi Trainanos Dellas ile Japon Junichi İnamoto'nun işini bitirmek için harekete geçti. Yönetici Ali Gürsoy'un salı günü İtalya'ya gittiği ve Roma ile Dellas için pazarlıklara başladığı bildirildi. Japonların ünlü orta saha oyuncusu ile de görüşen Cim - Bom'un bu transferlerin sonucunu bir kaç gün içinde alması bekleniyor. 

Ağırlık Dellas'ta 
İKİ yabancı futbolcu almak için Bratu ve Petre'yi kiralamaya çalışan Sarı - Kırmızılılar'ın öncelikle Dellas'a ağırlık verdiği belirtildi. Roma'da yapılan görüşmelerde belli bir noktaya gelindiği, 28 yaşındaki defans oyuncusuna yıllık 1 milyon euro, kulübüne ise 2 milyon dolar önerildiği kaydedildi. Ayrıca orta alana da 10 numara olarak İnamoto'yu düşünen Galatasaray'ın bu oyuncunun reklam pazarından da yararlanmayı amaçlandığı bildirildi. 

Dellas kimdir 
Yaşı 28, Boyu 1.97 
Kilosu 93 
Mevkii Defans 
Oynadığı Kulüpler Roma, AEK, Sheffield United, Aris, Panserreikos 
Geçen sezon 19 maç 
1 gol Roma 

Inamoto kimdir 
Yaşı 25, Boyu 1.81 
Kilosu 75 
Mevkii Orta saha 
Oynadığı Kulüpler Fulham, Gamba Osaka, Arsenal 
Geçen sezon 22 maç 2 gol Fulham 


Kluivert beklemede 
İSPANYOL Barcelona'da oynayan Kluivert ise Galatasaray'a menajeri ile haber gönderek Cim - Bom'da forma giymek isteğini belirtti. Ancak Teknik Direktör Gheorghe Hagi öncelikle savunma ve orta alanda futbolcuya ihtiyacı olduğunu söyleyerek Kluivert'in bu isteğini askıya aldı. Sarı - Kırmızılılar transferleri Almanya'da yapılacak ikinci kamp dönemine kadar bitirmeye çalışacak. 



</TEXT>
</DOC>
