<DOC>
<DOCNO> 275569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun37.html </URL>
<DATE> 2004/09/28/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Türk tanık 11 Eylül saldırılarını yapan teröristleri tanıyorum 
</HEADLINE>
<TEXT>

     ABD'deki 11 Eylül saldırılarını desteklediği gerekçesiyle Hamburg Eyalet Yüksek Mahkemesi'nde yargılanan Faslı terör zanlısı Münir El Mutasaddık'ın davasında bir Türk tanık, Mutasaddık'ın 11 Eylül saldırılarını yapan teröristleri önceden tanıdığını söyledi. 
     Wuppertal cezaevinde 2002 yılının Nisan ve Eylül ayları arasında hapis yatan 32 yaşındaki Türk tanık, Mutasaddık'ın hücresinde 11 Eylül saldırılarıyla ilgili bir belgeseli seyrettikleri sırada Mutasaddık'ın kendisine saldırıyı yapan teröristleri çok iyi tanıdığını söylediğini belirtti. 
     Mutasaddık'ın bu sırada sıkıntılı göründüğünü ve olaydan gurur duyuyormuş gibi davrandığını kaydeden Türk tanık, ancak Mutasaddık'ın hiçbir zaman doğrudan bu olayları desteklediği şeklinde bir şey söylemediğini ifade etti. 
     Davaya bakan yargıç ve Mutasaddık'ın avukatlarıysa Türk tanığın verdiği ifadeden şüphe duyduklarını belirterek, Mutasaddık'a kendi hücresinde diğer tutuklularla biraraya gelmesinin yasak olduğuna dikkati çektiler. 
     Mutasaddık, 11 Eylül saldırılarını desteklemek ve bir terör örgütüne üye olmak suçlarından yargılanıyor. 
     Mutasaddık, Hamburg Eyalet Yüksek Mahkemesi tarafından daha önce 15 yıl hapis cezasına çarptırmış, ancak Yargıtay kararı bozarak, davanın yeniden görülmesini karara bağlamıştı. 
     
</TEXT>
</DOC>
