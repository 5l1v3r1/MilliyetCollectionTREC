<DOC>
<DOCNO> 296240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko28.html </URL>
<DATE> 2004/12/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
2014'te Çin, dünyanın en büyük pazarı olacak 
</HEADLINE>
<TEXT>

     Hızlı üretim artışıyla dünya ekonomisini sürükleyen Çin'in 2014 yılında tüketimde de ilk sıraya oturacağı tahmin ediliyor. 
     Yatırım bankası CSFB tarafından Çin'in 8 büyük şehrinde 2 bin 700 kişiyle görüşülerek yapılan araştırmaya göre halen dolar cinsinden dünya tüketiminin yüzde 3'ünü gerçekleştiren Çinliler, 2014 yılında bu oranı yüzde 11'e yükselterek ABD'nin önünde en büyük tüketim toplumu haline gelecek. 
     Buna göre 2004 yılında Çin'de 704 milyar dolar olması beklenen hane halkı tüketim harcamaları toplamı, 10 yıl sonra 3 trilyon 726 milyar dolara ulaşacak. 
     İsviçre kökenli yatırım bankası CSFB ayrıca Çin'de geçen yıl sonunda 4 milyon olan yıllık geliri 10 bin doları geçen hane sayısının 2014'te 151 milyona yükselmesini bekliyor. 
     CSFB araştırması, gençlerde daha hızlı olmak üzere Çinlilerin gelirlerinin son 3 yılda yüzde 24 arttığını da ortaya koyuyor. 
     Bankaya göre önümüzdeki 10 yılda hızlı büyüyecek Çin pazarı tüketiciye hitap eden şirketler için büyük fırsatlar yanında ciddi riskler de barındıracak. 
     
</TEXT>
</DOC>
