<DOC>
<DOCNO> 273109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sondun22.html </URL>
<DATE> 2004/09/19/ </DATE>
<TIME> 19.31 </TIME>
<AUTHOR>  </AUTHOR>
<HEADLINE>
Kazakistan Meclisi seçiminde oy verme süresi sona erdi 
</HEADLINE>
<TEXT>

     Kazakistan'da bugün halk, 5 yıl görev yapacak, parlamentonun meclis kanadının 77 yeni üyesini belirlemek için sandık başına gitti. 
     Yerel saatle sabah 06.00'da başlayan oy verme işlemi saat 20.00'ye kadar sürdü. Ülkenin doğusu ile batısı arasındaki iki saatlik zaman farkı nedeniyle, doğu eyaletlerinde seçimler batıya göre iki saat önce başlayıp iki saat sonra sona erdi. 
     Seçmen yaşının 18 olduğu 15 milyon nüfuslu Kazakistan'da, kayıtlı 8 milyon 200 binden fazla seçmen bulunuyor. 
     Sandıkta ya da elektronik oy kullanma terminalinde seçmenler, ülke kontenjanından 10 ve 67 seçim bölgesinin her biri için birer olmak üzere 77 milletvekilini belirlemek üzere oy kullandı. 
     Seçimlere 8 parti ve ikişer parti de iki blok olmak üzere 12 parti 10 liste ile gitti. Seçimlerde 77 sandalye için parti listelerinden ve partiler adına 623, bağımsız 370 aday yarıştı. 
     Seçimleri, aralarında Türkiye'nin de bulunduğu çeşitli ülkelerden ve uluslararası kuruluşlardan binden fazla yabancı gözlemci izledi. 
     Oy verme işlemi gün boyunca sakin bir şekilde devam etti. Ancak halkın ilgisi seçimler öncesi kamuoyu yoklamalarının gösterdiği beklentiler kadar da gerçekleşmedi. 
     Seçimlerde ilk kez denenen ve seçmenlerin yüzde 10'unu kapsayan elektronik oy verme yöntemine de ilgi oldukça az oldu. Elektronik oy kullanma hakkı bulunan 1 milyon 800 bin seçmenden yüzde 15'den biraz fazlasının oy kullandığı belirtiliyor. Elektronik oy kullanma hakkı bulunan seçmenler, isterlerse eski oy pusulalarını da kullanabildiler. 
     Batı bölgelerinde sandıklar kapanmadan birkaç saat önce yapılan açıklamalarda, ülke genelinde oy kullanma oranının yüzde 47 civarında olduğu, ancak kesin sonuçların henüz ortaya çıkmadığı belirtildi. 
     Merkez Seçim Komisyonu Başkanı Zagila Baliyeva, Astana vakti ile doğu eyaletlerinde oy verme işlemi sona erdikten sonra yaptığı açıklamada, seçimlerle ilgili komisyona 182 dilekçe ve şikayetin geldiğini, bunların hepsinin AGİT ve diğer uluslararası kuruluş gözlemcilerine iletileceğini açıkladı. 
     Seçim sonuçlarına ilişkin gelen ilk verilere göre, seçimlerden birinci parti olarak çıkması beklenen iktidardaki Otan Partisinin sayılan oyların yüzde 43'ünü aldığı açıklandı. 
     Asar Partisinin yüzde 19, Ak Jol partisinin yüzde 16 oy oranına sahip oldukları kaydediliyor. 
     
</TEXT>
</DOC>
