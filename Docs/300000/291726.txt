<DOC>
<DOCNO> 291726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko16.html </URL>
<DATE> 2004/11/24/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Türk Telekom için ilanlar yarın çıkıyor... 
</HEADLINE>
<TEXT>

     Özelleştirme İdaresi Başkanı Metin Kilci, Türk Telekom A.Ş hisselerinin yüzde 55'inin blok satış yöntemiyle özelleştirilmesi için yarından itibaren verilecek ilanlar ile ihaleye çıkılacağını bildirdi. 
     Kilci, Telekom yöneticileri ile birlikte düzenlediği basın toplantısında, Türk Telekom'un özelleştirilme sürecine ilişkin bilgi verirken, ''Türk Telekom A.Ş hisselerinin yüzde 55'inin blok satış yöntemiyle özelleştirilmesi için yarından itibaren vereceğimiz ilanlar ile ihaleye çıkacağız'' dedi. 
     Kilci, ihalenin kapalı teklif usulü ile yapılacağını belirterek, ''Katılımcıların, İdareden temin edecekleri itimat sözleşmesini imzalayıp idareye ibraz etmeleri ve 50 bin dolar tutarında bir bedel karşılığında ihale şartnamesi ve tanıtım kitapçığını almaları gerekmektedir'' diye konuştu. 

     
</TEXT>
</DOC>
