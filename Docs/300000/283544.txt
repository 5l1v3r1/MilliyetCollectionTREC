<DOC>
<DOCNO> 283544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur25.html </URL>
<DATE> 2004/10/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Dilencinin üzerinden cep telefonu çıktı .. 
</HEADLINE>
<TEXT>

     Nevşehir'de, belediye ekiplerinin dilencilere yönelik yaptığı operasyonda, Azerbaycan uyruklu bir kadının üzerinden cep telefonu çıktı. 
     Alınan bilgiye göre, zabıta ekiplerinin dilencilere yönelik yaptığı operasyonda, Azerbaycan'dan gelerek Nevşehir'de dilencilik yapan Almaz Babayeva'nın üzerinden bir adet cep telefonu ve 126 milyon lira çıktı. 
     Nevşehir'e iş bulmak amacıyla geldiğini, ancak iş bulamadığı için dilenmek zorunda kaldığını belirten Babayeva, ''İş bulun da çalışalım. Uzun süre iş aradım, bulamayınca dilenmeye başladım'' dedi. 
     Babayeva'nın üzerinden çıkan makbuzdan Azerbaycan'ın başkenti Bakü'deki yakınlarına para gönderdiği de anlaşıldı. 
     Bu arada, Nevşehir Belediyesi Zabıta Müdürü Doğan Demirses, yaptığı açıklamada, dilencilere karşı hem yaya ve hem de motorize ekiplerle mücadele ettiklerini, ancak ramazan ayında dilencilerin sayısının arttığını söyledi. 
     
</TEXT>
</DOC>
