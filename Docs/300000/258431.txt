<DOC>
<DOCNO> 258431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/yasam/axyas02.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksiler 'cep'e girecek 
</HEADLINE>
<TEXT>


İstanbul'daki 645 taksi durağından 300'ü kaldırılacak. Taksilerin trafikteki olumsuz etkilerini azaltmayı planlayan İl Trafik Komisyonu, indirme-bindirme durakları yapılmasına karar verdi 

OSMAN KARA İstanbul 

İstanbul Valiliği İl Trafik Komisyonu, taksilerin trafikteki olumsuz etkilerini azaltmak ve yolcusuz dolaşmalarını engellemek amacıyla 645 taksi durağından 300'ünü kaldırıyor. 
Durak yerlerinin mevzuata göre belirlenmesi için alınan kararda, İstanbul Büyükşehir Belediyesi tarafından Beyoğlu, Beşiktaş, Şişli, Eminönü, Fatih, Üsküdar, Kadıköy ve Bakırköy'de toplam 15 bin araç kapasiteli indirme - bindirme durakları cep durak yapılacağı belirtildi. Pilot olarak Bakırköy ve Beşiktaş seçildi. Bu ilçelerin belediye başkanlıklarına gönderilen yazılarda, taksi durağı kulübelerinin kaldırılması istendi. 
İlk aşamada, Bakırköy'de 37, Beşiktaş'ta 16 olmak üzere 53 cep durak yapılırken, yaklaşık 7 bin 500 araç kapasiteli 900 adet taksi bekleme yeri ve 4 bin 500 kapasiteli 250 adet durak yerinin inşa edilmesi de planlanıyor. 

Trafik felç olur uyarısı 
İstanbul Otomotivciler Esnaf Odası Yönetim Kurulu Başkanı Semih Koçanoğlu, durakların kaldırılmasının İstanbul trafiğini daha da felç edeceğini öne sürdü. Koçanoğlu, 18 bin taksiden 10 bin tanesinin duraklardan bağımsız olarak çalıştığını belirterek, "Sokaklarda yeterince taksi var. Üstüne 8 bin taksi daha eklenirse trafik kilitlenir. Konuyla ilgili Vali Muammer Güler'le görüştük. Beşiktaş, Bakırköy ve Kadıköy gibi ilçelerde ana arterlerde ve yasal olmayan 300 taksi durağı kulübesi kaldırılacak. Sayın Valimiz çirkin bir görüntü sergileyen ve uygunsuz yerlerdeki durakların da kaldırılacağını ancak, uygun yer gösterileceğini söyledi" dedi. 
Koçanoğlu, ayrıca, durakların kaldırılması halinde güvenlik sorunu için de çözüm bulunması gerektiğini sözlerine ekledi. 

Sırayla girilecek 
Yeni uygulamaya göre, yapılacak ceplerde taksiler sırayla hareket edecek. Gelişigüzel kulübe konularak özel taksi durakları yapılmasına izin verilmeyecek. Taksi durağının yasal olarak faaliyet gösterebilmesi için bünyesinde en az 8 taksi bulundurması, arazi sahibinin izninin alınması ve Ulaşım Trafik Komisyonu kararı olması gerekiyor. 


</TEXT>
</DOC>
