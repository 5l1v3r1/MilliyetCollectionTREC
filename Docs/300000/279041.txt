<DOC>
<DOCNO> 279041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun07.html </URL>
<DATE> 2004/10/11/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Afganistan'da seçimler... Oy sayma işlemi, şikayetler nedeniyle ertelendi 
</HEADLINE>
<TEXT>

     Afganistan'da hafta sonunda yapılan tarihi seçimlerin ardından bugün başlaması beklenen oy sayma işlemi şikayetler nedeniyle ertelendi. 
     Resmi Ortak Seçim İdare Kurulu başkan yardımcısı J. Ray Kennedy, geçersiz olduğu sanılan oylar nedeniyle sayım işleminin ertelendiğini belirterek, bazı sandıklarla ilgili önlemler konusunda uzman heyetten tavsiye almayı beklediklerini söyledi. 
     Kennedy, bu durumun yarın çözülmesini umduklarını kaydetti. 
     Afganistan'daki seçimlerde yeniden aday olan Devlet Başkanı Hamid Karzai dışındaki adaylar, usulsüzlük yapıldığı gerekçesiyle seçimi boykot etmiş, bütün seçim sürecini reddettiklerini belirterek, en kısa zamanda yeni seçim yapılmasını istemişlerdi. Karzai ise seçimi boykot etmek için geç olduğunu söylemişti. 
     
     2-4 GÜN ARASINDA SAYIM BAŞLAYACAK 

     Afganistan'da hafta sonunda yapılan tarihi seçimlerin ardından oy sayımının ''2 ila 4 gün içinde'' başlayacağı bildirildi. 
     BM Sözcüsü Manoel de Almeida e Silva, oy sayımının ''resmen ertelenmesi'' yönünde bir kararın alınmadığını, sayımın 2 ila 4 gün içinde başlayacağını belirtti. 
     BM'den daha önce yapılan açıklamada, oy sayım işleminin başlamasının birkaç gün alacağı kaydedilmişti. 
     Milyonlarca oyun bulunduğu sandıkların, otomobil, kamyon, helikopter ile at veya eşek üzerinde, güvenliği üst düzeyde sağlanan seçim merkezlerine ulaştırılacağı belirtildi. 
     Bu arada, adını açıklamak istemeyen bir BM görevlisi, cumartesi seçim bürolarının kapanmasının ardından, güvenlik sorunları nedeniyle bazı sandıkların hemen nakledilemediğine dikkat çekti. 
     
</TEXT>
</DOC>
