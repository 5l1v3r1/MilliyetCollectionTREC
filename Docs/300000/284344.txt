<DOC>
<DOCNO> 284344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun30.html </URL>
<DATE> 2004/10/29/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Mahkeme, Abhazya seçimlerini geçersiz saydı 
</HEADLINE>
<TEXT>

     Gürcistan'dan tek yanlı bağımsızlığını ilan eden Abhazya'da Yüksek Mahkeme 3 Ekim'de yapılan Başkanlık seçimi konusundaki kararını son 12 saat içinde 3. kez değiştirerek seçimleri geçersiz saydı. 
     İtar Tass ajansı, Yüksek Mahkeme üyesi yargıç Georgi Akaba'nın gazetecilere bugün yaptığı açıklamada, 3 Ekim'de yapılan seçimlerin geçersiz sayıldığını, yeni başkanlık seçiminin de 2 ay içinde yapılması kararı alındığını söylediğini duyurdu. 
     Akaba, kararın Başkanlık seçiminde aday olan ve seçimlerin geçersiz sayılması için mahkemeye başvuran Raul Hadcimba'nın taraftarlarının baskısı altında alındığını belirterek, ''Hadcimba'nın taraftarları Anayasa Mahkemesi'ne girip beni ve savcıyı rehin aldılar'' dedi. 
     Polisin Hadcimba'nın taraftarlarının mahkeme binasına girmesini engellemeye çalıştığını belirten Akaba, ''Ancak polislerin sayısı fazla olmadığı için onların girmelerini ve binayı ele geçirmelerine engel olamadılar'' dedi. 
     Yüksek Mahkeme seçim sonuçlarına itirazı görüşmek için dün akşam toplanırken, ilk önce Seçim Komisyonu'nun sonuçlarını onaylayarak seçimi geçerli saydı ve muhalefet lideri Sergey Bagapş'ın 3 Ekim'de düzenlenen seçimde oyların yüzde 50'sinden fazlasını alarak başkanlık yarışını kazandığını duyurmuştu. 
     Kararın açıklanmasının ardından, mahkeme binasını basan diğer aday Hadcimba'nın destekçileri, Bagapş yandaşlarıyla çatışmıştı. 
     Daha sonra yeni kararını açıklayan mahkeme, yasaların sayısız defa ihlal edildiğini gerekçe göstererek seçimleri geçersiz saydı. 
     Bagapş, Yüksek Mahkeme'nin kararını tanımadığını ve bu konuda soruşturma talep edeceğini açıkladı. 
     Eski bir KGB ajanı olan Hadcimba başbakan olarak görev yapmıştı. Seçimde Hadcimba'ya rakip olan Bagapş ise ülkenin sayılı zengin işadamları arasında bulunuyor. 
     Gürcistan'ın kuzeybatısında, Karadeniz kıyısında yer alan Abhazya, 1990'ların başında bağımsızlık için kanlı bir savaş vermiş, yaklaşık 10 bin kişinin ölümüne neden olan savaştan bu yana da fiilen bağımsız duruma gelmişti. 
     Bölgenin uzun vadedeki statüsünü belirlemek için yapılan görüşmelerde bir sonuç elde edilemezken, Tiflis'teki yönetim değişikliğinin ardından uluslararası alanda tanınmayan Abhazya hükümetinin lideri Vladislav Ardzinba, Tiflis, bölgedeki kontrolü yeniden ele geçirmek isteyebilir düşüncesiyle, ordusunu alarma geçirmişti. 
     
</TEXT>
</DOC>
