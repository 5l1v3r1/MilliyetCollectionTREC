<DOC>
<DOCNO> 269555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur40.html </URL>
<DATE> 2004/09/06/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Kadıköy'deki bankamatik dolandırıcıları yakalandı .. 
</HEADLINE>
<TEXT>

     Kadıköy'de, bankaların otomatik para çekme makinelerine para çekmek için gelenlerin kartlarının sıkışmasını sağladıktan sonra, yardımcı olmak bahanesiyle şifrelerini öğrendikleri kartları kullanarak hesaptaki paraları çeken 1'i kadın 2 kişi yakalandı. 
     Alınan bilgiye göre, Kadıköy Emniyet Müdürlüğü Asayiş Bürosu ekipleri, önceki gün Caddebostan Bağdat Caddesi üzerinde bir bankanın otomatik para çekme makinesinin önünde uzun süre bekleyen otomobilde şüphe üzerine arama yaptı. 
     34 F 0245 plakalı otomobilin koltuklarının altında farklı kişilere ait banka kartları bulunması üzerine, otomobildeki Metin Biçer 31 ve Gülperi Gümüşoğlu 21 gözaltına alındı. 
     İki zanlı Kadıköy İlçe Emniyet Müdürlüğü'nde yapılan sorgulamalarında suçlarını itiraf etti. 
     Polis yetkilileri, zanlıların, bankamatiğin kart girişine karton parçası sokarak müşterinin kartının sıkışmasını sağladıklarını, ardından da yardımcı olmak bahanesiyle kartların şifrelerini öğrendiklerini bildirdi. 
     Bu kişilerin, cep telefonundan müşteri hizmetlerini arıyor gibi davranarak, dolandırdıkları kişileri kartın iptal edildiğine dair ikna ettikleri, müşteri uzaklaştıktan sonra şifresini öğrendikleri kartı sıkıştığı yerden çıkararak hesaptaki tüm paraları çektikleri kaydedildi. 
     
</TEXT>
</DOC>
