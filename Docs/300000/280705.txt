<DOC>
<DOCNO> 280705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy19.html </URL>
<DATE> 2005/03/15/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Denktaş Türkiye yumruğunu vurursa uzlaşma olur 
</HEADLINE>
<TEXT>

     KKTC Cumhurbaşkanı Rauf Denktaş, ''Türkiye'nin bugüne kadar Kıbrıs meselesinde, S-300 füzelerinde olduğu gibi masaya yumruğunu vurmadığını'' ifade ederek, ''Türkiye yumruğunu vurursa uzlaşma olur'' dedi. 
     Cumhurbaşkanı Denktaş, Yakın Doğu Üniversitesi'nde YDÜ düzenlenen ''AB Sürecinde Kıbrıs'' konulu panelde yaptığı konuşmada, ''Kıbrıs Türk halkı Annan planına yüzde 65 oranıyla 'evet' derken, planın, 'taraflardan biri hayır derse plan yok sayılır' kuralını da onayladığını'' belirterek, şunları söyledi 
     ''Annan planını yeniden yorumluyorlar ki Türkiye, bundan sonraki görüşmelerde Kıbrıslı Türkleri bu çizginin altında tutsun, yeniden 'devlet', yeniden 'bağımsızlık' demesin diye. Buna 'kalleşlik, aldatmaca, sahtekarlık, emperyalizmin çirkin yüzü' derler. Bunun karşısında direneceğiz.'' Rum-Yunan ikilisi Enosis'e adım adım ilerlerken Kıbrıslı Türklerin ve Türkiye'nin buna engel olduğunu anlatan Denktaş, ''Ancak Türkiye'yi, AB'ye girme isteği nedeniyle zayıf tarafından yakalamışlardır. Ve Kıbrıs'ı, rahatlıkla alabileceklerini sanıyorlar. Bunu yapabilmek için KKTC'yi ortadan kaldırmak gerekiyor. Bağımsızlığı ortadan kaldırmak gerekiyor. Biz bunun karşında olacağız'' diye konuştu. 
     ''Türkiye'nin bugüne kadar Kıbrıs meselesinde, S-300 füzelerinde olduğu gibi masaya yumruğunu vurmadığını'' ifade eden Denktaş, ''Türkiye'nin yumruğunu vurması halinde, haritanın değişeceğini ve uzlaşmanın olacağını'' söyledi. Kıbrıs meselesine kasıtlı olarak teşhis konulmadığını dile getiren Denktaş, ''Teşhis koysalar, Türk tarafının hakkını verip KKTC'yi tanırlardı'' dedi. 
     ''Annan planının, adayı er geç Yunanistan'a mal etmek isteyenler tarafından hazırlandığını'' söyleyen Denktaş, esas amacın Türkiye'yi Kıbrıs'tan çıkarmak olduğunu belirtti. 
     Cumhurbaşkanı Denktaş, bugüne kadar birçok uzlaşmaya ''hayır'' diyen ve Kıbrıs'ı Yunanistan'a bağlama amacında olan Rumların, olası bir anlaşmayı yine yırtıp atacağına inandığını ifade ederek, çıkış yolunun, dik durmak ve bağımsızlığa sahip çıkmak olduğunu söyledi. 
     Atatürk'ün bağımsızlıkla ilgili sözlerini aktarıp, ''Ya bağımsızlık ya ölüm'' diyen Denktaş, özetle şöyle konuştu 
     ''Dünyada, bağımsızlık andı içen bir cumhurbaşkanı, bağımsızlığı koruyor diye suçlanmış değildir. Ama biz suçlanıyoruz. Bizim yolumuz Atatürk yoludur. Sonuna kadar bağımsızlık diyeceğiz. Kimse, Kıbrıs Türk halkının alnına, 'bağımsızlıktan vazgeçti' yazmasın diye elimizden geleni yapacağız.'' 
     
     PROF DR. ULER KAFALAR BİLİNÇLİ KARIŞTIRILIYOR 
     YDÜ Hukuk Fakültesi Dekanı Prof. Dr. Yıldırım Uler ise ''Kıbrıs meselesinin Türkiye'de öğretilmediğini, burada ise herkesin, ama özellikle bilmeyenlerin konuyu konuştuğunu'' söyledi. 
     ''Kafaların bilinçli olarak karıştırıldığını ve Annan planının da kafa karıştırdığını'' dile getiren Uler, Annan planının ''Allah korusun'' cinsinden bir plan olduğunu ve ne devlet ne de egemenlik içerdiğini kaydetti. 
     Zamanında Osmanlı'ya, ''Doğu sorununun'' Sevr anlaşmasıyla çözüleceğinin söylendiğini, ancak bu çözümün Atatürk tarafından engellendiğini anlatan Uler, Kıbrıs sorununa yabancılar tarafından öngörülen çözümü engelleyenin de Denktaş olduğunu belirtti ve Denktaş'ı kutladı. 
     
</TEXT>
</DOC>
