<DOC>
<DOCNO> 252612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/spor/ydemirkol.html </URL>
<DATE> 2004/07/03/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Kaldırın şu kupayı 
</HEADLINE>
<TEXT>



Otto Rehhagel, Fransa maçı sonrası nasıl kazandıklarını şöyle anlatmıştı "Nasıl oynayacağınız, rakibinize bağlıdır. Rakip Fransa olunca, planımız da onları oynatmamak oldu." Real Madrid'in tüm büyük starlarının, büyük starı olduğu takımları hep bu stratejiyle safdışı bırakılmadılar mı sanki Figo'nun Portekizini, Raul'un İspanyasını ve nihayet Zidane'ın Fransası'nı. Rehhagel, hiçbir maçta kendi takımının oyununu sahaya koymamıştı. Her maçta rakibe karşı önlemlerle sadece rakibi durdurmayı değil, kazanmayı başardılar. Bu savunma oyunu onlara, 4 maçta sadece 5 gol atmalarına rağmen 3 maç kazandırmıştı. Grubun son maçında Rusya'ya yenilişleri bombalarının patladığını söylüyordu sanki ama hayır şov asıl şimdi başlıyordu. Kupa öncesi 1 numaralı favoriyi, Fransa'yı ellerini kollarını sallayarak geçtiler. Kalelerinde sadece 4 şut görerek. İkinci yarıda sadece 1 şut bulup onu gol yaparak. Muhteşem bir verimlilik. Ve Çek Cumhuriyeti. Açıkçası içim kan ağlıyor. Çekler bunu hak etmedi gibi geliyor. Ama stat çıkışında rastladığımız Simon Kuper o soğuk ifadesiz suratıyla hemen, duraksamadan "Yunanlılar neredeyse hak etti" deyince ben de duraksadım. 9 kişiyle adam adama oynamışlar, bolca pozisyon görmüşler. İstatistiklere baktım hemen, Kuper haklıydı. Sahada ne gördüğünüz, hangi takımın size ne hissettirdiği değil, planlarını ne başarıyla uyguladıkları önemli sanıyorum. Ama yine de direkten dönen iki toptan bir gol olsaydı her şey çok ama çok farklı olurdu. Siz de biliyorsunuz. Bir an her şeyi değiştiriyor. 
Brückner'in dediği gibi "Utanılacak bir şey yok. Bu kötü biten maçta bile. Biz bu takımla gurur duymalıyız." Ve Rehhagel'in söylediği gibi "Peri masalının sonundayız. Portekiz'i açılışta favori olmadığımız maçta yenmiştik. Yine onlar favori ve rövanş istiyorlar. Ama artık biliyoruz ki futbolda her şey mümkün." 
Onlar favori değildi. Plase değildi. Aslına bakarsanız sürpriz bile değildi. Ama bu dünyanın en üst düzey - Dünya Kupası'ndan bile - milli takımlar futbol organizasyonunda finale geldiler. Hem de ilk 4 büyük favoriyi yenerek. İnanılmaz. Herkes için ama belli ki Yunanlı taraftarlar için değilmiş. Her maç sayıları giderek artan Yunan taraftarının sürekli söylediği bir tezahüratta bir sürpriz ekibin zayıf haykırışından daha ötesi var zira. Sanırım televizyondan duymuşsunuzdur. Melodik, tribün kültürüne uygun, yüksek tempolu, gazlayıcı bir şarkı. 
"Sikose to, to gamimeno, den mporo, den mporo na perimono." Terbiyeli bir tercümeyle "Kaldırın artık şu kahrolası kupayı, beklemeye tahammülümüz yok" diye haykırırlarmış. Her maç artan bir kalabalıkla" Kaldır be komşu. Helal olsun. 

Türkiye'ye gelseydiniz 

Tanıştığım bir Amerikalı anlatmıştı. 97'de Paris'te milyon doları aşan bir parayla bir ev almıştı. Evi dayayıp döşemiş 98 yazında evine ilk kez girmişti. Dünya Kupası'nın başlamasında üç gün sonra o karmaşayı gördükten sonra evi terk edip, o yaz bir daha uğramadığını söylemişti. 
Bu durumun altını ekonomik göstergeler de çiziyordu. Fransa, evinde Dünya Kupası'nı kaldırırken turizmleri büyük darbe yemişti. Kupa karmaşasına bulaşmak istemeyen zengin kesim 98'in Haziran - Temmuz'unda diğer ülkelere gitmiş, geneli daha az para harcayan orta yaş ve alt kesim yılda 70 milyon turist çeken ülkeyi istila etmişti. Bu yıl aynı etki Portekiz'de de var. 
Birçok zengin başka ülkeleri tercih etmiş. Ve bunların arasında büyük bahtsızlar da var. Yunanistan'ı seçenler. Günlerdir uykusuz bir 2002 Taksim Meydanı durumunda yaşananlar. Kupa başında kim bilir ne kadar uygun gözüküyordu. Şimdi adını bile bilmediğiniz adalarında gündüz vakti havai fişek atılıyor. Daha garanti davranmalıydınız. Türkiye'ye gitmeliydiniz. Tabii Nato zirvesinden sonra. 



</TEXT>
</DOC>
