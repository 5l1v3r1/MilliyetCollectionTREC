<DOC>
<DOCNO> 266213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/yazar/kohen.html </URL>
<DATE> 2004/08/25/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Türkiye için tehdit mi 
</HEADLINE>
<TEXT>


Türkiye İran'ın nükleer silahlara sahip olması olasılığını nasıl değerlendiriyor Batıda ve bölgemizde bazı ülkelerin - dünkü yazımızda değindiğimiz - "tehdit algılaması"na ne kadar katılıyor 
İran'ın nükleer programı ile ilgili son gelişmeler, Türk - İran ilişkilerinin iyiye doğru gittiği bir zamana rastlıyor. 
Yakın geçmişte bu ilişkilerde, özellikle İran rejiminin Ankara'ya karşı aldığı tavır ve kendi devrimini "ihraç etme" teşebbüsleri, ayrıca PKK'ya el altından sağladığı detek gibi nedenlerden ötürü, ciddi bir soğukluk, hatta zaman zaman gerginlikler yaşanmıştı. 
Son zamanlarda, hele Irak'ın işgalinden sonra, Türkiye Suriye'yle olduğu gibi İran'la yakın bir çizgide buluştu. Bu arada İran'ın yalnızlıktan kurtulmak için Ankara'ya karşı tavrını değiştirmesinin de etkisiyle, iki komşu ülke bir yakınlaşma sürecine girdi. Başbakan Erdoğan'ın Tahran ziyareti bu yeni dostluk ve işbirliği havasını pekiştirdi... 

Ne var ki, bu yeni atmosfer, dünya gündemine giren İran'ın nükleer silah üretme olasılığını ve bu konuda duyulan kaygılarını gözardı edilmesi için bir neden değil. Nitekim Türk diplomatları ve stratejistleri bu konudaki gelişmeleri yakından izliyorlar ve gereken değerlendirmeleri de yapıyorlar. 
Bir Türk Dışişleri yetkilisinin deyişiyle, "Türkiye bu aşamada İran'ın nükleer çalışmalarını sadece barışçı amaçlarla elektrik üretimi için yapmakta olduğuna dair resmi görüşünü not ediyor ve ileride bunun başka amaçlara yönelip yönelmeyeceğini saptamaya çalışıyor. Ancak Türkiye, İran'ın nükleer yeteneğinin kendisine karşı direkt bir tehdit oluşturacağını sanmıyor. Özellikle ilişkilerin geliştiği bu ortamda, İran'ın Türkiye'yi hedef alması düşünülemez..." 
Ancak, aynı yetkili, İran'ın gerçekten nükleer silaha sahip olması halinde, bunun gerek Ortadoğu'daki dengeleri altüst edeceğini, gerekse ABD başta olmak üzere bazı güçlerin müdahalelerine yol açabileceğini söylüyor. Bu da Türkiye'yi zor durumlara düşürebilir... Ayrıca böyle bir faktör, Türkiye'yi de "nükleer alan"a girmeye zorlayabilir... 

Avrasya Stratejik Araştırmalar Merkezi ASAM Başkan Yardımcısı emekli Tümgeneral Armağan Kuloğlu, İran'ın füze ve nükleer teknolojideki çabalarının Türkiye'de ciddi şekilde izlenmesi gerektiği görüşünde. 
İran'ın tarih boyunca Türkiye'nin "düşmanı" değil, ama "rakibi" durumunda olduğunu anımsatan Kuloğlu, İran'ın nükleer askeri güce sahip olması halinde, bölgede bir "üstünlük" sağlayacağını ve bunu etkinliğini artırmak için kullanacağını düşünüyor. 
İran'ın nükleer programını "gayri askeri amaçlar"la yürüttüğü savını "inandırıcı" bulmayan deneyimli strateji uzmanına göre, "tehdit algılaması konusunda çok dikkatli olunması gerekiyor"... 

Dün de belirttiğimiz gibi, bu konuda Avrupa'nın AB'nin uzlaşıcı bir rol oynamasını isteyenler var. İran ile ABD ve de İsrail arasında bir çatışmayı önlemenin bir yolu da bu olabilir. Yeter ki İran Fransa - Almanya - İngiltere üçlüsünün de uğraştığı gibi Uluslararası Atom Enerjisi Ajansı'yla işbirliği yapsın ve "kaçamak" yollara başvurmasın. 
Aslında böyle bir rolü Türkiye de oynayabilir. İlişkilerin yeni havası ve ortak çıkar anlayışı, şimdi buna imkan veriyor. 
Ancak bunun için Ankara'nın önceden tüm ilgili tarafların desteğini elde edip böyle bir misyon için ciddi ve kapsamlı bir hazırlığa girişmesi lazım... 



</TEXT>
</DOC>
