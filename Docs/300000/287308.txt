<DOC>
<DOCNO> 287308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/siyaset/axsiy02.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye esprili ekip gerek 
</HEADLINE>
<TEXT>


Çek Cumhuriyeti'nin AB müzakere komisyonu üyesi Telicka, "Müzakere ekibinin espri anlayışı olmalı. Tartışmalar çıkıyor. İletişimi kuvvetli, güçlü bir ekip gerekir ve bu ekip AB üyeliğine şartlanmış olmalı" dedi 

GÜRKAN AKGÜNEŞ İstanbul 


Çek Cumhuriyeti'nin AB'ye üyelik müzakerelerini yürüten komisyon üyelerinden Pavel Telicka, müzakere ekibinin "espri" anlayışına sahip olması gerektiğini söyledi. Boğaziçi Üniversitesi'nde Ekonomi ve Dış Politika Forumu'nun EDP Avrupa Dış Politika Merkezi CAPS ile birlikte hazırladığı, "Modern Türkiye'nin Avrupa Dönüşümü" başlıklı proje raporlarının tartışıldığı konferansta AB müzakere süreci de ele alındı. 
Çek Cumhuriyeti'nin AB'ye tam üyelik için yürüttüğü müzakere sürecinde rol alan AB Komiseri Pavel Telicka, ilk hedefin tam üyelik olduğunun asla unutulmaması gerektiğini vurguladı. Telicka, "Açık uçlu ama, diğer aday ülkelerle eşit şartlarda bir müzakere olmalı. Tabii zor bir süreç olacak. Tavır ve pozisyon belirlemeniz gerekir. Süreç, iç siyasetin önemli bir unsuru haline gelecek ve hükümet yoğun baskı altında kalacak. Her adımda değiştirilecek şeyler bulacaksınız. Çok maliyetli ve acılı bir süreç olacak ama sonucu tüm bunlara değer" dedi. 
Müzakere sürecindeki deneyimlerini aktaran Telicka, müzakereci ekiple ilgili bir soru üzerine de şunları söyledi 
"Müzakere ekibinin espri anlayışı olmalı. Bu insanlar uzun süre bir arada aynı ofiste çalışıyorlar. Karşılıklı tartışmalar yaşanabiliyor. Müzakereciler, zaman zaman kendi bakanlarıyla bile farklı düşüncelerden dolayı tartışabiliyor. Ekibi aşırı büyütüp şişirmeyin. Her alanda uzmanlık sahibi olanlar ekipte bulunsun ve birbirlerini tamamlasınlar. İletişimi kuvvetli, çok güçlü bir ekip gerekir ve bu ekip AB üyeliğine şartlanmış olmalı. 
Şunu unutmamak gerekir. Düşman değiliz. Hepimiz aynı amaç için çalışıyoruz. masanın karşı tarafında birçok kez bu süreci yaşamış insanlar var. Bunu unutmayın. Kimsenin Türkiye'yi köşeye sıkıştırmak gibi bir niyeti yok." Türkiye gibi büyük bir ülke olmasına rağmen, süreçte yönlendiricinin AB olduğunun unutulmaması gerektiğini vurgulayan Telicka, Güney Kıbrıs'ın tanınma konusunun da gündeme gelebileceğine dikkat çekti. Telicka, "AB içinde çoğunluk görüşüne göre bu müzakerelerin başlaması için ek şart olarak getirilemez , mevzuatın taranması süreci sonuna doğru bu, Türkiye'nin ele alması gereken bir konu olacaktır" şeklinde konuştu. 

Derviş Süreç zorlu olacak 

CHP İstanbul Milletvekili Kemal Derviş, AB çabasındaki en önemli aşamanın 17 Aralık sonrasında olacağını belirterek, "Önümüzdeki süreç zorlu olacak. Sabırlı olmamız, mücadele etmemiz gerekecek. Ama hiçbir zaman hedefin tam üyelik olduğunu unutmamalıyız" dedi. Türkiye'yi başka konuma koyan herhangi bir şeyin kabul edilemeyeceğini belirten Derviş, İlerleme Raporu'ndaki emeğin serbest dolaşımına ilişkin kısıtlamaların, sürekli olamayacağını ve 'tam üyelik' olan hedefin yeterli ölçüde belirtilmediğini söyledi. 


</TEXT>
</DOC>
