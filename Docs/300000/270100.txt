<DOC>
<DOCNO> 270100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy23.html </URL>
<DATE> 2004/09/08/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Ankara, şartlı müzakereye sıcak bakmıyor, 4 ihtimal var 
</HEADLINE>
<TEXT>

     Türkiye'nin AB ile tam üyelik müzakerelerine başlayıp başlamayacağına ilişkin kararın verilmesine az bir süre kala, Ankara, müzakerelerin başlamasının bir şarta bağlanmasına ya da Türkiye'nin durumunun yeni bir tarihte incelenmesine yönelik bir karar alınmasına sıcak bakmıyor. 
     AB ilerleme raporunun yayımlanmasından önceki bu dönemi ''Maratonun son yüz metresi'' olarak niteleyen diplomatik kaynaklar, Ekim ayı başlarında Türkiye için ilerleme raporu, strateji belgesi ve Türkiye'nin AB'ye etki raporu olmak üzere 3 ayrı belge yayımlanacağını hatırlattılar. 
     Diplomatik kaynaklar, Türkiye'nin artık siyasi kriterleri fazlasıyla yerine getirdiğini belirterek, Türkiye için Ekim ayı başında yayımlanacak ilerleme raporunda ne gibi kararlar alınabileceğine ilişkin ihtimalleri sıraladılar. Toplam 4 ihtimalden söz eden kaynaklar, birinci ihtimal çerçevesinde ''Türkiye'nin siyasi kriterleri yerine getiremediği ve artık bu işin devamına gerek olmadığı'' ifadelerinin yer alabileceğini, ikinci ihtimal çerçevesinde ise ''Tüm kriterlerin yerine getirildiği ve müzekerelere başlanabileceği'' kararının çıkabileceğini kaydettiler. 
     Bu ilk iki ihtimalin gerçekleşmesini pek mümkün görmeyen diplomatik kaynaklara göre, diğer iki ihtimal ise şunlar 
     ''-Türkiye'nin kriterleri yerine getirmede mesafe katettiği, ancak bazı eksiklikler bulunduğu, bu eksikliklere rağmen müzakerelere başlanabileceği, bununla birlikte eksikliklerin mükazereler sırasında tamamlanabileceği. 
     -Türkiye'nin kriterleri yerine getirmede mesafe katettiği, ancak bazı eksiklikler bulunduğu, bu eksikliklerin tamamlamasından sonra komisyonun yeni bir görüş bildirmesi ve nihai kararın bu görüşten sonra verilmesi.'' Ankara, bu 4 ihtimalden ilk ikisini pek mümkün görmezken, aralarında büyük bir fark görmedikleri birinci ve dördüncü ihtimalleri Türkiye'nin kaldıramayacağını düşünüyor. Diplomatik kaynaklar, bu ihtimaller içinden üçüncüsünün daha önce Hırvatistan'a uygulandığını belirttiler. 
     Bu arada, Ankara, müzakerelerin başlamasının bir şarta bağlanmasına ya da Türkiye'nin durumunun yeni bir tarihte incelenmesine yönelik bir karar alınmasına sıcak bakmıyor. 
     Diplomatik kaynaklar, hiçbir ülkenin siyasi kriterleri yüzde 100 yerine getirmediğine dikkat çekiyor. 
     
     ETKİ RAPORU İLK KEZ TÜRKİYE İÇİN 
     Öte yandan, ekim başında Türkiye için yayımlanacak üç belgeden biri olan etki raporu AB tarihinde ilk olarak Türkiye için düzenlenecek. 
     Diplomatik kaynaklar, kendilerine böyle bir raporun düzenleneceğine ilişkin ilk haberler geldiğinde endişeye kapıldıklarını ve menfi nitelikte bir belge çıkabileceğini düşündüklerini, ancak yaptıkları temaslar sonucunda aslında bu raporun olumlu bir nitelikte olmasının planlandığının görüldüğünü kaydettiler. 
     Bu nedenle böyle bir raporun yayınlanmasına olumsuz tepki göstermediklerini ifade eden kaynaklar, objektif hazırlandığı takdirde raporun Türkiye'ye ilişkin alınacak karar üzerinde olumlu etkisi olabileceğini belirttiler. 
     Aynı kaynaklar, böyle bir raporun düzenlenmesine Türkiye'nin diğer adaylardan çok daha farklı ve daha büyük bir ülke olması nedeniyle ihtiyaç görüldüğünü ifade ettiler. 
     
     VERHEUGEN'İN MESAJLARI 
     AB Komisyonu'nun genişlemeden sorumlu üyesi Günter Verheugen'in Ankara'daki temasları sırasında ilettiği mesajlar ise aynı kaynaklarca şu şekilde özetleniyor 
     ''-Gerçeklerin ortaya çıkma zamanı gelmiştir, -Belirsizliğe artık yer yok, -İlerleme raporu için elimizde yeterli veri var, -Türkiye kritik eşiği geçti, -Türkiye'ye yeni bir şart listesi vermeyeceğim.'' 
     
     RUMLARLA GÜMRÜK BİRLİĞİ VE AB'DEKİ TÜZÜKLER 
     Bu arada, diplomatik kaynaklar, AB'ye yeni üye olan 9 ülke için uyarlanan gümrük birliği anlaşmasının Kıbrıs Rum kesimini de kapsayacak şekilde genişletilmesinin Türk hükümetinin elindeki bir karar olduğunu, gümrük birliği anlaşmasına Rumların da dahil edilmesi durumunda bunun tanıma anlamına gelmeyeceğini ifade ettiler. 
     KKTC üzerindeki tecridin kaldırılmasına yönelik AB'de bekleyen mali ve doğrudan ticaret tüzüklerinin 13-14 Eylül'deki Genel İşler Konseyi'nde ele alınacağını hatırlatan kaynaklar, kendilerine gelen sinyallerin bu iki tüzüğün geçmesinin zaman alacağı yolunda olduğunu kaydettiler. Aynı kaynaklar, AB'nin bu iki tüzüğü bir arada geçirmek istediğini de belirttiler. 
     
</TEXT>
</DOC>
