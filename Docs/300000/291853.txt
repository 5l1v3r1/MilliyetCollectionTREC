<DOC>
<DOCNO> 291853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonyas04.html </URL>
<DATE> 2004/11/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Türkiye'de çocuklar yeterli oyuncaktan yoksun... 
</HEADLINE>
<TEXT>

     Oyuncakçılar Derneği'nin OYDER Başkanı Siruz Leki, Türkiye'de çocuk başına yıllık oyuncak harcamasının 5-6 dolar seviyesinde hesaplandığını, bu rakamın AB ülkelerinde 250-500 dolar arasında olduğunu söyledi. 
     Leki, AA muhabirine yaptığı açıklamada, 1994'te kurulan, merkezi İstanbul'da olan OYDER'in üretici, ihracatçı, ithalatçı, toptancı ve perakendecilerden oluşan oyuncak sektörünün tüm aktörlerini çatısında toplamayı amaçladığını söyledi. 
     Türkiye'de oyuncak sektörünün gelişen ve gelecek vaat eden bir sektör olduğunu, ancak yapısında birçok sorunu da barındırdığını anlatan Leki, şunları söyledi 
     ''Oysa büyümek kaçınılmaz. Türkiye, 30 milyonluk çocuk nüfusuyla oyuncak sektörünün gelişmesi için büyük fırsatlar sunuyor. Ülkemizde çocuk başına yıllık oyuncak harcamasının 5-6 dolar seviyesinde olduğu hesaplanıyor. Tüketimin bu kadar düşük olmasının nedeni, ülkemizde anne babaların oyuncaklara önem vermemeleri, oyuncakları birer eğitim aracı olarak görmemeleridir. Bu miktar, Avrupa Birliği ülkelerinde yılda 250-500 dolar arasındadır.'' 
     
     SEKTÖRÜN SORUNLARI 
     Leki, Türk ekonomisindeki olumlu gelişmelerin oyuncak sektörünü bir büyüme trendi içine soktuğunu, sektörün 1990'lı yıllarda izlediği durağan seyri geride bırakarak 2002-2003 yılları arasında yüzde 5.8, 2003-2004 yılları arasında ise yüzde 6.1 oranında büyüdüğünü söyledi. 
     İmalatçıların, Uzakdoğu'dan yapılan ithalattaki artışla önemli kayıplara uğradığını dile getiren Leki, Sağlık Bakanlığı'nın yayınladığı oyuncaklar hakkında yönetmeliğin üretici ve ihracatçılara yeni sorumluluklar yüklediğini, ancak üreticilerin, ürünlerinin standartlarını belirlemekte ve standartlarını onaylayacak yetkili mercilere ulaşmakta zorlandıklarını kaydetti. 
     Leki, ithalatçıların ise gümrük mevzuatının aksaklıkları nedeniyle, ithalatlarının devamlılığını sağlamakta güçlük çektiğini anlatarak, şöyle konuştu 
     ''Ekonomik krizden küçülerek çıkan toptancı ve perakendeciler, hiçbir reklam ve tanıtım desteği almadan, hayatta kalma ve sektörü büyütme çabası veriyor. Türk üreticilerin hem bu pazardan pay alabilmelerini hem de tüketimi teşvik edecek piyasa koşulları oluşturulmalı. Hedefimiz, Türkiye'de çocuk başına oyuncağa harcanan parayı, Avrupa ülkeleri seviyesine ulaştırmak. Sektörde büyük sermaye gruplarının bulunmaması da ihraç değeri olan malların üretilmemesine neden oluyor. Bu da AB gibi büyük bir pazarın yanı başında olan Türkiye'nin büyük bir kaybıdır.'' 
     
</TEXT>
</DOC>
