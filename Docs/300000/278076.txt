<DOC>
<DOCNO> 278076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy02.html </URL>
<DATE> 2004/10/07/ </DATE>
<TIME> 00.35 </TIME>
<AUTHOR>  </AUTHOR>
<HEADLINE>
Erdoğan Beklenen oldu, AB yolunda gelişmeler çok olumlu, 
</HEADLINE>
<TEXT>

     Başbakan Recep Tayyip Erdoğan, AB Konseyi'nin İlerleme Raporu ile esasta beklenenin ortaya çıktığını belirterek, ''Gelişmeleri çok olumlu karşılıyorum. 17 Aralık'a kadarki süreç yine en verimli şekilde değerlendirilecek ve ahde vefanın gereği neyse o da yerine gelecektir diye düşünüyorum'' dedi. 
     Erdoğan, CNN Türk'te yayınlanan ''Eğrisi Doğrusu'' programında Taha Akyol'un İlerleme Raporu'na ilişkin sorularını yanıtladı. 
     Başbakan Erdoğan, 17 Aralık'ta müzakere sürecinin başlamasıyla ilgili onayın, beklentileri istikametinde çıkacağını belirterek, ''Fevkalade bir şey olmaz'' dedi. 
     Bir soru üzerine, dün akşam bazı AB üyesi ülkelerin başbakanlarıyla görüştüğünü belirten Erdoğan, ''Burada çok ciddi lobi faaliyetleri oluyor, burada bu yakın markajı sürdürmezsek, sıkı takip yapmazsak sıkıntı olabilir'' şeklinde konuştu. 
     Türkiye'nin bir şey istemediğini ifade eden Erdoğan, ''Biz yazılı akde düşülenlerin yerine getirilmesini istiyoruz. Devletler arası olayda ciddiyet olmalı'' diye konuştu. 
     Bu süreçte AB Komisyonu'nun genişlemeden sorumlu üyesi Günter Verheugen'in ciddi gayretleri olduğunu, ama olayın iki kişi arasında geçmediğini anlatan Erdoğan, 25 üye ülke bulunduğunu, bunların olumlu olumsuz baskıları olduğunu kaydetti. Erdoğan, ''Bana göre başarılı bir süreç geçti. Esasta beklenen ortaya çıkmıştır. Ben şu andaki gelişmeleri çok olumlu karşılıyorum. 17 Aralık'a kadar bu süreci yine en verimli şekilde değerlendirilecek ve ahde vefanın gereği neyse o da yerine gelecektir diye düşünüyorum'' dedi. 
     Erdoğan, serbest dolaşım konusunda Türkiye'ye çifte standart uygulanacağı görüşüne katılmadığını belirterek, ''Böyle bir şeyin olması mümkün değil, bu AB'nin kuruluşuyla ters düşer. Süreç noktasında bazı müzakereler yapılabilir. Ben inanıyorum ki Türkiye şu müzakere sürecine girsin, çünkü 2005'in sonunda zaten fonlar kapanıyor. Buralardan ciddi paralar gelmez'' görüşünü dile getirdi. 
     
     ''TÜRKİYE FARKLI BİR SİNERJİYE SAHİP'' 
     Türkiye'deki yatırımlar hakkında bilgi veren Erdoğan, Türkiye'nin AB üyesi ülkelerden farklı bir sinerjiye, heyecana sahip olduğunu kaydetti. 
     Erdoğan, ''AB'nin kaymağını geçmişte yiyen ülkeler yedi, bizim bundan sonra zaten bu tür rakamlar üzerine durmak gibi bir niyetimiz yok. Türkiye ile ilgili açıklanan rakamların bana göre ciddiyeti yok. Asıl endişe edilen olay, Türkiye'nin tarımdaki gücü'' diye konuştu. 
     ''Raporda, Türkiye'ye kapı açılırken, 'Siz teyakkuz altında bir süreçten geçeceksiniz' mesajı veriliyor Bu ayrımcılık değil midir '' sorusunu Erdoğan, ''Bu ayrımcılıktır. Bunu sadece ben kabul etmiyorum. AB üyesi ülkelerden meslektaşlarım da aynı şeyi söylüyor. Biz kendimize güveniyorsak, Türkiye olarak bunlardan çekinmemeliyiz'' diye yanıtladı. 
     Erdoğan, ''AB üyesi ülkelere görüşmek suretiyle derdimizi anlatmak durumundayız. Ama sürekli kapı çalan bir ülke durumunda olmak onları da üzebilir, bizi de üzebilir'' dedi. 
     Fransa Cumhurbaşkanı Jacques Chirac'ın Türkiye'nin üyeliği konusunda referandum yapılacağı şeklindeki açıklamasına değinen Erdoğan, ''Türkiye üzerinden siyaset yapmak gibi bir tablo ortaya çıkıyor. Bu, Fransa için çok ciddi bir olaydır, bizi de üzer'' diye konuştu. 
     Erdoğan, bir soru üzerine, Chirac ile münasebetlerinin iyi olduğunu, Chirac'ın siyasette bir duayen olduğunu ifade etti. 
     Başbakan Erdoğan, raporda bir-iki nokta dışında, ciddi ve hayati sayılabilecek olumsuz bir şey olmadığını söyledi. 
     Almanya'daki Türk vatandaşlarının ibadethanelerini açmak suretiyle dini ibadetlerini yerine getirdiğini anlatan Erdoğan, ''Alman yönetimi onlara müsaade edip bu hoşgörüyü, anlayışı gösteriyor da, ben kendi ülkemde neden göstermeyeyim'' dedi. 
     
     ''BEN BUNLARDAN DAHA ALEVİYİM'' 
     Aleviliğin bir din olarak görülmemesi gerektiğini ifade eden Erdoğan, bazı din adamlarının Alevilik'in İslam'ın özü olduğunu söylediğini, kendisinin bunu kabul etmediğini kaydetti. 
     Erdoğan, ''Alevilik gerçekten Hazreti Ali'yi sevmek ve onun gittiği yoldan gitmekse, ben bunu geçmişte böyle öğrendim, ben o zaman Hazreti Ali gibi yaşamaya gayret eden birisiyim. Ben bunlardan daha Aleviyim. Ben olayı böyle düşünüyorum'' dedi. 
     Bu dönemde yapılan çalışmalar içinde Din Kültürü ve Ahlak Dersleri noktasında özellikle gerek Alevilik konusu, gerek Hacı Bektaşi Veli konusunun ve özellikle Hacı Bektaşi Veli'nin tasavvuf dünyasındaki yerinin çok çok açık ortaya konacağını ifade eden Başbakan Erdoğan, ''Onu gerçek yönüyle tanıtmak, gelecek nesillere oradaki hazineyi tattırabilmek Milli Eğitimin en önemli görevlerinden biri. Bu vesiyeyle Aleviliği de daha iyi anlamak, realist olarak görebilmek, kavrayabilmak mümkün olacaktır'' şeklinde konuştu. 
     Raporda yer alan ''Türk Silahlı Kuvvetleri'nin siyaset üzerindeki etkisi'' ile ilgili bir soru üzerine Erdoğan, AB konusunda, destek verenler içinde ordunun da bulunduğunu, 2 yıllık dönemde gayet uyumlu bir çalışma içerisinde olduklarını, bir sürtüşme yaşamadıklarını söyledi. Erdoğan, ''Türkiye Cumhuriyeti'nin kurumları arasında bir şeyler arama gayreti içine girmeyi anlamsız buluyorum'' dedi. 
     
</TEXT>
</DOC>
