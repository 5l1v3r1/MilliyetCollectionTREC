<DOC>
<DOCNO> 264088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/soneko12.html </URL>
<DATE> 2004/08/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yoksulluk sınırı, 5 asgari ücrete bedel... 
</HEADLINE>
<TEXT>

     Asgari ücretin, yoksulluk sınırının yüzde 21.8'ine, en düşük Bağ-Kur emekli aylığının ise yüzde 19.6'sına denk geldiği bildirildi. 
     Türk-İş'in yaptığı araştırmada, asgari ücret, en düşük memur maaşı, SSK, Bağ-Kur ve Emekli Sandığı'nın taban emekli aylıklarının, ''yoksulluk sınırı''nı hangi oranda karşıladığı hesaplandı. 
     Araştırmaya göre, 4 kişilik bir ailenin gıda, kira, ulaşım, yakacak, elektrik, su, haberleşme, giyim, eğitim, kültür, sağlık, gibi temel ihtiyaçları için yapması gereken ve ''yoksulluk sınırı'' olarak da nitelendirilen tutar, geçen ay 1 milyar 456 milyon 965 bin liraya yükseldi. 
     Buna göre, 318 milyon 233 bin 475 lira olan asgari ücret, yoksulluk sınırının yüzde 21.8'ine, en düşük memur maaşı olan 481 milyon 400 bin lira ise yüzde 33'üne denk geliyor. 
     En düşük SSK emekli aylığı olan 400 milyon 797 bin lira, yoksulluk sınırının yüzde 27.5'ini, bu yıl bağlanan en düşük Bağ-Kur emekli aylığı olan 285 milyon 564 bin lira yüzde 19.6'sını, en düşük Emekli Sandığı aylığı olan 512 milyon 930 bin lira ise yüzde 35.2'sini karşılıyor. 
     
     İŞÇİ VE MEMURLAR 

     AA muhabirine araştırmayı değerlendiren Türk-İş Genel Başkanı Salih Kılıç, yoksulluk ve açlık sınırının altında kalan rakamlarla insan onuruna yaraşır bir hayat sürmenin mümkün olmadığını belirterek, ''Asgari ücret kadar bir tutar, neredeyse ilkokul çocuklarına veriliyor'' dedi. 
     Türkiye'de düşük ücret politikası sürdürüldüğünü kaydeden Kılıç, ''Bu politikanın mutlaka değişmesi gerekiyor. Aksi takdirde sosyal barış sağlanamaz'' diye konuştu. 
     KESK Genel Başkanı Sami Evren ise kamu çalışanlarının çok büyük bir kısmının yoksulluk sınırının altında maaş aldığını belirterek, Türkiye'de, kamu açıklarının önlenmesi için daima sabit ücretlilerin maaşlarına göz dikildiğini savundu. 
     
     EMEKLİLER 

     Türkiye İşçi Emeklileri Derneği Genel Başkanı Kazım Ergün de ömrünü ülkesine adayan emeklilerin son günlerinde yüzünün gülmesi gerektiğini söyledi. Geçinmek için gerekli rakamların ortada olduğunu anlatan Ergün, iktidardan, ''emeklilerin sesine kulak vermelerini'' istedi. 
     Tüm Bağ-Kur Emeklileri Derneği Başkanı Hasan Çavuşçulu ise Bağ-Kur emeklilerinin, geçinmek için başka işler de yapmaları gerektiğini ifade ederek, ''Emekli maaşıyla geçinmek maalesef mümkün değil. Belki karnınızı doyurursunuz, o da ekmekle...'' dedi. 

     
</TEXT>
</DOC>
