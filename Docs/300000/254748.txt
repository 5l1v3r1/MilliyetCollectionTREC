<DOC>
<DOCNO> 254748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun34.html </URL>
<DATE> 2004/07/12/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Irak'a yardım vaatleri unutuldu... 
</HEADLINE>
<TEXT>

     Bülent Keneş 

İspanya'nın başkenti Madrid'de 9 ay önce yapılan uluslararası konferansta Irak'ın yeniden inşasında kullanılmak üzere çok sayıda ülkenin verdiği mali yardım sözünün ancak çok az bir kısmının yerine getirildiği bildirildi. 
     Birleşmiş Milletler BM ve Dünya Bankası tarafından oluşturulan fonlar için konferansta 13 milyar dolarlık bağış sözü verilmesine rağmen, bugüne kadar yapılan toplam bağışın 1 milyar dolar olduğu belirtildi. Bu paranın 490 milyon dolarının tek başına Japonya tarafından bağışlandığı kaydedildi. 
     Uluslararası mali destek vaatlerinin tutulmaması Irak'ın yeni geçici hükümetinde hayal kırıklığı yaratırken, Los Angeles Times gazetesinde yer alan bir haberde, yeni yönetimin egemenlik devrinden sonra, işgale karşı olan AB ülkelerinden ve Irak'ın zengin Arap komşularından yardım akmasını umduğunu, ancak bu umudunun da gerçekleşmediğini yazdı. 
     Öte yandan, bugüne kadar BM fonuna 600 milyon dolar, Dünya Bankası fonuna ise 400 milyon dolarlık bağış yapıldığı kaydedildi. 
     Madrid'de Ekim 2003'te yapılan konferansta sadece Dünya Bankası ve Uluslararası Para Fonu IMF tarafından vaat edilen yardım miktarının 5,5 milyar dolar olduğu belirtiliyor. 
     Bu arada, Dünya Bankası ve IMF yetkililerinin vaat edilen yardımın bir kısmının teslimi için egemenlik devrinden sonra hazırlıklara başladıklarını açıklamakla yetindikleri kaydedildi. 
     Fransa, Almanya ve Rusya, Madrid konferansında herhangi bir vaatte bulunmazken, Fransa ve Almanya'nın AB tarafından Dünya Bankası fonuna yapılan 235 milyon dolarlık yardıma katkıda bulunduğu belirtiliyor. 
     Konferansta 1 milyar dolar vereceğini vaat eden Suudi Arabistan ise bu sözünü henüz yerine getirmedi. Konferansta Kuveyt 500 milyon dolar, Birleşik Arap Emirlikleri 215 milyon dolar, Güney Kore 200 milyon dolar, Hindistan 34 milyon dolar, Çin 24 milyon dolar yardımda bulunacağı sözü verdi. 
     Irak geçici hükümetinin ayrıca, ülkenin 125 milyar doları bulan dış borcunun silinmesi konusundaki sözlerin yerine getirilmemesinden de hayal kırıklığı yaşadığı, ülkenin zayıf ekonomisinin bu borç yükünün altından kalkamayacağı kaydediliyor. 
     ABD, Irak'ın dış borçlarının yüzde 95'inin silinmesi için büyük çaba harcıyor. Ancak Irak'ın 3 milyar dolar borcu bulunduğu Fransa ve 2,5 milyar dolar borcu bulunduğu Almanya bu miktarın ancak yarısını silebileceklerini açıklamışlardı. 
     Irak'ın 50 milyar dolar kadar borcu bulunan Suudi Arabistan, Kuveyt ve diğer Arap ülkelerinin bu borcun ne kadarını sileceklerine dair herhangi bir taahhütleri bulunmuyor. 
     Irak'ın 1991 Körfez Savaşı'ndan kaynaklanan yaklaşık 125 milyar dolarlık bir tazminat borcu bulunduğu kaydediliyor. 
     
</TEXT>
</DOC>
