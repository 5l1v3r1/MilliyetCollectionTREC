<DOC>
<DOCNO> 268291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/ekonomi/aeko.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Komisyonda Türk olmadan, ülkeyi bilmeden rapor yazdılar' 
</HEADLINE>
<TEXT>


Fransız bankacı Jean Luis Fort'un İmar Bankası raporu, Hazine sitesinde yayınlandı. Rapora tepkili olan BDDK Başkanı Tevfik Bilgin, 'Türkiye gerçeklerine uymuyor' dedi 

Kadife Şahin 

İmar Bankası'nda yaşanan yolsuzluk ve suistimalleri uluslararası deneyimleri çerçevesinde ele almaları ve bankacılık sisteminin denetimine katkıda bulunmaları amacıyla oluşturulan İmar Bankası Soruşturma Komisyonu'nun raporunun tamamı Hazine'nin web sitesinde yayımlandı. 
Raporda İmar Bankası olayında tek sorumlunun Bankacılık Düzenleme ve Denetleme Kurumu BDDK olarak gösterildiğini belirten Kurum Başkanı Tevfik Bilgin, komisyonun değerlendirmelerine tepki gösterdi. 
Fransız bankacı Jean Luis Fort ve İngiliz bankacı Peter Hayward'tan oluşan komisyonun hazırladığı 28 sayfalık raporun Türkiye gerçeklerine uymadığını söyleyen Bilgin, komisyonda Türk üyenin bulunmamasının bir hata olduğunu söyledi. 
Raporun farklı ülke bakış açılarıyla kaleme alındığını belirten Bilgin, sektöre olumlu bir katkısının olmayacağını kaydetti. 
Komisyon üyelerinin Türkiye'yi tanımadığını ve kendi ülke gerçekleri kapsamında tespit ve önerilerde bulunduğunu söyleyen Bilgin, raporda Türkiye'ye özgü yeni bir çözüm ve sonuç çıkarılmadığını belirtti. 

'Herkes dersini aldı' 
Dünyanın en büyük banka dolandırıcılığı olarak nitelenen İmar Bankası olayının sadece BDDK'nın üzerine yıkılmayacak kadar önemli bir olay olduğunu söyleyen Bilgin, BDDK'nın olaydan kendi üzerine düşen dersleri çıkardığını ve düzenlemelerini buna göre yaptığını kaydetti. 
Bilgin, İmar Bankası sürecinin dört, beş yıllık bir süreç olmadığını belirterek şöyle konuştu 
"BDDK olarak olaydan dersimizi çıkardık. Peki, bu olayın tek sorumlusu biz isek bundan derslerini çıkarmayanların ilerde sebep olacakları sorunlar nasıl çözümlenecek Bunlar üzerlerine düşen dersleri çıkarıyorlar mı Bu rapor bu haliyle doğru sonuca ulaşmış kaliteli bir rapor değildir. Yapılan önerilerin büyük kısmını biz zaten yasa tasarısına koyduk." 

'Hiçbir düzenleyici kurum tüm yolsuzlukları önlemeye yeterli değildir' Devlet Bakanı Ali Babacan'ın talimatıyla oluşturulan ve IMF'ye verilen niyet mektubunda yer alan İmar Bankası Soruşturma Komisyonu'nun raporu Hazine'nin web sitesinde yayımlandı. Raporun ana başlıkları şunlar 
Komisyon raporunda, hiçbir bankacılık düzenleyici kurumunun, tüm yolsuzlukları ve yanlış rapor verilmesini önlemeye yeterli donanıma sahip olmadığı, bu kurumların, asıl olarak bu riskleri azaltabileceği belirtiliyor.Rapordaki tespite göre, Türkiye'deki bankacılık düzenleme ve denetleme kurumunun yasal temeli, nispeten daha çağdaş ve bu kurum, bankacılık yasası çerçevesinde tam bir yetkiye sahip bulunuyor.İmar Bankası Soruşturma Komisyonu, Bankacılık Düzenleme ve Denetleme Kurumu'nun, koruyucu önlemler çerçevesinde, bankalarda yöneticisinden çok temsilcisinin olması gerektiğini belirtiyor. BDDK'nın örgütsel yapısında iki yetersizlik bulunduğuna dikkat çeken komisyon, bunlardan birinin, kurumda, her bir banka içinde tam bir sorumluluğun olmaması, diğerinin ise tam bir koordinasyonun olmaması nedeniyle iletişim eksikliği olarak gösteriyor. 

Bankaların dışarıdan kontrolü 
Bankaların dışarıdan kontrolünde BDDK'nın önemine dikkat çeken komisyon, BDDK'ın bankacılık lisansı almış bankaların, lisans alırken beyan ettikleri sorumlulukları yerine getirip getirmediklerini çok yakından takip etmesi gerektiğinin altı çiziyor.Bankaların denetiminde bağımsız denetim şirketlerinin etkin bir şekilde çalışmadığını belirten komisyon, bu şirketlerin, BDDK tarafından da daha etkin hale getirilmesi önerisinde bulunuyor.Komisyonun tespitine göre, Türk bankacılık sistemindeki sorunlardan biri de banka sahipliğinden kaynaklanıyor. Birçok banka güçlü bir ticari grubun içinde. Bu grubu finanse etme riskini beraberinde getiriyor. Birçok ülkede ticari grupların sahipliğine izin verilmiyor.Tavsiyeler arasında, yeni bankacılık yasa tasarısında da yeraldığı şekilde bankaların iç denetim organlarının, BDDK tarafından desteklenerek korunması gerektiği belirtiliyor. BDDK'nın bu organların raporlarını dikkatle takip etmesi öneriliyor.Raporda, bankalarda, dış denetim sürecinin güçlendirilmesi gerektiği belirtilirken, BDDK'nın, bağımsız dış denetim şirketlerinin, denetlenen bankadan bağımsız olduğuna emin olması gerektiği ifade ediliyor.Komisyon, bankaların kollektif yönetim sisteminin modernize edilmesi için değişiklikler yapılmasını tavsiye ederken dış hesap denetiminin modernize edilmesi ve BDDK'nın kontrol sistemlerinin işlediğinden emin olmasını sağlayan yollarda değişiklik yapılmasını öneriyor.Etkin bir bankacılık düzenleme ve denetleme kurumu için sağlam bir yasal temel, yeterli bir mali ve insan kaynağı ve etkin bir örgütsel yapının gerekli olduğunu vurgulayan komisyon BDDK'nın yetkilerinin yönetim biçiminde daha esneklik sağlayacak biçimde geliştirilmesi gerektiğini belirtti.Bankacılıkta iyi ve etkin bir kontrolün temelleri içinde iç ve dış kontrolün önemine dikkat çekildi. Rapordaki tespitlere göre, Türk bankacılık sisteminin, halen gözetim ve uzun dönemli yolsuzlukları önleme konusunda eksiklikleri bulunuyor.Bankaların hissedar ve yöneticilerinin iç denetimine dikkat çeken komisyon, iç denetimde, şirketlerin etkin çalışmasının önemine de değinerek bankaların yönetim kurulu başkan ve yönetim kurullarının bağımsız hareket edebilmelerine işaret ediyor. 

</TEXT>
</DOC>
