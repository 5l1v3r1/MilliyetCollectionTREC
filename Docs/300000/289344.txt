<DOC>
<DOCNO> 289344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur48.html </URL>
<DATE> 2004/11/16/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
Başbakan Erdoğan Lüksemburg'a gitti... 
</HEADLINE>
<TEXT>

     Başbakan Recep Tayyip Erdoğan, Lüksemburg Başbakanı Jean-Claude Juncker'in davetlisi olarak resmi bir ziyaret için bu ülkeye gitti. 
     ''ATA'' adlı özel uçak ile saat 19.30'da Lüksemburg'a hareket eden Başbakan Erdoğan ve beraberindekileri, Atatürk Havalimanı Devlet Konukevi'nden Enerji ve Tabii Kaynaklar Bakanı Hilmi Güler, İstanbul Valisi Muammer Güler, Büyükşehir Belediye Başkanı Kadir Topbaş, Emniyet Müdürü Celalettin Cerrah ve öteki yetkililer uğurladı. 
     
     BAŞBAKAN ERDOĞAN '' GECİKMEKSİZİN İFADESİNDEN, TABİİ Kİ 2005 

     YILININ İLK AYLARINDA MÜZAKERELERE BAŞLAMAYI ANLIYORUM'' Başbakan Recep Tayyip Erdoğan, 2002'deki Kopenhag Zirvesi'nde, ''Türkiye'nin Kopenhag siyasi kriterlerini yerine getirmesi halinde müzakerelere gecikmeksizin başlanması'' yönünde karar alındığını anımsatarak, ''Bu 'gecikmeksizin' ifadesinden, tabii ki 2005 yılının ilk aylarında müzakerelere başlamayı anlıyorum'' dedi. 
     Başbakan Erdoğan, Lüksemburg Başbakanı Jean-Claude Juncker'in davetlisi olarak bu ülkeye hareketinden önce Atatürk Havalimanı Devlet Konukevi'nde açıklama yaptı. 
     AB dönem başkanlığını 2005 yılından itibaren Lüksemburg'un üstleneceğini belirten Erdoğan, ziyaretinde bu döneme ilişkin neler yapılabileceğini görüşme fırsatı bulacağını söyledi. 
     Beraberinde TBMM AB Uyum Komisyonu Başkanı Yaşar Yakış, Avrupa Parlamentosu'nda Türkiye'yi temsil eden AK Parti Genel Başkan Yardımcısı Murat Mercan, Siyasi Danışmanı ve Adana Milletvekili Ömer Çelik, Dış İlişkiler Danışmanı İstanbul Milletvekili Egemen Bağış ve Dışişleri Bakanlığı bürokratlarının bulunduğunu ifade eden Erdoğan, ''Türkiye-AB ilişkilerini artık 17 Aralık sürecine iyice yaklaştığımız bir dönemde değerlendirme fırsatını bulacağız'' diye konuştu. 
     
     MÜZAKERELERİN BAŞLANGICI 

     Başbakan Erdoğan, şunları kaydetti 
     ''Hepinizin malumu olduğu üzere 17 Aralık'ta yapılacak AB Zirvesi'nde ülkemizle müzakerelerin özellikle gecikmeksizin başlatılması ki bu bizden meydana gelmiş bir ifade değil. Bildiğiniz gibi 2002 Kopenhag Zirvesi'nde bütün AB üyesi ülkeler, 'Kopenhag Siyasi Kriterleri'ni Türkiye'nin yerine getirmesi halinde gecikmeksizin müzakerelere başlar' gerçeğinden hareketle bu ifadeyi kullanıyorum. Ve bu 'gecikmeksizin' ifadesinden de tabii ki 2005 yılının ilk aylarında bu müzakerelere başlamayı anlıyorum. Ve objektif ve pozitif bir yaklaşım da bunu ifade ediyor, bunu bizlere işaret ediyor.'' Lüksemburg'un bu konudaki yaklaşımının da bu yönde olduğunu ifade eden Erdoğan, AK Parti Genel Başkanı sıfatıyla AB üyesi ülkelere yaptığı ziyaret sırasında Lüksemburg'a gittiğinde Başbakan Juncker'den çok ciddi ve anlamlı destek bulduğunu söyledi. 
     Başbakan Juncker'in o zamanki desteğinin şu ana kadar da aynı şekilde devam ettiğini vurgulayan Erdoğan, ''İnanıyorum ki bundan sonra da bu destekleri devam edecektir'' diye konuştu. 
     Erdoğan, ziyareti sırasında Lüksemburg Büyük Dükü Henri ve Meclis Başkanı Lucien Weiler ile de görüşme fırsatı bulacağını kaydetti. 
     Konuşmasının sonunda vatandaşların Ramazan bayramını da tebrik eden Erdoğan, ''Ülkemiz, milletimiz tüm insanlık için barışa vesile olmasını diliyorum'' dedi. 
     
     CHİRAC'IN AÇIKLAMASI 

     Daha sonra gazetecilerin sorularını yanıtlayan Erdoğan, bir gazetecinin, ''Fransa Cumhurbaşkanı Chirac'ın Türkiye'ye AB üyeliğinde destek veren 'Hepimiz Bizans'ın çocuklarıyız' şeklinde açıklaması oldu. Bunu değerlendirir misiniz '' sorusu üzerine, şöyle konuştu 
     ''Bu yorum herkese göre değişebilir. Ama inanıyorum ki içeriğine girdiğimizde, benim her zaman bir ifadem var. Medya aracılığıyla konuşmayı arzu etmiyorum. Fakat Sayın Chirac'ın Türkiye'nin AB ile ilgili müzakere sürecinin başlatılmasına yönelik olumlu düşündüğünü, bizzat kendisinden duyduğum, dinlediğim için biliyorum.'' Başbakan Erdoğan, basın toplantısını takip eden basın mensuplarının bayramını da kutladı. 
     
</TEXT>
</DOC>
