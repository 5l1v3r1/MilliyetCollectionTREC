<DOC>
<DOCNO> 263451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sontur12.html </URL>
<DATE> 2004/08/14/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İstanbul'da 30 Ağustos törenleri için trafiğe kapatılacak yollar... 
</HEADLINE>
<TEXT>

     İstanbul'daki bazı yollar, yarın ve 22 Ağustos tarihinde yapılacak 30 Ağustos Zafer Bayramı tören provaları ile 30 Ağustos'taki törenler nedeniyle araç trafiğine kapatılacak. 
     İstanbul Emniyet Müdürlüğü'nden yapılan yazılı açıklamaya göre, yarın ve 22 Ağustos tarihlerinde 08.00 ile 15.00 saatleri arasında Topkapı-Vatan Caddesi-Millet Caddesi-Oğuzhan Caddesi güzergahı araç trafiğine kapalı tutulacak. 
     Ayrıca, Mahmutbey-Sultançiftliği yolu 20, 22 ve 28 Ağustos tarihlerinde saat 13.00'de trafiğe kapanarak, prova bitiminden sonra açılacak. Topkule-Mahmutbey Köprüsü de 22 Ağustos'taki prova sırasında araç trafiğine kapalı olacak. 
     Mahmutbey-Sultançiftliği yolunda da, 30 Ağustos Zafer Bayramı töreni süresince araç geçişine izin verilmeyecek. 
     
     SÜRÜCÜLERE ALTERNATİF YOLLAR 
     Bu arada, söz konusu tarihlerde D-100 Karayolu'ndan Vatan Caddesi'ne gidecek sürücüler, Haliç Tüneli, Edirnekapı, Fevzipaşa Bulvarı, Aksaray veya Haliç Tüneli, Ayvansaray ışıklardan Balat yolunu takiben Unkapanı ve Sirkeci istikametlerini kullanabilecek. 
     E-80 Karayolu'nda seyreden sürücüler Milliyet Gazetesi karşısından TEM istikametini, sahil yolunu kullananlar da sahil güzargahından Yenikapı-Kumkapı-Sirkeci istikametini tercih edebilecekler. 
     Vatan Caddesi'ni kullanarak Fatih'teki hastanelere gelecek olan ambulans ve diğer sürücüler, sahil yolunu tercih ederek Samatya'dan Cerrahpaşa-Çapa-Haseki veya Vakıf Gureba hastanelerine intikal edebilecekler. Fatih istikametinden aynı gerekçelerle hastanelere gidecek olanlar da, Atatürk Bulvarı-Aksaray ve Millet Caddesi güzergahını kullanabilecekler. 
     
</TEXT>
</DOC>
