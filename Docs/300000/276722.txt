<DOC>
<DOCNO> 276722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/yazar/dundar.html </URL>
<DATE> 2004/10/02/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Korkunun hükmettiği seçim 
</HEADLINE>
<TEXT>


New York 

Times Meydanı, dünyanın en görkemli kavşağı... 
Amerikan rüyasının boy aynası... 
Devasa Broadway tabelalarıyla, tanıdık markalara ait ışıklı reklam panolarının rengarenk göz kırptığı bu efsanevi caddenin orta yerinde durdum dün... 
Çevredeki ışık selinden kamaşan gözlerimi ovuşturunca, tam karşıda keçi sakallı Sam Amca'nın "Seni İstiyorum" diyen parmağını gördüm. 
Bu, bir askere alma çağrısıydı. 
Ve meydanın tam orta yerine kurulmuş askere alma bürosunun camına yapışmıştı. 
Bu küçük yapının üstündeki dev ekranda gün boyu, Amerikan hava kuvvetlerinin tanıtım filmleri yayımlanıyor. 
Binanın hemen arkasında New York Polis İstasyonu var. 
Onun arkasında ise emniyetin hazırladığı "Hedef Amerika" sergisi... 
Uyuşturucu ve terör trafiğinin Amerika'yı nasıl kıskaca aldığını anlatan sergide Bin Ladin fotoğrafları ve İkiz Kuleler enkazından parçalar sergileniyor. 
Didik didik arandıktan sonra girdiğim sergi salonunda Amerika'nın tedirginliğini hissediyorum 
Defterime notlar alırken bir kadın polis yanımda bitip kuşkucu bir tonla "Yardımcı olabilir miyim " diye soruyor. 
Fotoğraf makinemi çıkardığımda ise sergiyi gezen orta yaşlı bir Amerikalı dikleniyor 
"Fotoğraf çekme izniniz var mı " 
Bu tedirginliği bir yerden hatırlıyorum 
11 Eylül sonrası Amerika, 12 Eylül sonrası Türkiye'yi andırıyor. 



İkinci mekan 
İkiz Kuleler'in enkazı... 
Halen bir açık hava sergisini andıran bu inşaat alanı, tel örgüyle çepeçevre kaplanmış. 
Etraftaki devasa gökdelenlerin arasında, iki eksik diş gibi hemen fark edilen boşluğun tam ortasında enkazdan çıkarılmış paslı bir haç yükseliyor. "Kent efsanesi"ne bakılırsa çöküntü sırasında mucize eseri oluşmuş bu haç, enkaz alanını hac yerine dönüştürüyor. 
Tel örgüye asılı tabelalarda 11 Eylül kurbanlarının listesi var. 
Çevrede turist konvoyları, TV kameraları, fotoğraf çektiren, dua eden, asla unutmamaya yemin eden Amerikalılar... 
Tabelaların altında ak sakallı bir dilenci flütüyle ulusal marşı çalıyor. Adı Philip'miş. 11 Eylül'den beri her gün burada 10 saat "Tanrı Amerika'yı korusun" diye marş çaldığını söylüyor. 



Gece Times Meydanı'nın ışıklı panolarında Bush ve Kerry'nin dış politika konulu ilk ekran düellosu canlı yayımlanıyor. 
Dev ekranın altındaki ışıklı yazı bantlarında Irak'taki son saldırıda 50'ye yakın insanın öldüğü duyuruluyor. 
Yoldan geçen Amerikalılarla birlikte durup bakıyorum biraz... 
Sonra bir bara oturup onlarla birlikte izliyorum tartışmayı yorumları dinliyorum. 
Acı ama gerçek 
11 Eylül Amerika'ya, dünyada kendisi dışında da kıtalar olduğunu öğretmiş. Haritada Irak'ın yerini gösterebilecek kadar coğrafya biliyorlar. Dünya olayları konuşulurken dinliyorlar. Rusya'yla, Çin'le, İran'la ilgileniyorlar. Ama hep aynı gözlükle 
"Hangisi bize saldırabilir " 
"Amerikan rüyası"nı "Amerikan kabusu"na çeviren bu korku, hem adayların konuşma içeriğini, hem izleyicilerin tepkisini belirliyor. 
Şehrin dört bir yanına, otobüslerin trenlerin camlarına, evlerin balkonlarına asılan dev bayraklarla örtülmeye çalışılan bu müthiş korku, seçim sonucunu da belirleyecek gibi görünüyor. 
New York'un yüzünde asabi bir soğuk savaş ayazı var. 
Aklı selimle ısıtılmazsa, dünyanın başına çok daha büyük belalar açabilecek bir ayaz... 



</TEXT>
</DOC>
