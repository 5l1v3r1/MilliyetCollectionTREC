<DOC>
<DOCNO> 250076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonyas14.html </URL>
<DATE> 2004/06/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Alman gazeteciler Kapadokya'ya hayran kaldı... 
</HEADLINE>
<TEXT>

     Almanya'nın önde gelen turizm şirketi Öger Tours tarafından Kapadokya'ya davet edilen Alman gazeteciler, bölgeye hayran kaldı. 
     Gazeteciler, ''Anadolu'yu tanımayan ne Türkleri ne de Türkiye'yi tanır'' dediler. 
     Kapadokya bölgesini Alman kamuoyuna tanıtmak amacıyla Öger Tours tarafından Ürgüp'te misafir edilen yaklaşık 30 Alman gazeteci, bölgeye hayran kaldıklarını belirterek, ''Türkiye sadece Antalya'dan ibaret değilmiş'' diye konuştular. 
     Kapadokya bölgesini ''Türkiye'nin Toscana'sı'' olarak nitelendiren Alman gazeteciler, dünya kültür varlıklarını barındıran bölgeyi gelecekte çok sayıda turistin ziyaret edeceğinden emin olduklarını söylediler. 
     Göreme'deki kiliseleri de ziyaret eden gazeteciler, tarihi eserlerin bugüne kadar muhafaza edilmesini de Türklerin başka din ve kültürlere gösterdikleri hoşgörünün ifadesi olarak değerlendirdiler. 
     Alman gazeteciler, Kapadokya bölgesinin, Hıristiyanlığın en önemli merkezlerden biri olduğunu kaydederek, ''Kapadokya önemli kültürel geçmişe sahip. Türkiye'nin sahillerine gelen turistler deniz, güneş ve kumsallardan istifade ediyor. Oysa Türkiye sadece Akdeniz sahillerinden oluşmuyor'' dediler. 
     Kapadokya'nın mutlaka görülmesi gerektiğine işaret eden gazeteciler, ''Piramitler nasıl sadece Mısır'da varsa Peri Bacaları'da Kapadokya'dan başka yerde yok. Kapadokya'yı gezmemek büyük bir eksiklik'' diye konuştular. 
     
</TEXT>
</DOC>
