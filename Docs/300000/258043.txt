<DOC>
<DOCNO> 258043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonsiy11.html </URL>
<DATE> 2004/07/25/ </DATE>
<TIME> 21.18 </TIME>
<AUTHOR>  </AUTHOR>
<HEADLINE>
DSP 6. olağan kurultayında oy kullanılmaya başlandı. 
</HEADLINE>
<TEXT>

     DSP 6. Olağan Büyük Kurultayı'nda delegeler oy kullanma işlemine başladı. 
     Mustafa Özbek Kongre Salonu'ndaki kurultayda 936 delege, genel başkan adaylarından Zeki Sezer, Şükrü Sina Gürel, Atilla Mutman, Aydın Tümen ve Veysel Özel'den birini genel başkan seçmek için 22 sandıkta oy kullanıyor. 
     Seçimlerde delegeler, 60 kişilik Parti Meclisi PM ve 7 kişilik Merkez Disiplin Kurulu MDK üyelerini de belirleyecek. 
     DSP genel başkan adaylarının seçilebilmesi için, parti tüzüğü gereği, ilk iki turda delege tam sayısının salt çoğunluğu olan 469 oy alması gerekiyor. 
     Seçimlerde, genel başkan adaylarından Zeki Sezer ve Şükrü Sina Gürel'in, PM ve MDK listeleri yarışacak. Diğer adaylar, Divan Başkanlığı'na PM ve MDK adaylarını bildirmedi. 
     Kurultaya katılmayan DSP'li eski bakanlardan Zekeriya Temizel ve Hikmet Uluğbay da bazı delegeler tarafından PM'ye aday gösterildi. 
     Bu arada, Divan Başkanı Masum Türker, genel başkan adaylarından Teoman İnaner'in isminin basılı olduğu adaylık pusulasını getiren aracın yanlışlıkla kurultay salonu yerine başka bir adrese gittiğini belirterek, İnaner'in bu nedenle adaylıktan feragat ettiğini açıkladı. 
     
</TEXT>
</DOC>
