<DOC>
<DOCNO> 279273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/guncel/axgun02.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıkıma 'ordu' geldi 
</HEADLINE>
<TEXT>


Alibeyköy'de su taşkınlarına yol açan 19 binanın yıkımında, 1500'ü polis 2000'den fazla kişi görev aldı. Yıkım sırasında ambulans ve itfaiye de bölgeye geldi. Polis, evlerinden çıkmamakta direnen 3 kişiyi gözaltına aldı 

ŞENOL DEMİRCİ İstanbul 

Su baskınlarının yaşandığı Alibeyköy'de, 19 gecekondunun ertelenen yıkımı dün başladı. 1500'ü polis 2000'den fazla kişinin görev aldığı yıkım sırasında bazı gecekondu sahipleri tepki gösterdi. Binalardan çıkmayarak yıkıma direnen 3 kişi gözaltına alındı, fenalaşan 2 kişi de hastaneye kaldırıldı. 
İstanbul Büyükşehir Belediyesi'nin, su taşkınlarına neden oldukları gerekçesiyle yıkımını kararlaştırdığı Çırçır ve Karadolap Mahallesi'nde dün 08.30 sıralarında, 1000'i Çevik Kuvvet Şube Müdürlüğü'ne bağlı polisler ve 400 zabıta tarafından geniş çaplı güvenlik önlemleri alındı. 110 işçi, 6 iş makinesi, çok sayıda kamyonet, ambulans ve itfaiye ekibi de bölgeye geldi. Güvenlik önlemlerinin alınmasının ardından, geçen hafta yağış nedeniyle ertelenen 52 dairenin bulunduğu 19 binanın yıkımına başlandı. 
Yıkım sırasında, görevlilere direnmeye çalışan gecekondu sahipleri, ilçe ve büyükşehir belediye başkanlarını alkışlarla protesto ederken gazetecilere de taş attı. Yıkım çalışmaları sürerken, evlerini boşaltmayanlar için belediye kamyonu tahsis edildi. 
Yıkım sırasında evlerinden çıkmamakta direnen 3 kişi, polis tarafından gözaltına alındı. Fenalık geçiren 2 kişi de yıkım bölgesinde bekletilen ambulansla Eyüp SSK Hastanesi'ne götürüldü. 

'Hakkımızı vermediler' 
Gecekondu sahipleri, belediyenin haklarını vermediğini ve çok düşük bedeller önerdiğini öne sürdüler. 3 katlı binaları için belediyenin kendilerine 98 milyar lira verdiğini belirten Vahide Güneş 54 , bu parayla 3 daire almalarının mümkün olmadığını söyledi. Nurtepe'de kendilerine önerilen daireye de 45 milyar lira değer biçildiğini ve sadece bir tane verildiğini belirten Güneş, "Kiralık ev arıyoruz bulamıyoruz. 350 - 400 milyon lira kira verecek gücümüz de yok. Belediye hakkımız olan birer daireyi versin, biz de güle oynaya çıkalım" dedi. 
Büyükşehir Belediyesi Mesken ve Gecekondu İşleri Müdürü Mehmet Sert, betonarme yapılara metrekaresi 283 milyon lira, yığma yapılara da 173 milyon lira enkaz bedeli ödediklerini belirterek, buradaki konut sahiplerine Güzeltepe'de 38.5 milyar liraya 108 metrekare daire verdiklerini söyledi. Sert, şimdiye kadar bir kişinin başvuruda bulunduğunu bildirdi. 
7 bina için yürütmeyi durdurma istemiyle açılan dava için, bir h kim başkanlığındaki heyet de tespit yaptı. 
Avukat Fatma Atanur Feyzioğlu, yıkılacak binaların tapu tahsisli ve ruhsatlı olduğunu belirterek, "Bunlar gecekondu değil. Belediyenin elinde yıkıma ilişkin mahkeme kararı yok. Hukuka aykırı bir idari karar var. Açılan dava sonuçlanmadan yıkıma başlandı. Derhal durdurulmalı" diye konuştu. 


</TEXT>
</DOC>
