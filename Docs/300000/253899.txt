<DOC>
<DOCNO> 253899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo25.html </URL>
<DATE> 2004/07/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fenerbahçe... Van Hooijdonk 17 Temmuz'da kampta olacak... 
</HEADLINE>
<TEXT>

     Fenerbahçe, yeni sezon hazırlıklarını sabah yaptığı antrenmanla sürdürdü. 
     Samandıra Tesisleri'nde gerçekleştirilen ve yaklaşık 1,5 saat süren antrenmanda teknik direktör Christoph Daum, futbolculara kanat organizasyonları çalıştırdı. 
     Taktik çalışmada oyunu savunmada kurduran Alman çalıştırıcı futbolculardan orta alanda topu kanatlara yaymalarını istedi. 
     Sakatlığı bulunan Serhat antrenmana katılmazken, bu futbolcunun tesislerde tedavi olduğu bildirildi. Tedavisi süren Kemal ise takımdan ayrı çalıştı. 
     
     YENİ KALECİ ANTRENÖRÜ 
     Fenerbahçe'de, yeni kaleci antrenörü Murat Öztürk görevine bugünden itibaren başladı. 
     Öztürk'ün Eike Immel ile birlikte bu görevi sürdüreceği açıklandı. 35 yaşındaki Öztürk, sporculuk yaşamında Gençlerbirliği, Ayvalıkspor ve Eskişehirspor formalarını giydi. 
     Öztürk, yaptığı açıklamada, Fenerbahçe'de göreve başladığı için mutlu ve gururlu olduğunu belirterek, '' Büyük Fenerbahçe'ye katkıda bulunmak için gayret sarfedeceğim. Eike Immel tam bir profesyonel, onunla birlikte çalışmaktan mutluluk duyuyorum'' dedi. 
     
     VAN HOOİJDONK ALMANYA'DA KAMPA KATILACAK 
     Hollanda Milli Takımı ile birlikte Avrupa Şampiyonası'na katıldığı için izinli olan Pierre van Hooijdonk'un Almanya kampında takıma katılacağı açıklandı. 
     Hollandalı futbolcunun 17 Temmuz'dan itibaren sarı-lacivertli takım kadrosuna dahil olarak yeni sezon hazırlıklarına başlayacağı bildirildi. 
     
     SAĞLIK KONTROLLERİ YARIN YAPILACAK 
     Fenerbahçe'de, 12 Temmuz Pazartesi günü başlayacak Almanya kampı öncesi futbolculara yarın sağlık kontrolleri yapılacak. 
     Yeni transferlerin dışındaki tüm oyuncular, sabah erken saatlerde başlayacak kontrollerde Özel Acıbadem Hastanesi'nde muayene olacak. 
     
</TEXT>
</DOC>
