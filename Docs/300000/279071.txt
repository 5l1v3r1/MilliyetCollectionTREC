<DOC>
<DOCNO> 279071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun37.html </URL>
<DATE> 2004/10/11/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
İngilizlerin yüzde 15'i ateist 
</HEADLINE>
<TEXT>

     İngiltere'de hükümetin elindeki istatistikler, halkın yüzde 15'inin kendisini ''hiç bir dinin mensubu değilim'' şeklinde tanımladığını ortaya koydu. 
     İstatistiğe esas alınan 41 milyon kişiden yüzde 72'sinin ''Hıristiyan'' olduğunu belirttiği İngiltere'de, Müslümanların 1,6 milyon kişiyle ikinci büyük dini topluluk olduğu ifade edildi. 
     Milli İstatistik Ofisi tarafından yapılan ''Dini İnançlar İstatistiği'' adlı çalışmanın sonuçlarının 2001 yılında yapılan nüfus sayımına dayandırıldığına dikkat çeken yetkililer, bu sayımın halkın dini inançlarıyla ilgili sorular içeren ilk sayım olduğunu hatırlattılar. 
     Müslümanların yüzde 34'ünün 2001 yılı verilerine göre 16 yaşın altında olduğunu ve bu dinin mensuplarının en genç dini grubu oluşturduklarını ortaya koyan istatistikler, çalışma çağındaki Müslümanların üçte birinin herhangi bir meslek veya kalifikasyona sahip olmadıklarını gösterdi. 
     Müslüman erkeklerin yüzde 14'ünün işsiz olduğunu ve işsizliğin en yoğun yaşandığı dinin de İslam olduğunu kaydeden yetkililer, Yahudi nüfusun en çok Londra'da yoğunlaştığını, Yahudilerin yüzde 52'sinin Londra'da yaşadığını belirttiler. 
     Hinduların yüzde 37'sinin İngiltere dışında doğduklarına, Yahudilerin üçte birinin kendi işyerlerine sahip olduklarına, bu rakamın Müslümanlar arasında ise beşte bire düştüğüne işaret eden istatistik sonuçları, Kuzey İrlanda'daki en geniş dini topluluğu ise Protestanların oluşturduğunu gösterdi. 
     
</TEXT>
</DOC>
