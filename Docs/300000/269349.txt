<DOC>
<DOCNO> 269349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/spor/spo19.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



'Egaleo çok iyi değil' 

GENÇLERBİRLİĞİ Teknik Direktörü Erdoğan Arıca, bir hazırlık maçında izlediği UEFA Kupası'ndaki Yunan rakibi Egaleo'nun kendilerinden üstün olmadığını söyledi. Bireysel kalite olarak Gençlerbirliği'nden iyi görünmediğini vurgulayan Arıca, "Ancak takım oyununda disiplinliler. İstatistiklere baktığımızda golleri 75. dakikadan sonra attıklarını görüyoruz" dedi. 

Saygıner kılpayı 

BELÇİKA'DA düzenlenen Bilardo 3 Bant Dünya Kupası finalinde Semih Saygıner, İspanyol Sanchez Daniel'e 3 - 2 yenilerek ikinci oldu. İlk seti 15-5 kazanan Saygıner, 2. seti 15 - 11 kaybetti. 3. seti 15-3 gibi farklı skorla geçen Saygıner, 4. sette bu üstünlüğünü koruyamayarak 15-2'lik skorla yenildi. İspanyol Daniel, son seti de 15 - 10 kazanarak şampiyon oldu. 

Karatede güldük 

13. Akdeniz Büyükler Karate Şampiyonası, İstanbul'da sona erdi. Final müsabakalarının ardından Milli Takımımız, kumite erkeklerde birinci, bayanlarda ikinci, katada ise erkeklerde ve bayanlarda dördüncü oldu. 

Minikler dördüncü 

TÜRK küçükler Milli Futbol Takımı, Danone Uluslar Kupası Finalleri'ni 4. sırada tamamladı. Metin Tekin'in çalıştırdığı minikler, İspanya'ya 2 - 0 yenilerek final şansını kaçırdı. Yarı finalde de G.Afrika'ya 3 - 2 teslim olan temsilcimiz turnuvayı dördüncü bitirdi. 

Ford kaybetti 

AVRUPA basketbolunun son yıllardaki önemli isimlerinden olan ünlü ABD'li oyun kurucu Alphonso Ford hayatını kaybetti. Uzun süredir kan kanseri tedavisi gördüğü bildirilen 33 yaşındaki basketbolcu, 1 hafta önce sağlık sorunları nedeniyle basketbolu bıraktığını açıklamıştı. Scavolini'de geçirdiği başarılı sezonun ardından takımıyla sözleşmesini uzatan Ford'un ölümü şok yarattı. 

Hazırlık maçları 

Denizli-Fethiye 5-1 
Araklı-A. Sebat 1-1 
Ç.Rize-Pazar 2-2 
Kayseri-Tokat 7-2 

Zirveye çıktık 

TÜRKİYE, Balkan Trap-Skeet ve Double Trap Atıcılık Şampiyonası'nda 14'ü altın 30 madalya alarak şampiyon oldu. Romanya 5 altın, 3 gümüş, 1 bronzla ikinci, Bulgaristan da 1 altın, 3 gümüş ve 5 bronz madalyayla üçüncü sırada yer aldı. Son günde Double trap yarışmalarında Alp Kızılsu büyüklerde birinci oldu. Bayanlarda ise Nihan Gürer zirveye çıktı. 

Zafer Solberg'in 

DÜNYA Ralli Şampiyonası'na bu yıl dahil olan Japonya Rallisi'nde ilk zafere Subaru pilotu Petter Solberg ulaştı. Solberg, ilk gün sonunda oturduğu liderliği yarış sonuna kadar korudu. Citroen'in şampiyona lideri Loeb'in ikinci olduğu ralliyi, Ford sürücüsü Markko Martin de üçüncü sırada tamamladı. 

TED Open başlıyor 

AKBANK Private Banking TED Open Uluslararası Tenis Turnuvası, dünyaca ünlü raketlerin de katılımıyla bugün başlayacak. 12 Eylül'e kadar sürecek turnuva geçen yıl "challenger" turnuvalar arasında dünyanın en iyisi seçilmişti. 

Sam galip 

PROFESYONEL ağır sıklet boksörümüz Sinan Şamil Sam, Almanya'da karşılaştığı Rus Sergei Bichkov'u da ringe serdi. Rakibi önünde rahat bir maç çıkaran Sam, 3. raundda nakavtla galip geldi. 23 Ekim'de Kıtalararası şampiyon Dennis Bakhtov ile karşılaşacak olan Sam, bu maçı da kazanıra WBC klasmanında ilk 10'a girecek ve Dünya Şampiyonluğu için mücadele etme hakkı kazanacak. 


</TEXT>
</DOC>
