<DOC>
<DOCNO> 269979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun11.html </URL>
<DATE> 2004/09/08/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Darbeyle suçlanan Thatcher'in oğlu hakim önünde 
</HEADLINE>
<TEXT>

     Petrol zengini Ekvator Ginesi'ndeki darbe girişimine karışmakla suçlanan Demir Leydi Margaret Thatcher'ın oğlu Mark Thatcher 22 Eylül'de mahkemeye çıkacak. 
     Eski İngiltere Başbakanının oğlu Mark Thatcher'ın avukatı Alan Bruce-Brand, müvekkilinin Ekvator Ginesi savcılarına ifade vermek üzere 22 Eylül tarihinde Güney Afrika'nın Cape Town kentinde mahkemeye çağrıldığını belirtti. Avukat, mahkeme celbinin dün akşam kendilerine iletildiğini kaydetti. 
     Güney Afrika ile Ekvator Ginesi arasındaki hukuki anlaşma uyarınca, bu ülkenin savcıları Thatcher'ı doğrudan sorgulayamayacaklar. Savcılar sorularını Güney Afrika Adalet Bakanı Brigitte Mabandla'ya verecekler, bakan da soruları yargıca iletecek. 
     Ekvator Ginesi yetkililerinin ise mahkemede hazır bulunabilecekleri belirtildi. 
     Thatcher, Güney Afrika'daki evinde geçen ay, Batı Afrika ülkesi Ekvator Ginesi'ndeki darbe girişimiyle bağlantısı olduğu iddiasıyla tutuklanmıştı. 
     Ekvator Ginesi'nde Devlet Başkanı Teodoro Obiang'ı devirmeye yönelik bir darbe girişiminin engellendiği geçen Mart'ta açıklanmıştı. 
     Darbe girişimiyle bağlantılı oldukları iddiasıyla Zimbabve ve Ekvator Ginesi'nde halen 89 kişi yargılanıyor. Ekvator Ginesi, Thatcher'ın darbe girişiminin ana mali destekçilerinden olduğunu ileri sürüyor. 
     
</TEXT>
</DOC>
