<DOC>
<DOCNO> 260063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonyas05.html </URL>
<DATE> 2004/08/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Stresin faydası da var .. 
</HEADLINE>
<TEXT>

     Çok sayıda hastalığın nedeni olarak gösterilen stresin, vücutta bulunan pasif dokuları harekete geçirdiği, bu durumun olumlu hale dönüştürülebileceği bildirildi. Selçuk Üniversitesi Sağlık Bilimleri Enstitüsü Beden Eğitimi ve Spor Öğretmenliği Anabilim Dalı Başkanı Yrd. Doç. Dr. Yalçın Kaya, AA muhabirine yaptığı açıklamada, ''stres'' kavramın, kişiyi normal dışı davranışa sürükleyen bir süreç olarak tanımlanabileceğini söyledi. 
     Aşırı kaygı ve algıların strese neden olabileceğini belirten Kaya, stres halinin, yaygın olarak bilinenin aksine çok korkulacak bir durum olmadığını ifade etti. 
     Konuyla ilgili pek çok uzmanın ''Aman stres yapmayın, stres yaparsanız kaybedersiniz'' gibi telkinlerde bulunarak, çoğu zaman kişilerdeki stresi daha da artırdığına dikkat çeken Kaya, ''Oysa stres, insan organizmasını tetikleyen, pasif dokuları harekete geçiren en önemli ateşleyicidir'' dedi. 
     Stresin kaybettirebildiği gibi kontrol edilebilmesi durumunda önemli yararlar da sağladığını vurgulayan Kaya, şunları kaydetti 
     ''Tarihe baktığımızda, bütün savaşların stres ve heyecanla kazanıldığını ya da kaybedildiğini görürüz. Öğrenciyi veya hastayı stres konusunda korkuttuğumuz takdirde, yaşanan en ufak bir streste bu kişiler Tamam artık, stres yaptım, kaybedeceğim diye düşünmeye başlıyor ve ümitlerini yitiriyor. Bunun sonucunda da hastalık ve başarısızlık geliyor. Strese karşı yaygın bakış açısını değiştirmek gerekiyor. Stres, kaygı ve heyecan, organizmayı tetikleyici bir faktör olarak algılanmalıdır. Eğer böyle yapılırsa, yaşanan stres ve kaygı durumu pozitif enerjiye dönüştürülebilir.'' 
     
     ''STRES BAŞLADI, DEMEK Kİ BAŞARILI OLACAĞIM'' 
     Kişilerin, kendilerinde stres belirtisi gördükleri andan itibaren ''Bende artık stres başladı. Vücudumdaki normal durumlarda kullanamadığım pasif dokular artık aktif hale geçiyor. Bu işin üstesinden geleceğim'' şeklinde düşünmeleri gerektiğini belirten Kaya, böyle yapıldığı takdirde, sınav gibi stresin yoğun olduğu durumlarda başarının, sosyal hayatta ise mutluluğun yakalanabileceğini söyledi. 
     Kaya, önemli olanın, yaşanan stresin algılanış biçimi olduğunu belirterek, ''Önemli olan algılama boyutunu değiştirebilmektir. Kişinin bu durumu bilinçli şekilde kontrol edebilmesi halinde, stres anında yaşanan negatif kısır döngü pozitife dönüşecektir'' diye konuştu. 
     
</TEXT>
</DOC>
