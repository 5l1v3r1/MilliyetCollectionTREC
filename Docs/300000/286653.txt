<DOC>
<DOCNO> 286653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/soneko13.html </URL>
<DATE> 2004/11/06/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Zeytin Adası TMSF yetkililerince basın mensuplarına tanıtıldı... 
</HEADLINE>
<TEXT>

     Tasarruf Mevduatı Sigorta Fonu TMSF tarafından satışa çıkarılacak olan Fethiye yakınındaki Uzan ailesine ait Zeytin Adası basın mensuplarına tanıtıldı. 
     Amme borcundan dolayı hacizli olan Uzan ailesine ait Fethiye'nin Göcek Beldesi açıklarındaki Zeytin Adası'nın 23 Kasım'da TMSF'nin Esentepe'deki merkez binasında 16 trilyon muhammen bedelle satışa çıkarılacağı bildirildi. 
     Genç Parti Genel Başkanı Cem Uzan, kardeşi Hakan Uzan ve babaları Kemal Uzan'ın villalarının bulunduğu bölgedeki tek tapulu özel mülk olan 348 bin 813 metrekarelik adada, 3 adet tek kat depo, 1 adet tuvalet, zeytinlik, 155 metrekarelik bir katlı kagir ev, 370 metrekarelik iki adet ev, jeneratör, su, zeytinyağ tankları, ayrıca 5 bini aşılı olmak üzere yaklaşık 30 bin adet zeytin ağacı ve üzüm bağları yer alıyor. 
     TMSF Satış Komisyonu Başkanı Fethi Çalık başkanlığındaki heyetin basına tanıttığı ve 7 adet binanın yanı sıra travertenden kaplı yürüme yolları, golf arabaları, plaj, iskele ve helikopter pistinin de bulunduğu adada, konutların yer aldığı bölümlerin özel korumaya tabi tutulduğu ve adada kameralı merkezi güvenlik sistemine yer verildiği görüldü. 
     Çalık, gazetecilere yaptığı açıklamada, amme borcundan dolayı haciz edilen ve tapu kayıtlarında Zeytin Ada, halk arasında da Zeytinli Ada olarak bilinen adanın 23 Kasım'da saat 12.00'de açık arttırtmayla satışa sunulacağını belirterek, üzerinde oturma ve iskan ruhsatlı 7 adet bina bulunduğu adanın, bölgede özel mülkiyet olan tek tapulu ada olduğunu vurguladı. 
     Ada için şimdiye kadar birçok kişiden talep geldiğini ve özellikle turizmcilerin ilgi gösterdiğini dile getiren Çalık, şöyle dedi 
     ''Bu ada ayrıca su sporları ve dalgıçlık için de en iyi konuma sahiptir. Adadaki zeytin ağaçlarının meyveleri ayrıca satılacak. İhaleyle satılacak zeytin meyvelerinden 10-12 milyar gibi bir gelir bekliyoruz. İki ekspertiz tarafından yapılan çalışma ve hazırlanan raporlar doğrultusunda adaya 16 trilyon lira değer biçildi. Açık artırmada adanın daha yüksek bir rakama satılmasını bekliyoruz. İhaleye herkes katılabilecek.'' Çalık, satıştan sonra alan kişinin de incelendiğini ve kara para aklama yolunun da kapatıldığını belirtti. 
     Bu arada adanın Özel Çevre Koruma Kurumu tarafından onaylı 1 25000 ölçekli Çevre Düzeni Nazım İmar Planı'nda 3. derecede Doğal Sit ve Özel Mahsul Alanı olarak tanımlı alan içinde kalmakta olup, koruma amaçlı imar planı bulunmadığı kaydedildi. 
     
</TEXT>
</DOC>
