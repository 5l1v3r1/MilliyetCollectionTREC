<DOC>
<DOCNO> 281358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonyas13.html </URL>
<DATE> 2004/10/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sahura kalkmadan oruç tutmayın... 
</HEADLINE>
<TEXT>

     Türkiye Diyetisyenler Derneği Başkanı ve Hacette Üniversitesi Beslenme ve Diyetetik Anabilim Dalı öğretim üyesi Doç. Dr. Seyit Mercanlıgil, ''Sahura kalkmadan yalnızca iftar yemeği ile oruç tutmak son derece sakıncalı'' dedi. 
     Seyit Mercanlıgil, AA muhabirine yaptığı açıklamada, ramazanda beslenme düzeninin tamamen değiştiğini, bu nedenle sahur ve iftar yemeklerine ayrı bir önem verilmesi gerektiğini vurguladı. 
     Mercanlıgil, kan şekerinin düşmesini ve uzun süreli açlığa bağlı olarak iftarda aşırı tüketimin önlenmesi için yavaş sindirilen ve besin değeri yüksek gıdalardan oluşan sahur yemeğinin ihmal edilmemesi gerektiğini, söyledi. 
     Sahurda yumurta, zeytin, peynir, kuru baklagil çorbaları, kepekli ekmek çeşitleri, meyve veya taze sıkılmış meyve suları, süt, yoğurt, reçel ve komposto türü gıdalar tüketilmesi gerektiğini ifade eden Mercanlıgil, şöyle konuştu 
     ''Oruç tutan kişiler sahurda kahvaltı tarzı besinleri tercih etmeli, ancak tuz içeriği yüksek besinlerden kaçınmalıdırlar. Sahura kalkmadan yalnızca iftar yemeği ile oruç tutmak son derece sakıncalı. Geceden itibaren iftar zamanına kadar uzun süreli açlık ve özellikle sıvı tüketiminin olmaması önemli sağlık sorunlarına neden olabilir.'' İftarda ise genellikle ilk yemek olarak çorbanın tercih edilmesi gerektiğini belirten Mercanlıgil, sebze yemekleri, pilavlar, çeşitli böreklerin de iftarda yenilebileceğini vurguladı. 
     Mercanlıgil, yemeğin ardından şerbetli hamur tatlıları yerine sütlaç, güllaç gibi sütlü tatlılar tercih edilmesi gerektiğini belirterek, ''Gün boyu açlıktan sonra orucunu açan kişiler iftarda hızlı ve fazla yediklerinde yine bir takım sağlık sorunlarıyla karşılaşabilirler. Bu nedenle iftar yemeği yavaş yavaş ve küçük porsiyonlar halinde yenmelidir'' dedi. 
     Mercanlıgil, hem sahurda hem de iftarda bol sıvı tüketilmesinin önemli olduğunu vurguladı. 
     Mercanlıgil, hamile ve emzikliler, şeker, kalp, hipertansiyon, böbrek gibi rahatsızlıkları olanlar ile sağlığından şüphe duyanların oruç tutmalarının sakıncalı olduğunu sözlerine ekledi. 
     
</TEXT>
</DOC>
