<DOC>
<DOCNO> 297036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonsiy11.html </URL>
<DATE> 2004/12/12/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Erdoğan 17 Aralık'ta beklenen olmazsa diye birşey kitabımızda yok 
</HEADLINE>
<TEXT>

     Başbakan Recep Tayyip Erdoğan, Türkiye'nin Avrupa temelinde şekillenecek bir evrensel değerler bütünleşmesinin parçası olmayı istediğini söyledi. 
     Başbakan Erdoğan, Konevi Kültür Merkezi'nde düzenlenen ''Yerel Yönetimler Toplantısı''nda Türkiye'nin AB'ye üyelik için müzakere tarihi beklediğini anımsattı. 
     Verilecek kararın Türkiye için olumlu çıkacağını ümit ettiklerini belirten Erdoğan, yapılması gereken her şeyi gece-gündüz demeden iktidarı ve muhalefeti ile yaptıklarını bildirdi. 
     Türkiye'nin AB ile ilgili gayretini yanlış değerlendirmek suretiyle AB'yi Türkiye'nin mecburi istikameti, kurtuluş reçetesi görenlerin yanlış içerisinde olacağını vurgulayan Erdoğan, şöyle konuştu 
     ''Türkiye AB üyeliğini samimiyetle istemektedir. Türkiye, Avrupa temelinde şekillenecek bir evrensel değerler bütünleşmesinin parçası olmayı istemektedir. Halkın yüzde 99'u Müslüman olan Türkiye'nin içinde yer almadığı bir AB, her ne kadar kendileri Biz Hıristiyan kulübü değiliz diyorlarsa da o aslında Hıristiyan kulübü olduklarının ifadesi olur. Fakat Türkiye'nin AB'ye katılması burasının siyasi değerler bütünü olduğunu ifade eder. Bunu adeta delillendirmiş olur. Yaptığımız görüşmelerde Avrupalı dostlarımız bunu tespit ediyorlar. Bu konuda haklısınız diyorlar. Medeniyetler uzlaşmasını gerçekleştirebilmek için Türkiye'nin AB için gerekli olduğuna inandıklarını söylüyorlar. Doğrusu da budur.'' Başbakan Erdoğan, Türkiye'nin sadece AB'nin sağlayacağı ekonomik getiriler nedeniyle çalışmalarını sürdürmediğini belirterek, ''Bugüne kadar kendi ayaklarımız üzerinde durduk. AB'nin getirisi olmayacak mı Tabii ki olacak. Ancak karşılıklı kazanımlar da sağlanacak'' dedi. 
     Bugüne kadar Türkiye'ye yatırım yapan Avrupa'nın saygın ülkelerinin Türkiye'nin kaşına gözüne bu yatırımı yapmadığını ifade eden Erdoğan şöyle devam etti 
     ''Türkiye'nin ciddi altyapısı olduğunu bilerek bu yatırımı yaptılar. Bu ülkeler, Almanya, Fransa, İngiltere ve Hollanda gibi büyük ülkelerdir. Türkiye'nin geleceği için sağlam adımlar atıyoruz. Bu ülkenin sağlam ve rasyonel ekonomik yapıya kavuşacağına inanıyoruz. Gelecek kuşaklara daha adil ve daha güzel Türkiye bırakmanın kaçınılmaz görevimiz olduğu idraki içindeyiz. Türkiye bütün bu süreç boyunca bir tek dakika bile pazarlık konusu yapılmamıştır. Bunu yapmaya kimsenin gücü yetmez. Büyük bir davanın peşindeyiz. Türkiye, marjinal kesimlerin takıldığı noktalara kurban edilemez.'' 
     
     18 ARALIK'TAN SONRA 
     18 Aralık'tan sonra farklı konuşmaya değil, icraat yapmaya devam edeceklerini vurgulayan Erdoğan, ''17 Aralık'ta beklenen olmazsa ne olur Bizim kitabımızda bu yok. Ancak çok çok zayıf ihtimal de olsa biz yolumuza aynen devam ediyoruz. Kopenhag siyasi kriterlerinin adı Ankara siyasi kriterleri olur yolumuza devam ederiz. Bizi düze çıkaracak yolun bu olduğunu biliyor ve buna inanıyoruz. Kimse, bu dönemin hassasiyetlerini kötüye kullanarak Türkiye'nin aleyhine adımlar atmasın. Türkiye büyük bir ülkedir, dimdik ayaktadır'' dedi. 
     
     YEREL YÖNETİMLER 
     Yerel yönetimlere modernleşme yolunda büyük görevler düştüğünü dile getiren Erdoğan, yerel yönetimler olmadan bir ülkenin kalkınmada başarılı olmayacağını söyledi. 
     Yerel yönetimlerin sağlıklı çalışması durumunda vatandaşın huzurlu olacağını vurgulayan Erdoğan, şunları kaydetti 
     '' Ben belediye başkanı oldum. Meclis üyesi oldum deyip havalara girerek kimse halktan uzaklaşmasın. Halk da bizden uzaklaşır. Halk bizi sırtında taşımak zorunda değil. Bulunduğunuz yerlerin gelişmesi için çalışın, bizim belediyelerin parası bereketlidir. Bizden öncekilerin 5'e yaptığını 1'e yapıyoruz. Boşa geçen bir dakika bile ülkenin geleceğinden çalınmış olur.'' Yerel yönetimlerin işlerinin sadece bulundukları yerleri temizlemek olmaması gerektiğini belirten Erdoğan, ''Bu işi başaramayan arkadaşlarım bile var. Dost acı söyler. Bordürlerin dibinde çamur kalıyor. Çamur kalmayacak. Gerekirse süpürgeyi ele alıp çamurları siz temizleyin. Çizmeleri ayağınıza giyeceksiniz. Dayanışma içinde olalım. Bazen araç gereç yüzünden bile kıskançlıklar oluyor'' diye konuştu. 
     Mevlana Müzesi'ni ziyaret eden Erdoğan, müzede Japon turistlerle kısa süre sohbet etti, hatıra fotoğrafı çektirdi. Açılışı yapılacak Mevlana Kültür Merkezi'ni de gezen Erdoğan, daha sonra toplu konut temel atma töreni için merkez Selçuklu Yazır mevkiine geçti. 
     
</TEXT>
</DOC>
