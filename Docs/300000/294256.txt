<DOC>
<DOCNO> 294256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonyas09.html </URL>
<DATE> 2004/12/02/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Sargent'in ''Şemsiyeli Grup'' tablosu 23.5 milyon dolara satıldı... 
</HEADLINE>
<TEXT>

     Bülent Keneş AA 

Sotheby's müzayede salonu tarafından satılan Amerikalı ressam John Sargent'in yüz yıllık bir tablosu 23.5 milyon dolara alıcı bularak, bugüne kadar en yüksek fiyata satılan ikinci Amerikan tablosu unvanını kazandı. 
     Sargent'in ''Group with Parasols - Şemsiyeli Grup 'A Siesta' '' isimli yağlı boya tablosunun müzayedeye telefonla katılan biri tarafından alındığı belirtilirken, alıcının kimliği gizli tutuldu. 
     Sargent'in 1905 tarihli yağlı boya tablosu, ressamın yaz aylarını geçirdiği İsviçre Alpleri'nde çimenler üzerinde dinlenen dört kadın ve erkeği resmediyor. Tablonun New Yorklu Rita ve Daniel Fraad çifti tarafından satışa sunulduğu ifade edilirken, 1925'te ölen ressam Sargent'in daha çok portre çalışmalarıyla tanındığı belirtiliyor. 
     Bu arada, en yüksek fiyata alıcı bulan Amerikan tablosunun 1999'da yine Sotheby's tarafından 27.5 milyon dolara alıcı bulan ressam George Bellow'un ''Polo Crowd - Polo Kalabalığı'' isimli tablo olduğu kaydediliyor. 
     
</TEXT>
</DOC>
