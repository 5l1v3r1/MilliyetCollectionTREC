<DOC>
<DOCNO> 268089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun21.html </URL>
<DATE> 2004/09/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kaddafi ABD'ye düşmanlığımdan pişmanım .. 
</HEADLINE>
<TEXT>

     Libya lideri Muammer Kaddafi, Irak'taki bütün rehin alma eylemlerini kınadı ve 2 Fransız gazetecinin derhal serbest bırakılmasını istedi. 
     Kaddafi, 1 Eylül'de darbeyle iktidara gelişinin 35. yıldönümü dolayısıyla dün yaptığı konuşmada, adam kaçırmalarla ilgili olarak, ''Bu terörizmdir, çünkü masum ve silahsız kişilere karşı yapılıyor. Eğer işgale karşı savaşmak meşru ise o zaman bu adam kaçırma direniş kapsamına girmez'' dedi. 
     Irak'ta savaşa karşı çıkan ülkelerin vatandaşları kaçırıldığı için rehin alma olaylarının daha da utanç verici olduğunu belirten Kaddafi, ''Bu rehineleri elinde tutanları, onları derhal serbest bırakmaya çağırıyorum, çünkü bu İslam'a zarar veriyor'' dedi. 
     Kaddafi ayrıca, ABD ile aralarında onlarca yıldır devam eden gerginlikten dolayı üzgün olduğunu belirtti ve eski ABD Başkanı George Bush'u övdü. 
     Lockerbie olayıyla ilgili krizin ABD tarafından hukuki yollardan çözüldüğünü belirten Kaddafi, bu krizde ''eski ABD Başkanı Bush'un bilgeliğinin savaşı önlediğini'' söyledi. 
     
     ABD DÜŞMANLIĞI 
     Kaddafi, geçen 30 yıldaki ABD karşıtı politikaları ve ''ABD'ye karşı düşmanlığından pişman olduğunu'' kaydetti. 
     ''Yıllarca Amerika ile çatıştıktan sonra olanların her iki tarafa da zarar verdiğini gördük. Birçok sorunu çözdükten sonra şimdi buradayız'' diyen Kaddafi, ABD'nin ''Libya tarzı demokrasi'' dediği kendi yönetim biçimlerinden ''çok şey öğrenebileceğini'' de iddia etti. 
     Libya lideri, ABD'nin Irak'taki savaşın terörizmle mücadelenin parçası olduğu iddialarını reddederek, ''Bu işgal terörizmi artırdı ve terörizmle mücadele için kullanılan yöntemlerin kendileri terörizm yöntemi haline geldi'' dedi. 
     
</TEXT>
</DOC>
