<DOC>
<DOCNO> 297861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun65.html </URL>
<DATE> 2004/12/15/ </DATE>
<TIME> 22.37 </TIME>
<AUTHOR>  </AUTHOR>
<HEADLINE>
Powell Gül'e AB gelişmelerini sordu 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, ABD Dışişleri Bakanı Colin Powell'ın bugün telefonla Dışişleri Bakanı ve Başbakan Yardımcısı Abdullah Gül'ü arayarak, Avrupa Birliği konusundaki son durumla ilgili görüştüğünü söyledi. 
     Boucher, düzenlediği basın toplantısında, Powell'ın bu sabah, Brüksel'de bulunan Gül'ü arayarak, herşeyin nasıl gittiğini sorduğunu kaydetti. Richard Boucher, ''şunu not edeceğim. Türkiye ile AB arasındaki gelişmeleri çok yakından takip ediyoruz. Bu konuda Türk liderleriyle temasta olmayı sürdüreceğiz'' dedi. 
     Bir gazetecinin, sözde Ermeni soykırımı iddialarının, Türkiye'nin AB üyeliği için ön şart olarak getirilmesi konusunda ABD'nin pozisyonunu sorması üzerine Boucher, ''Ermeni meselesinde bizim pozisyonumuz çok iyi biliniyor. İnternet sitemizde birçok açıklama var. Osmanlı İmparatorluğu'nun son yıllarında Anadolu'daki Ermeni toplumunu başına gelen korkunç trajediyi kabul ediyoruz'' dedi. 
     Boucher, Ermenistan ve Türkiye arasında, bu olaylarla ilgili akademik, sivil ve diplomatik tartışmayı, ayrıca iki ülke arasında ekonomik ve siyasi diyalogu eskiden beri cesaretlendirdiklerini belirtti. 
     Richard Boucher, Ermeniler'in soykırım iddialarının, Türkiye'nin AB'ye katılması için ön şart olması konusunda ise, ''Powell'ın geçen hafta dört kez söylediği gibi, bütün bu konular, Avrupalılar'ın karar vereceği konulardır. Biz, Türkiye'nin üyelik gereklerini yerine getirmek için çok uzun bir yol aştığına inanıyoruz ve nihai yargıya varmak Avrupalılar'ın işi'' dedi. 
     
</TEXT>
</DOC>
