<DOC>
<DOCNO> 255982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur39.html </URL>
<DATE> 2004/07/16/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Ankara yağmura teslim oldu... 
</HEADLINE>
<TEXT>

     Ankara'da yaklaşık 1,5 saat süren sağanak yağış nedeniyle şehir içinde ölümlü, yaralamalı ve maddi hasarlı 40'a yakın trafik kazası meydana geldi. 
     AA muhabirinin emniyet ve itfaiye yetkililerinden aldığı bilgiye göre, ölümlü kaza, İrfan Baştuğ Caddesi üzerinde oldu. Çarpmanın şiddetiyle araç içerisinde sıkışan bir kişi hayatını kaybetti. 
     Sağanak nedeniyle Mamak'ta 6, Turgut Özal Bulvarı'nda, Kızılay'da ve Emek'te 1'er olmak üzere toplam 9 ev ve işyerini su bastı. 
     Büyükşehir Belediyesi itfaiye ekipleri, baskına uğrayan ev ve işyerlerinde suları pompalarla tahliye etti. 
     Mamak'ta köprü altında biriken suyun içinde bozulan araçtaki 3 kişi yaklaşık 45 dakika mahsur kaldı. Olay yerine gelen itfaiye aracının da bozulması üzerine gönderilen ikinci araç, önce bozulan itfaiye aracını, daha sonra da mahsur kalan aracı kurtardı. 
     Bir başka itfaiye aracı ise Mamak'ta gittiği görevden dönerken kazaya karıştı. Araçlarda maddi hasar meydana geldi. 
     Bu arada Demetevler 4. Cadde 108 numaralı binanın çatısına yıldırım düştü. 
     Çatının uç kısmında çıkan yangın, vatandaşların müdahalesiyle kısa sürede söndürüldü. 
     
</TEXT>
</DOC>
