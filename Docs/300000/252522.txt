<DOC>
<DOCNO> 252522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sontur20.html </URL>
<DATE> 2004/07/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Doğubeyazıt'ta kadın belediye başkanı da cenaze namazında saf tuttu 
</HEADLINE>
<TEXT>

     Ağrı'nın Doğubayazıt İlçesi'nde meydana gelen depremde, yaşamını yitiren 18 kişiden 15'i, Yığılçalı Köyü'nde defnedildi. 
     Enerji ve Tabii Kaynaklar Bakanı Hilmi Güler, helikopterle geldiği Yığılçalı Köyü'nde depremzedelere geçmiş olsun dileklerinde bulundu. Depremde ölen 18 kişiden 15'nin cenaze namazına katılan Güler, ''Acılarınızı paylaşıyoruz. En kısa zamanda yaralarınız sarılacak'' diye konuştu. 
     Güler, yol ve gıda probleminin de çözümleneceğini kaydetti. 
     Köy ilköğretim okulunda tabutlara konulan cenazelerin namazı da okul bahçesinde kılındı. Doğubayazıt'ın kadın Belediye Başkanı Mukaddes Kubilay'ın da, Bakan Güler'le birlikte saf tutarak, cenaze namazı kıldı. 
     Namazın ardından cenazeler, köy mezarlığında toprağa verildi. Bakan Güler de köylülerle birlikte tabutları taşıdı. 
     Depremde yaşamını kaybeden Musa, Kerim ve Yıldız Sökmen'in cenazeleri ise Doğubayazıt'a götürüldü. 
     
</TEXT>
</DOC>
