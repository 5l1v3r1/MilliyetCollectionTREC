<DOC>
<DOCNO> 258804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonspo18.html </URL>
<DATE> 2004/07/28/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Fenerbahçe'ye barış geldi 
</HEADLINE>
<TEXT>

     Fenerbahçe Kulübü'nde teknik direktör Christoph Daum ile kulüp yönetim kurulu arasındaki gerginlik sona erdi ve Alman teknik adamın görevini sürdüreceği açıklandı. 
     Christoph Daum'un, Almanya kampının son gününde, yönetimde kendisini istemeyen isimlerin bulunduğu yönünde yaptığı açıklamayla gerginleşen ortam, bugünkü görüşme sonrasında yumuşadı. 
     Fenerbahçe Kulübü Yönetim Kurulu, Aziz Yıldırım başkanlığında Daum ile kulüp binasında yaklaşık 4.5 saat süren bir görüşme yaptı. 
     Adeta bir medya ordusunun izlediği görüşme sonrası kulüp başkanı Aziz Yıldırım, ikinci başkan Nihat Özdemir ve Christoph Daum ile birlikte basın toplantısı düzenleyerek, aralarındaki sorunun yanlış anlaşılmadan kaynaklandığını ve Alman teknik adamın görevinin başında olduğunu açıkladı. 
     
     DAUM ''ÖZÜR DİLERİM'' 

     Aziz Yıldırım, toplantıda öncelikle Daum'un konuşmasını isterken, Alman teknik adam, açıklamalarının yönetim tarafından medya aracılığıyla duyulmasından dolayı özür dilediğini söyledi. 
     Daum, Yıldırım ve Özdemir ile çok açık ve iyi bir görüşme yaptıklarını belirterek, şöyle konuştu 
     ''Ben, yönetim kuruluyla sorunları görüşmek yerine, basın aracılığıyla bunların kendileri tarafından duyulmasından dolayı özür diledim. Bu açıklamalarımla Fenerbahçe Kulübü yönetimi ve taraftarlarını huzursuz etmeyi asla düşünmedim. Bu görüşmemizde beni buna iten nedenleri izah etmeye çalıştım. Tüm yanlış anlaşılmaya giden konuları konuşup, tartıştık. Özellikle vurgulamak isterim ki, benim Fenerbahçe Kulübü Yönetim Kurulu'na karşı büyük saygım var. Buna bütün asbaşkanlar da dahil.'' 
     
     ''KAVGA VEYA TARTIŞMAM OLMADI'' 

     Almanya'da düzenlediği basın toplantısında asbaşkanlar sözcüğünü çoğul olarak kullanmasının nedenine de değinen Alman teknik adam, şunları kaydetti 
     ''Ben aslında yalnızca bir asbaşkanı kastetmiştim. Ama ismini vermemek için çoğul kullanmak zorunda kaldım. Özellikle gayet açık ifade etmek isterim ki, Hakan Bilal Kutlualp ve Murat Özaydınlı ile kavga veya tartışmam olmadı. Her ikisiyle de son derece iyi bir biçimde anlaşabiliyorum. Belki önceden başkanımla bu konuları konuşmamız gerekebilirdi. Ancak ben toplantıda, Köln'de neden böyle bir tepki gösterdiğimi izah etmeye çalıştım. Bugünkü görüşmeler bir kez daha gösterdi ki, eğer biz başbaşa sorunları çözmeye çalışırsak, daha rahat anlaşıyoruz, bu biçimde bir adım daha ileri gidebiliriz.'' 
     
     ''ESKİSİNDEN ÇOK DAHA GÜÇLÜYÜZ'' 

     Daum, bugünkü görüşmeden sonra eskisinden çok daha güçlü olduklarını vurgulayarak, ''Gayet açık bir biçimde vurgulamak istiyorum ki, uzun vadeli olarak Fenerbahçe ile birlikte başarılara imza atmak isterim'' dedi. 
     Alman teknik adam ayrıca, başkan Yıldırım ve ikinci başkan Özdemir'e, yaptıkları bu görüşme için teşekkür ederken, gelecekte kendileriyle bu konuları doğrudan görüşeceğini sözlerine ekledi. 
     
     YILDIRIM ''HATA YAPTIĞINI SÖYLEDİ'' 

     Fenerbahçe Kulübü Başkanı Aziz Yıldırım ise, Fenerbahçe Kulübü'nün bir kurum olduğunu ve nasıl çalışacağının belli olduğunu vurgulayarak, şöyle konuştu 
     ''Sayın Daum'un pazar günü yapmış olduğu açıklamayla ilgili olarak oturduk ve 4 saate yakın konuştuk. Kendisi, kendine göre düşündüklerini bize söyledi. Ama gördük ki, bizim yaptığımız toplantıda, kendisine söylediklerimizi yanlış anlamış. Almanya'da bu yanlış anlaşılmaların üstüne, basın mensuplarıyla yaptığı görüşmeler sonucunda yeni yanlış anlaşılmalar da eklenince, kendisini yanlış bir noktaya taşımış. Bunun üzerine bugün yaptığımız toplantıda, burada yönetim kurulunun önemli olduğunu, yönetim kurulunun burayı yönetebileceğini, bunun dışında hiçbir şeye izin vermeyeceğimizi kendisine anlattık. Kendisi de bunu kabul etti ve hata yaptığını söyledi.'' 
     
     ''EN KÜÇÜK OLAYDA DEĞİŞİKLİKLER YAPMA DEVRİ BİTTİ'' 

     Fenerbahçe'de artık, aile içinde olabilecek küçük bir olayı çok büyüterek, değişiklikler yapma devrinin bittiğini vurgulayan Yıldırım, şöyle devam etti 
     ''Maalesef 2 gündür değerli basınımız, diğer kulüplerimizde de olan, hatta daha aşırı derecede birbirlerine saldırılar olan dönemlerde bile olayları bu kadar büyütmemiştir. Bunun nedeninin ne olduğunu biliyorum. Fenerbahçe Kulübü bir kurum haline geldikçe, bundan rahatsızlık duyan bazı kesimler var. Bu rahatsızlık da maalesef son 2 günde gündeme geldi.'' Yıldırım, ''Daum'u 1 yıllığına değil, uzun yıllar için getirdik. Hatta geçen sezon 11 puan gerideyken bile sözleşmesini uzatalım dedik. Kendisine inanıyoruz. Ama pazar günü yaşanan hadisenin bir daha yaşanmayacağı şeklinde karşılıklı mutabakata vardık'' dedi. 
     
     ZİRVEDEN NOTLAR 

     Basın mensupları, Daum ile yapılan görüşmede yalnızca başkan Yıldırım ile ikinci başkan Özdemir'in yer almasını sorması üzerine Yıldırım, ''Diğer arkadaşlar da zaman zaman toplantıya katıldı'' yanıtını verdi. 
     Öte yandan Daum, yardımcısı ve tercümanı Murat Kuş ile birlikte kulübe gelirken, toplantıya Kuş katılmadı. Düzenlenen basın toplantısında da Daum'un çevirmenliğini Murat Kuş'un yerine Cahit Oruç isimli kişi yaptı. 
     Basın toplantısı öncesi Aziz Yıldırım, açıklamaların ardından gazetecilerin soru sormasını istemedi ve Daum ile gazetecilerin antrenman sahasında görüşebileceklerini söyledi. 
     Daum-yönetim görüşmesini adeta bir medya ordusu izlerken, çok sayıda TV, görüşme sonrası basın toplantısını canlı yayınlarla duyurdu. 
     
     NELER OLMUŞTU 

     Önce Daum, Almanya kampında yapılan Köln maçı sonrası medyanın karşısına çıkarak yönetimi suçlayıcı açıklamalar yaptı. Ardından krizin daha da derinleştiği haberleri gazetelerde yer aldı. Bunlardan birisi yönetici Murat Özaydınlı ve Daum'un sert şekilde tartıştığıydı. 
     Ve Başkan Aziz Yıldırım dün olaya el koydu ve yaptığı basın toplantısında Daum için "Rahatsızlık duyduğu, yanlış bulduğu şeyler olabilir. Ama bunu medyaya konuşmamalıydı. Yönetimle konuşarak çözümleyebilirdi ya da yönetimin kararı doğrultusunda hareket edebilirdi. Bunları söyleyen, kurumun bir çalışanı. Kurum çalışanları 'İşvereni istemiyorum' diyemez" şeklinde konuştu. 
     Yıldırım, toplantıyı şu şekilde noktalamıştı "Fenerbahçe Kulübü bir kurumdur. Bu kurumun üstüne kişiler, başkan da olsa çıkamaz. Burada alınacak karar yönetim kurulunun kararı olacaktır ve bu karara da hepimiz saygı göstereceğiz". 

     
</TEXT>
</DOC>
