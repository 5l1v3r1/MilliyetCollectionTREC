<DOC>
<DOCNO> 293754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun45.html </URL>
<DATE> 2004/12/01/ </DATE>
<TIME> 19.47 </TIME>
<AUTHOR>  </AUTHOR>
<HEADLINE>
Powell'ın Haiti ziyaretinde silah sesleri 
</HEADLINE>
<TEXT>

     ABD Dışişleri Bakanı Colin Powell, Haiti'de liderlerle bir araya geldiği sırada bina dışından silah sesleri duyuldu. 
     Yabancı ajansların verdiği bilgiye göre, Haiti'yi ziyaret etmekte olan Powell, Haiti Devlet Başkanı Boniface Alexandre ve Başbakan Gerald Latortue ile görüşmek üzere Ulusal Saray'a gitti. Powell'ın, saraya girmesinden kısa bir süre sonra binanın dışında silah sesleri duyuldu. 
     Bir güvenlik görevlisi, geçmekte olan bir araçtan ateş açıldığını belirtirken, sarayın hedef alınıp alınmadığı bilinmiyor. 
     Sarayı koruyan BM güvenlik güçleri de otomatik silahlarla karşı ateş açtı, ardından birkaç BM tankının devriye için sarayın önündeki caddeye geldiği görüldü. 
     Yakında Dışişleri Bakanlığı görevinden ayrılacak olan Powell'ın Haiti ziyareti, ABD'nin bu ülkedeki demokrasiye desteğini teyit etme anlamını taşıyor. 
     
</TEXT>
</DOC>
