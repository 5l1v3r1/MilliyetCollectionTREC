<DOC>
<DOCNO> 283804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo11.html </URL>
<DATE> 2004/10/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Hakan Şükür Büyük başarılar, büyük düşmanlar kazandırır... 
</HEADLINE>
<TEXT>

     A Milli Futbol Takım Teknik Direktörü Ersun Yanal tarafından kadroya alınmaması sonrası futbol gündemini uzun süre işgal eden Hakan Şükür, bu durumun kendisine büyük üzüntü yaşattığını söyledi. 
     Kalyon Otel'de gerçekleştirilen ''11 Altın Adam Yarışması'' jüri toplantısına konuk olarak katılan Hakan Şükür, Milli Takım'da oynamanın değerlerin en büyüğü olduğunu söyleyerek, ''Tekrar orada oynamak isterim. Ancak bu tür spekülasyonlar altında kalmak insanı etkiliyor'' dedi. 
     Görev verilmesi halinde Milil Takım'da yine oynmayı istediğini ifade eden golcü futbolcu, ''Olayın kişiselleşmesi durumu çok farklı boyutlara getirdi. Bunu böyle kabul etmek lazım. Hocanın kararıdır. Söylenen nedeni kabul etmediğimi söyledim. Milli Takım'da yer almamama çok üzüldüm ama saygı duymaktan başka yapacak birşeyim yok'' diye konuştu. 
     
     ''BÜYÜK BAŞARILAR, BÜYÜK DÜŞMANLAR KAZANDIRIR'' 

     Türkiye'de futbolcu olarak öncelikle Psikolojik bir savaş verildiğini kaydeden Hakan, şöyle devam etti 
     ''Sadece yetenekli olmak yetmiyor. Hakkınızda çıkan haberlerle uğraşmanız sizi futbolun dışına itiyor. Neticede biz de insanız ve hata yapma şansımız çok yüksek. Benim elimden gelen bir şey değildi bu. Büyük başarılar, büyük düşmanlar kazandırır diye bir söz vardır. Kendime has değerlerle bu tür durumlardan çıkmayı bildim, bundan sonra da bileceğim. Hatalarımla yaşamaya devam edeceğim ama iyi niyetimden hiçbir şey kaybetmeyeceğim.'' 
     
     ''ORUÇ BENİ ETKİLEMİYOR'' 

     Hakan Şükür, ramazan aylarında performans düşüklüğü yaşayıp yaşamadığının sorulması üzerine, ''Oruç tutuyoruz ama antrenman ve maç programını aksatmayacak şekilde. Gol atıp atmamam konusunda bunun bir etkisi olduğunu düşünmüyorum. Takımdaki birçok arkadaşım oruç tutuyor, takımın durumu da şu an çok iyi. Takımım kazandığı sürece benim gol atıp atmamam önemli değil'' cevabını verirken, bu sırada araya giren teknik direktör Hagi, ''O gol atmadığı zaman bile kazanmak bambaşka. Atmaya başlayınca neler olacak bakalım'' dedi. 
     Hakan ayrıca, ''Futbolu ne zaman bırakmayı planlıyorsun'' şeklindeki bir soru üzerine de, ''Henüz bir fikre sahip değilim. 100. yıl önümüzdeki yıla da denk geliyor. Hem kendim hem de takım arkadaşlarım Türkiye'de ve Avrupa'da başarı kazanmak istiyoruz. Ondan sonra bırakıp bırakmamayı düşüneceğim'' şeklinde konuştu. 

     
</TEXT>
</DOC>
