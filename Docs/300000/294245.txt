<DOC>
<DOCNO> 294245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur49.html </URL>
<DATE> 2004/12/02/ </DATE>
<TIME> 21.09 </TIME>
<AUTHOR>  </AUTHOR>
<HEADLINE>
Arsa Ofisi kapatılıyor... 
</HEADLINE>
<TEXT>

     Arsa Ofisi Genel Müdürlüğü'nün kapatılarak görev ve yetkilerinin Toplu Konut İdaresi'ne TOKİ devrini öngören yasa tasarısı, TBMM Plan ve Bütçe Komisyonu'nda değiştirilerek kabul edildi. 
     Tasarıya göre, Arsa Ofisi Genel Müdürlüğü kaldırılacak, görev ve yetkileri TOKİ'ye devredilecek. Mevzuatta, Arsa Ofisi'ne yapılan atıflar TOKİ Başkanlığı'na yapılmış sayılacak. 
     Kaldırılan Arsa Ofisi Genel Müdürlüğü'nün döner sermayesindeki mevcut varlıkları duble yol yapımında kullanılmak üzere özel hesaba aktarılacak. Hizmet binaları, lojmanları ve diğer taşınmaz malları Bayındırlık Bakanlığı'na tahsis edilmek üzere Hazine'ye, diğer tüm taşınır ve taşınmaz malları ile hak ve yükümlülükleri ise TOKİ'ye devredilecek. 
     
     PERSONEL BAYINDIRLIK BAKANLIĞI'NA... 
     Tasarıyla kaldırılması öngörülen Arsa Ofisi'nin geçici işçiler dahil tüm personeli de Bayındırlık ve İskan Bakanlığı'na devredilecek. Halen vekaletle yönetilen Arsa Ofisi'nin genel müdür yardımcıları Bayındırlık ve İskan Bakanlığı'nda müşavir kadrosuna atanacak, diğerleri ise kadro ve derecelerine göre görevlendirilecek. 
     Yapılacak tüm devir işlemleri ile düzenlenecek belgeler her türlü vergi, resim, harç, ücret ve fondan müstesna olacak. 
     Tasarının ek maddeleri, mevcut uygulamada Arsa Ofisi'ni ilgilendiren arsa üretim ve tahsis işlemlerini de yeniden düzenliyor. Buna göre, kamu hizmetine tahsis edilmiş arazi ve arsalar hariç olmak üzere TOKİ Başkanlığı'nın talebi, Bayındırlık ve İskan Bakanı ile Maliye Bakanı'nın müşterek teklifi ve Başbakan'ın onayı ile belirlenen arsa üretim alanlarında bulunan Hazine'ye ait arsa ve araziler ile Hazine adına tescil edilecek arsa ve arazilerin mülkiyeti TOKİ'ye bedelsiz olarak devredilecek. Kamu hizmetlerine ayrılan yerler ile Maliye Bakanlığı'nca değişik ihtiyaçlarla talep edilen taşınmazlar, bedelsiz olarak Hazine'ye iade edilecek. 
     
     TOKİ'YE DOĞRUDAN YETKİ 
     Tasarı ile TOKİ'ye, köy mimarisinin geliştirilmesi, gecekondu alanlarının dönüşümü, tarihi doku ve yöresel mimarinin korunup yenilenmesine yönelik doğrudan uygulamalar yapma yetkisi de verildi. 
     Ayrıca, TOKİ tarafından yapılacak veya yaptırılacak yapılara, imar planlarında o amaca tahsis edilmiş olmak, plan ve mevzuata aykırı olmamak üzere mimari, statik, tesisat ve her türlü fenni mesuliyeti TOKİ tarafından üstlenilmesi ve mülkiyetinin de belgelenmesi kaydıyla başvuru tarihinden itibaren 15 gün içinde ruhsat verilmesi, tasarıyla hüküm altına alınıyor. 
     TBMM Plan ve Bütçe Komisyonu da tali komisyon olan TBMM Bayındırlık Komisyonu'nun ''çıkacak ihtilafları çözmede Başbakan'ın yetkili'' olacağına ilişkin ibarenin tasarıdan çıkarılması yönündeki görüşüne uydu. 
     
     BAKAN ERGEZEN 
     Bayındırlık ve İskan Bakanı Zeki Ergezen, görüşmeler sırasında TOKİ'nin bugüne kadar 1.1 milyon konuta kredi verdiğini ifade etti. Bu kredilerin geri dönüş oranının yüzde 98 olduğunu belirten Ergezen, ancak geri dönen kredilerin enflasyon karşısında erime düzeyinin yüzde 70 olduğunu belirtti. 
     Bakan Ergezen, tasarıda Arsa Ofisi personelinin ihtiyaç duyulan yerlerde görevlendirilmek üzere Personel Başkanlığı'na devredilmesine ilişkin hükme yönelik eleştirilere katıldığını belirterek, ''Arsa Ofisi'nin tüm taşınır taşınmaz mallarını, elindeki parasını, ürettiği arsaları alacaksın ama personelini almıyorum diyeceksin. Bu, pek yakışık almıyor. Ben ihtiyacım olduğundan değil sadece mağdur olmasınlar diye işçileri alıyorum TOKİ de biraz fedakarlık yapsın, 2 konut az yapsın, diğer personeli alsın'' dedi. 
     Ancak, yapılan görüşmeler sonucunda Arsa Ofisi'nin tüm personelinin, Bayındırlık ve İskan Bakanlığı'na aktarılmasına karar verildi. 
     
     ''GAYRİ CİDDİ DURUMA SON VERMENİZİ DİLİYORUM'' 
     Görüşmeler sırasında söz alan CHP İstanbul milletvekili Birgen Keleş, TBMM'ye gelen tasarıların büyük bölümünün ''kanun tekniğine aykırı olduğunu'' ifade etti. Ergezen, ''Aldığımız duyumlara göre bu tasarıları Başbakanlık Müsteşarı'nın başkanlığındaki bir grup danışman hazırlıyor. Kurumları, ihtiyaçları, uygulamaları bilmeyen bu grubun hazırladığı tasarılar da gerçekleri yansıtmayan, yasa tekniğine uymayan kara mizah türü hatalar içeren metinler oluyor. İhtilafların çözümünde Başbakan'ın yetkili olduğunu buraya yazmak da hukuk bilmemek demektir. Bu, anayasaya aykırıdır. Sayın Bakanım bu gayri ciddi duruma son vermenizi diliyorum.'' 
     
</TEXT>
</DOC>
