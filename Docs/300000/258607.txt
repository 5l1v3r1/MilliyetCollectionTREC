<DOC>
<DOCNO> 258607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonyas07.html </URL>
<DATE> 2004/07/27/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Fil orkestrası ikinci albümünü çıkarıyor 
</HEADLINE>
<TEXT>

     Tayland'da fillerden oluşan bir orkestranın, ilk albümünün ABD'de büyük başarı elde etmesinden sonra ikinci albümünü çıkarmaya hazırlandığı bildirildi. 
     Fil orkestrasının menajeri, Tayland Filleri Koruma Merkezi'nden Richard Lair, ilk albümde 5 fille yola çıkan orkestraya daha sonra yeni üyeler eklenmesiyle sayının 12'ye yükseldiğini belirtti. 
     Lair, yeni CD'nin ''caz doğaçlamaları''ndan oluşacağını ve halen New York'ta mix masasında son işlemlerin yapıldığını söyledi. 
     İlk CD'nin özellikle ABD'de ilgi gördüğünü kaydeden Lair, orkestrada ksilofon, gong ve armonika gibi müzik aletlerinin bulunduğunu, ancak orkestranın iki yıldızının bas çalan Şapati adındaki erkek fille, bateri çalan Pratida adındaki dişi fil olduğunu belirtti. 
     Menajer Lair, fil orkestrasının yeni albümünün gelecek ay çıkacağını, elde edilen gelirin fillere yardım amacıyla kurulan bir fona aktarılacağını kaydetti. 
     Lair, ilk albümün ABD'de 7 bin sattığını, yeni albümün, İngiltere ile Avustralya'da da piyasaya verileceğini sözlerine ekledi. 
     
</TEXT>
</DOC>
