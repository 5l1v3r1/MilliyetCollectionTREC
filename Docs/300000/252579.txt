<DOC>
<DOCNO> 252579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/guncel/gun08.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Geciken yolcudan bomba ihbarı 
</HEADLINE>
<TEXT>


KEMAL ATLAN DHA 

Ankara - İstanbul seferini yapan hızlandırılmış tren Gazi Ekspresi'ne yetişmek için bomba ihbarı yapan üniversiteli Hüseyin Çatalbaş gözaltına alındı. TCDD Eskişehir İşletme Müdürlüğü'nü arayan bir kişi, Gazi Ekspresi'ne bomba konulduğunu söyledi. 09.05'te Eskişehir Garı'na gelen trende yapılan arama sonucunda ihbarın asılsız olduğu anlaşılırken, polis bu sırada gara gelen Anadolu Üniversitesi öğrencisi Çatalbaş'ı gözaltına aldı. Tren 45 dakika rötarla tekrar hareket ederken, sorgulanan Çatalbaş, "Trene Ankara'dan binen arkadaşımla Eskişehir'de buluşup İstanbul'a gidecektik. Osmaniye'den bindiğim otobüs gecikti. Arkadaşlarımı arayarak, biletimin iptal edilmesini istedim. Daha sonra trenin beklemesi için bomba ihbarında bulundum" dediği kaydedildi. Bu tür ihbarlarda bulunanlara ağır cezalar uygulanması gerektiğini söyleyen Eskişehir Valisi Kadir Çalışıcı ise, "Trene bomba koyan da, 'Bomba var' diye ihbarda bulunan da terör yaratıyor" dedi. 


</TEXT>
</DOC>
