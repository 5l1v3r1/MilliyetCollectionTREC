<DOC>
<DOCNO> 296406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/ekonomi/eko05.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat 59 milyar doları buldu 
</HEADLINE>
<TEXT>


ANKARA Milliyet 

Dış Ticaret Müsteşarı Tuncer Kayalar, Türkiye'nin bu yılki ihracatının, 8 Aralık itibariyle yüzde 33.9 artarak 59 milyar 140 milyon doları bulduğunu, son 12 aylık ihracat rakamının 62 milyar 875 milyon dolar olduğunu açıkladı. 
Türkiye'nin '2005 yılı başından itibaren uygulanacak olan Asya - Pasifik ülkeleri ticari ve ekonomik ilişkileri geliştirme stratejisini' açıklayan Kayalar, dolarda yaşanan düşüşün 2006 yılına kadar tedrici olarak devam edeceğini belirtti. 

5'erli, 10'arlı çıkarma 
Aralarında Çin ve Japonya gibi Türkiye'nin çok yüksek dış ticaret açığı verdiği ülkelerin de bulunduğu Asya - Pasifik ülkelerine yönelik ihracatı artırmak amacıyla, beş yıllık yeni bir strateji planı uygulamaya başlayacağını söyleyen Kayalar, bu ülkelerde sürekliliği sağlamak istediklerini, bu çerçevede DTM, İGEME, İhracatçı Birlikleri ve Eximbank yetkililerinden oluşan bir heyetin ufak ticaret takımları oluşturarak, işadamlarından 5'erli, 10'arlı gruplar halinde bu ülkelere sürekli gideceğini bildirdi. 
Komşu ve Çevre Ülkeler Stratejisi çerçevesinde, bu ülkelerin toplam ticaret hacmi içindeki payının yüzde 29.4'e çıkmasının öngörüldüğünü belirten Kayalar, Asya - Pasifik'e dönük yeni strateji ile de halen 2 milyar dolar olan bölge ülkelerine ihracatın, 8 milyar dolara yükseltileceğini bildirdi. 


</TEXT>
</DOC>
