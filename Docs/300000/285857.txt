<DOC>
<DOCNO> 285857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur37.html </URL>
<DATE> 2004/11/03/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
S.A'nın annesi konuştu ''Dövmedim, dudaklarına sigara bastım'' 
</HEADLINE>
<TEXT>

     Bolu'da 3.5 yaşındaki kızına dayak attığı iddiası ile cezaevinde tutuklu bulunan Çiğdem Alakaz'ın ilk duruşması yapıldı. 
     Bolu Aile Mahkemesi'nde yapılan ilk duruşmada Mahkeme Başkanı Nesrin Canbazoğlu, ilk olarak 3.5 yaşındaki çocuğun babası Ali Alakaz'dan yaşanan olayları tekrar anlatmasını istedi. 
     Baba Ali Alakaz, olay günü işte olduğunu belirterek, şunları söyledi 
     ''Ben işe giderken çocuğun vücudunda morluklar yoktu. Akşam eve geldiğimde çocuğun vücudundaki morlukları fark ederek eşime ne olduğunu sordum. Bana çocuğun merdivenden düştüğünü söyledi. Çocuğu hemen hastaneye götürdük. Çocuk uzun süre anne ve babamın yanında kaldığı için Çiğdem'e alışamamıştı. Eşim benim yanımda kızımı seviyordu. Ben evde yokken dövdüyse bilemem. Gerekirse S.A'yı alabilmek için annesinden boşanırım.'' 
     
     ''DÖVMEDİM DUDAKLARINA SİGARA BASTIM'' 

     Mahkemede ifade veren tutuklu sanık Anne Çiğdem Alakaz ise gözyaşları içinde verdiği ifadesinde şöyle konuştu 
     ''Biraz rahatsız olduğum için savunmamın tamamını sözlü olarak yapamayacağım. Kızım S.A'yı eşim askerde iken babaannesinin yanına göndermek zorunda kaldım. Burada uzun süre onlarla birlikte kaldı. Daha sonra yanımıza geldiğinde beni ve eşim Ali'yi tanımadı. Bana anne demiyor, benden hep uzak duruyordu. Benim ilk eşimden olan oğlumla sürekli kavga ederlerdi. İlk eşimden olan 8 yaşındaki oğlum İ. sinir hastası, sinirlendiği zaman ne yapacağını bilmiyor. Oyun oynarken kızım S'nın kollarını ve bacaklarını ısırmıştı. Bunu sürekli yapıyordu. Kızımın vücudundaki ısırık izleri kardeşi İ'ye ait. Ben kızımı dövmedim. Olay günü de merdivenden düştü. 
     Kızımı o gece dövmedim ama ondan önce dövmüştüm. Dudaklarındaki yanık izlerini dudaklarına sigara basarak ben yaptım. Kızım sigara içiyordu amacım korkutmaktı. Ben kızımı çok seviyorum. Kızımı kimseye veremem. Savcılıkta kızımı dövdüğümü iddia eden tanıkların beyanlarının tamamı yalan. Psikolojik sorunlarım var. Akli dengem yerinde değil.'' 
     
     BENDEN AKILLI GÖRÜNÜYORSUN 

     Mahkeme Başkanı Canbazoğlu, anne Çiğdem Alakaz'ın ''Akli dengem yerinde değil'' sözlerine tepki göstererek, ''Benden akıllı görünüyorsun'' dedi. 
     Bolu Aile Mahkemesi Başkanı Nesrin Canbazoğlu, anne ve eşinin ifadelerini alırken dayak yediği iddia edilen 3.5 yaşındaki kızın anneannesi, babaannesi, dedesi ve teyzesini mahkeme salonundan dışarı çıkardı. Mahkeme başkanı 3.5 yaşındaki S.A'nın yakınlarının ifadelerini daha sonra tek tek aldı. 
     
     KIZIN YAKINLARININ İFADELERİ 

     Mahkemeye tanık olarak çağrılan 3.5 yaşındaki S.A'nın dedesi Mustafa Alakaz ve anneannesi Huriye Çakır mahkemede tanık olarak ifade vermeyeceklerini beyan ederek tanıklıktan çekildiler. 
     Mahkemede ifade veren babaanne Hatice Akkaya ise 3.5 yaşındaki S.A'ya bu yaşına kadar kendilerinin baktığını iddia ederek, şunları söyledi 
     ''Küçük kız bugüne kadar toplam 1 ay boyunca anne ve babasının yanına geldi. 15 günlük bu sürelerin sonrasında bizim evimize kırık, çürük ve morluklar içinde döndü. Küçük kız bana kendisini annesinin dövdüğünü söylüyordu. Torunumu annesi sürekli dövüyordu. İlk defa annesi ile babasının yanına gönderdiğimizde vücudu morluklar içinde gelince dedesi fotoğrafçıya götürüp, bu izlerin fotoğrafını çektirmişti. Küçük kızın anne ve babasına verilmesini istemiyorum.'' 
     
     PSİKOLOĞ GÖZETİMİNDE İFADELERİ ALINACAK 

     Mahkeme Başkanı Hakim Nesrin Canbazoğlu, tutuklu sanık Çiğdem Alkaz'ın tutukluluk halinin devamına, sanığın akli dengesinin yerinde olup olmadığını gösteren raporun alınarak mahkemeye ulaştırılmasına, ayrıca iddialarda adı geçen 3.5 yaşındaki S.A ile kardeşi İ'nin psikolog gözetiminde bilgilerine başvurulmasına ve olayın çocuklardan dinlenmesine karar verdi. 
     Mahkemede bir sosyal hizmetler uzmanı ve bir psikologun görevlendirilmesine, baba ve annenin velayetlerinin tespiti için çocukların, komşuların, akrabaların ve babanın çalıştığı işyerinde bulunan iş arkadaşlarının dinlenmesine karar verilerek, duruşma ertelendi. 
     Dayak yediği iddia edilen 3.5 yaşındaki S.A'nın dedesi Mustafa Alakaz, mahkeme sonrasında gazetecilere torununu geri alabilmek için mücadele edeceğini, söyledi. 
     Mahkemede Mustafa Alkaz ile Hatice Akkaya'nın resmi nikahlarının olmadığı da ortaya çıktı. Çiftin bir süre önce boşandığı ve daha sonra birlikte yaşamaya başladığı öğrenildi. 

     
</TEXT>
</DOC>
