<DOC>
<DOCNO> 277123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun38.html </URL>
<DATE> 2004/10/04/ </DATE>
<TIME> 19.19 </TIME>
<AUTHOR>  </AUTHOR>
<HEADLINE>
KKTC'ye AKPM'de temsil hakkı... 
</HEADLINE>
<TEXT>

     Avrupa Konseyi Parlamenter Meclisi AKPM Türk heyeti başkanı ve AK Parti Genel Başkan Yardımcısı Murat Mercan, KKTC parlamentosundan iki üyenin bundan böyle AKPM genel kurul toplantılarında temsil etmelerinin sevindirici bir gelişme olduğunu söyledi. 
     A.A muhabirinin konuyla ilgili sorularını yanıtlayan Mercan, ''Bu, Avrupa'da KKTC lehine alınmış en somut ilk karar'' dedi. 
     ''KKTC'li parlamenterlerin AKPM toplantılarına artık katılma hakkına sahip olduklarını'' belirten Mercan, ''KKTC'li parlamenterler Rumların onayı olmadan toplantılara katılabilecekler, bu son derece olumlu bir gelişme'' dedi. 
     Bu arada, başkanlık divanının bu sabah aldığı karar, divanın faaliyet raporu içinde genel kurul oturumunda da oylanarak, büyük bir oy çoğunluğuyla kabul edildi. 
     BM Kıbrıs planının Rumlar tarafından reddedilmesinden sonra AKPM genel kurulu nisan ayında aldığı kararda, ''KKTC'li parlamenterlerle daha yakın işbirliği olanaklarının araştırılmasını'' talep etmişti. 
     Bugün alınan kararla KKTC'li iki parlamenter artık genel kurula katılıp konuşma yapabilecek, ancak oy hakları bulunmayacak. 
     
</TEXT>
</DOC>
