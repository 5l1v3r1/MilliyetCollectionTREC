<DOC>
<DOCNO> 280221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/siyaset/siy01.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp mektup kitap oldu 
</HEADLINE>
<TEXT>


Avukat Apaydın, 27 Mayıs'ın lideri Gürsel'in daha önce Menderes'e, "Sen milletin gözbebeğisin, Bayar'ın yerine Cumhurbaşkanı olmalısın" diye yazdığı mektubu açıkladı 

Elif Korap - İstanbul 


Avukat Burhan Apaydın, 1960 öncesinde 27 Mayıs'ın lideri Cemal Gürsel'in Adnan Menderes'e gönderdiği mektubun içeriğine açıklık getirdi. Apaydın, mektubun orijinalinin mahkemede okunması halinde Menderes'in idam edilmeyeceğini savundu. Söz konusu mektupta Gürsel, daha sonra başına geçeceği ihtilalin mahkemelerinde yargılanan ve idam edilen Menderes'e, "Sen milletin gözbebeğisin, millet seni seviyor. Celal Bayar'ı devre dışı bırak, Cumhurbaşkanı siz olun" diye yazmış. Mektubun içeriğini, 1960'ta toplatılarak SEKA K ğıt Fabrikası'nda yakılan "Adaleti Arayan Adam" kitabının yıllar sonra ilk kez yapılan yeni baskısında anlatan Apaydın, sorularımızı şöyle yanıtladı 

Mektubun içeriği neydi 
Mektupta baştan itibaren yapılan hataları yazıyor. Diyor ki, "Bu hataların kaynağı Bayar'dır. Bayar'ı devre dışı bırak. Halk seni seviyor. Halkın gözbebeğisin. Cumhurbaşkanı ol." Bu mektubu, 27 Mayıs'tan önce Bakan Ethem Menderes aracılığıyla Menderes'e gönderiyor. Gürsel, daha sonra ihtilal yapıyor ve mektup radyoda Alpaslan Türkeş tarafından değiştirilerek okunuyor. 

Neden o dönem okunamadı 
Menderes, vatan hainliğiyle suçlanıyordu. Bu mektubu, diktatörlük yaptığının göstergesi olarak kabul ediyorlardı. Mektubun aslının mahkemede okunmasını istedim. Dava dosyasına mektubun matbaada basılmış halini koymuşlardı. Kanuna göre dosyaya, mektubun aslının girmesi gerekirdi. Ben tutuklandım ve Menderes'in idamından sonra serbest bırakıldım. Mektup okunamadı. 

Aslını hiç görmediniz mi 
Görmedim. Fakat sonra 1961'de Gürsel beni davet etti. Çankaya'da 62 dakika görüştük. Kayıtlarda var. O zaman milletvekiliydim. Gürsel, mektubun değiştiğini, Menderes'e cumhurbaşkanlığı önerdiğini kabul etti. Fakat mektubu kimin değiştirdiğinden söz etmedi. 27 Mayıs'ta mektubu okuyan Türkeş de değiştirildiğini kabul etti. Mektubu kendisinin değiştirmediğini, Gürsel'in telefonla değiştirdiğini, fakat sonra değiştirdiği kısmı imzalamadığını "Fırtınalı Yıllar" kitabında da itiraf etti. 

Mektup nerede şu an 
Aslının Genelkurmay arşivinde olduğu söyleniyor. 

Okunsaydı dava değişir miydi 
Tamamen değişirdi. Menderes idam edilmezdi. 


</TEXT>
</DOC>
