<DOC>
<DOCNO> 267481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/spor/spo05.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzülme Atagün 
</HEADLINE>
<TEXT>


Olimpiyatlarda final oynayan en genç Türk sporcusu olarak tarihe geçen 17 yaşındaki milli boksörümüz Atagün Yalçınkaya, Kübalı'ya 21 - 16 yenildi ve gümüş madalyayı boynuna taktı 

FUAT ERCAN, MURAT AĞCA, VEDAT DANACI 


İlk raundu kazandı 
ATİNA Olimpiyatları'nda 17 yaşında finale adını yazdırarak büyük bir başarıya imza atan ve Türk boksunun gururu olan 48 kilo temsilcimiz Atagün Yalçınkaya, Kübalı rakibine sayıyla yenilerek gümüşte kaldı. Kariyerinde Dünya şampiyonluğu bulunan ve 10 yaş büyük rakibi karşısında ezilmeden başa baş mücadele çıkaran genç yıldızımız ilk raundu da 4 - 2 önde kapamayı başardı. 

Tecrübeye yenildi 
TÜRK kafilesinin de salonda büyük destek verdiği Atagün, ikinci raundda uzun boy ve kol avantajını iyi kullanan tecrübeli Kübalı'nın yumruklarından kaçamayınca, bu bölümü 9 - 4 yenik kapadı. Son iki raundda dişe diş bir mücadele örneği gösteren genç sporcumuz, her iki raundda da 5 - 4 mağlup olunca, maçı 21 - 16 sayıyla kaybederek gümüş madalya ile yetindi. 

'Hesap verecekler' 

Şahin, sonuçlardan tatmin olmadığını, başarısız federasyonlara yeniden aday olmamaları için telkinde bulunacağını söyledi 

"Muhasebe yapılacak" 
BAŞBAKAN Yardımcısı Mehmet Ali Şahin, sonuçların başta kendisi olmak üzere Türk halkını tatmin etmediğini belirterek, "Dönüşte bu işin muhasebesi yapılacak. Başarısız federasyonlara seçimden önce eğer ciddi plan, programları yoksa tekrar aday olmamaları yolunda telkinde bulunacağım" dedi. Şahin, atletizm ve güreşte hayal kırıklığı yaşadığını söyledi. Bakan Şahin, döner dönmez konuyu Bakanlar Kurulu'nun gündemine de taşıyacağını açıkladı. 

"Destek şart" 
ŞAHİN, sporun gelişmesi için Maliye, Milli Eğitim gibi bakanlardan da destek isteyeceğini söyledi. Bakan şöyle devam etti "Artık açılış törenlerinde bizim de bir ordu gibi yürümemiz gerek. Üç büyük kulüp ve özel sektörü mutlaka elit sporcu yetiştirmeleri için teşvik etmek zorundayız.Bu kulüplerimize amatör spora katkıları karşılığında vergi kolaylığı ve hatta muafiyeti getirmek için çalışacağız. Türkiye olimpiyat hedefindeh hiç vazgeçmeyecek". 

Eşref'e bronz geldi 

IOC, doping kontrolü için numune vermeyi reddetmesi yüzünden Macar Annus'un altın madalyasını geri aldığını resmen açıkladı. Böylece Apak bronz madalyaya yükseldi 


Kontrole gelmedi 
ATİNA'DA çekiç atmada 4.sırayı alarak büyük başarıya imza atan Eşref Apak, bronz madalyaya yükseldi. Uluslararası Olimpiyat Komitesi IOC , oyunlar sonrasında yeniden doping kontrolüne çağırdığı çekiç şampiyonu Macar Annus'un, bu isteği reddetmesi üzerine madalyasını geri aldığını dün resmen açıkladı. IOC, Annus'un olimpiyatlar öncesi ve sırasında yapılan iki testte de temiz çıktığını, ancak kendisinden yeni örnek alınması ihtiyacı doğduğunu hatırlattı. 

Japon birinci 
IOC, sporu bıraktığını açıklayan Macar atletten, her türlü çağrıya karşın yeni numune vermemesi yüzünden, madalyasını ve sertifikası derhal geri göndermesini talep etti ve oyunlardan ihraç etti. Bu durumda Japon Murofushi 82.91 metreyle altın, Belaruslu Tikhan 79.81 ile gümüş, Eşref Apak da 79.51 ile bronz madalyayı yakaladı. Atletizm Federasyonu Başkanı Mehmet Yurdadön, "Eşref zaten bunu haketmişti. Her şeyin bir kuralı var" dedi. 

Atina, 2. olimpiyat 

TÜRKİYE, Eşref Apak'a verilecek bronz kesinleşince, tarihinde en fazla madalya kazandığı ikinci olimpiyatı Atina'da yaşamış oldu. 1960 Roma'da güreşte büyük sükse yaparak 7 altın, 2 gümüş olmak üzere 9 madalyaya ulaşan Türkiye, ilk kez bu kadar çok madalyayı gördü. 9 madalya elde eden ülkemiz, Eşref Apak'ın bronza yükselmesi sonucu 3 altın, 3 gümüş, 4 bronzla toplamda 10 madalyaya ulaştı. İlk kez güreş, boks, tekvando, halter ve atletizm olmak üzere beş dalda birden madalya almış olduk. Türkiye tarihteki en fazla madalyayı ise 6 altın, 4 gümüş, 2 bronzla 1948 Londra'da elde etmişti. 



Jet tören 

ATİNA'DA madalya kazanan sporcular, yeni yönetmelik gereği hak ettikleri ödüllere, sırtlarındaki ter kurumadan sahip olacaklar. Ankara'da Selim Sırrı Tarcan Salonu'nda 2 Eylül'de yapılması planlanan ödül dağıtım törenine Başbakan Tayyip Erdoğan da katılacak. Tüm sporcuların yanı sıra halka da açık olacak törenin tam bir şölen havasında geçmesi bekleniyor. 

İnsanlar el ele tutuşsa 

Atina Olimpiyatları, 16 günlük şölenin ardından dün sona erdi. Kapanış töreni müthiş bir partiye dönüştü, sporcularla, seyirciler el ele eğlendi 

Çılgınca dans 
108 yıl aradan sonra doğduğu topraklara geri dönen ve 16 gün Dünya'nın ilgi odağı haline gelen olimpiyat oyunları, müthiş bir partiyi andıran kapanış seromonisiyle son buldu. Tesislerin, olimpiyatlara yetişmeyeceği yönünde çıkan dedikodulara da güzel yanıt olan mükemmel organizasyonun, 202 ülkeden 10 bin 500 sporcunun katılımıyla gerçekleştirilen kapanışında herkes müzik ve dans eşliğinde kaynaştı. On binler, dolunayın parladığı muhteşem gecede çılgınca dans edip, veda etti. 

250 bin balon 
MARATONUN ödül töreninin de yer aldığı kapanışın finalinde havai fişekler eşliğinde gökyüzüne bırakılan tam 250 bin balon, muhteşem bir görüntü oluşturdu. Açılışta bayraklarıyla ayrı ayrı geçen sporcular, bu kez saha içinde kol kola eğlendi, tüm Dünya'ya dostluk mesajı gönderdi. 2008'in ev sahibi Çin'in başkenti Pekin, olimpiyat bayrağını devralırken, 270 Çinli otantik bir gösteri sundu. Ve olimpiyat ateşi, dört yıl sonra Pekin'de yakılmak üzere söndürüldü. 

Bırak, koşayım 

Maratonda ilk sırada giderken, aklı dengesi bozuk İrlandalı bir papazın saldırısına uğrayan ve yarışı 3. bitiren Brezilyalı Lima'ya, Pierre de Coubertin madalyası verilmesi kararlaştırdı. 2003'te Formula pistini de basan 57 yaşındaki papazın beline sarılmasına rağmen centilmenliği bozmayan Brezilyalı atlete kutlama yağdı. 

ATİNA'DA SON GÜN 
CİMNASTİK 
RİTMİK bireysel dalda Rus Alina Kabaeva, 108.400 puanla altın madalya kazandı. 

BOKS 
54'te Kübalı Guillermo Ortiz Rigondeaux, 60'da Kübalı Mesa Kindelan, 69'da Kazak Bakhtiyar Artayev, 81'de ABD'li Andre Ward ve artı 91 kiloda Rus Alexander Povetkin şampiyon oldular. 

SUTOPU 
ERKEKLER finalinde Sırbistan'ı 8 - 7 yenen Macaristan altın madalyaya ulaştı. 

VOLEYBOL 
ERKEKLERDE altın madalyayı finalde İtalya'yı 25 - 15, 24 - 26, 25 - 20 ve 25 - 22'lik setlerle 3 - 1 mağlup eden Brezilya kazandı. 

HENTBOL 
ERKEKLERDE Almanya'yı 26-24 yenen Hırvatistan zirveye çıktı. Bayanlarda Kore'yi 38 - 36'lık skorla geçen Danimarka mutlu sona ulaştı. 

TEKVANDO 
BAYANLAR artı 67 kiloda Fransız Myriam Baverel'i finalde 12 - 5 yenen Çinli Zhong Chen altın madalya aldı. Erkekler artı 80 kiloda ise Koreli Sung Dae Moon, Yunanlı Alexandros Nikolaidis'i 3 - 0 mağlup ederek şampiyon oldu. 

GÜREŞ 
SERBEST stil 60 kiloda Kübalı Miguel Yandro Quintana, 74 kiloda Rus Buvaysa Saytiev, 96 kiloda ise Rus Khadjimourat Gatsalov altın madalya kazandılar. 

ATLETİZM 
ERKEKLER maratonda zafer 2.10.55 ile İtalyan Stephano Baldini'nin oldu. ABD'li Mebrahtom Keflezighi 2.11.29 ile gümüş, Brezilyalı Vanderlei Lima ise 2.12.49 ile bronz aldı. 

MADALYA DURUMU ÜLKELER A G B TOP. 1.ABD 35 39 29 103 2.ÇİN 32 17 14 63 3.RUSYA 27 27 38 92 4.AVUSTRALYA 17 16 16 49 5.JAPONYA 17 8 12 37 6.ALMANYA 14 16 18 48 7.FRANSA 11 9 13 33 8.İTALYA 10 11 11 32 9.GÜNEY KORE 9 12 9 30 10.İNGİLTERE 9 9 12 30 11.KÜBA 9 7 11 27 12.UKRAYNA 9 5 9 23 13.ROMANYA 8 5 6 19 14.MACARİSTAN 7 6 3 16 15.YUNANİSTAN 6 6 4 16 16.NORVEÇ 5 0 1 6 17.HOLLANDA 4 9 9 22 18.BREZİLYA 4 3 3 10 19.İSVEÇ 4 1 2 7 20.İSPANYA 3 11 5 19 21.KANADA 3 6 3 12 22.TÜRKİYE 3 3 4 10 23.POLONYA 3 2 5 10 24.YENİ ZELANDA 3 2 0 5 25.TAYLAND 3 1 4 8 26.BELARUS 2 7 7 16 27.AVUSTURYA 2 4 1 7 28.ETİYOPYA 2 3 2 7 29.İRAN 2 2 2 6 30.SLOVAKYA 2 2 2 6 31.TAIPEI 2 2 1 5 32.GÜRCİSTAN 2 2 0 4 33.BULGARİSTAN 2 1 9 12 34.JAMAİKA 2 1 2 5 35.ÖZBEKİSTAN 2 1 2 5 36.FAS 2 1 0 3 37.DANİMARKA 2 0 6 8 38.ARJANTİN 2 0 4 6 39.ŞİLİ 2 0 1 3 40.KAZAKİSTAN 1 4 3 8 41.KENYA 1 4 2 7 42.ÇEK CUM. 1 3 4 8 43.GÜNEY AFRİKA 1 3 2 6 44.HIRVATİSTAN 1 2 2 5 45.LİTVANYA 1 2 0 3 46.MISIR 1 1 3 5 47.İSVİÇRE 1 1 3 5 48.ENDONEZYA 1 1 2 4 49.ZİMBABWE 1 1 1 3 50.AZERBAYCAN 1 0 4 5 51.BELÇİKA 1 0 2 3 52.BAHAMA 1 0 1 2 53.İSRAİL 1 0 1 2 54.KAMERUN 1 0 0 1 55.DOMİNİK CUM. 1 0 0 1 56.S.İRLANDA 1 0 0 1 57.B.A.E 1 0 0 1 58.KUZEY KORE 0 4 1 5 59.LETONYA 0 4 0 4 60.MEKSİKA 0 3 1 4 61.PORTEKİZ 0 2 1 3 62.FİNLANDİYA 0 2 0 2 63.SIRBİSTAN KARADAĞ 0 2 0 2 64.SLOVENYA 0 1 3 4 65.ESTONYA 0 1 2 3 66.HONG KONG 0 1 0 1 67.HİNDİSTAN 0 1 0 1 68.PARAGUAY 0 1 0 1 69.NİJERYA 0 0 2 2 70.VENEZUELA 0 0 2 2 71.KOLOMBİYA 0 0 1 1 72.ERİTRE 0 0 1 1 73.MOĞOLİSTAN 0 0 1 1 74.SURİYE 0 0 1 1 75.TRINIDAD TOBAGO 0 0 1 1 


</TEXT>
</DOC>
