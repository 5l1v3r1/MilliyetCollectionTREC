<DOC>
<DOCNO> 297669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur25.html </URL>
<DATE> 2004/12/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Hırsızın böylesi .. Cüzdanı boşaltıp içine sayısal loto kuponu koydular 
</HEADLINE>
<TEXT>

     Aydın'ın Nazilli İlçesi'nde, emekli polisi spreyle bayıltılarak maaşını gasp ettiler. 
     Alınan bilgiye göre, bankadan maaşını alan polis emeklisi Tolun Altan, Uzunçarşı'da yürürken arkasından gelen iki kişinin sıktığı spreyle bayıltıldı. Altan'ın cebindeki emekli maaşı ve kredi kartlarını alan kimlikleri henüz belirlenemeyen iki kişi, olay yerinden kaçtı. 
     Altan, AA muhabirine yaptığı açıklamada, 580 milyon lira olan emekli maaşını aldıktan sonra borçlarını ödemek için Uzunçarşı'ya gittiğini belirtti. 
     Yürürken arkasından üzerine kötü kokulu bir şeylerin püskürtüldüğünü ifade eden Altan, şunları söyledi 
     ''Fazlaca kalabalık olmayan bir sokaktan ilerliyordum. Hemen yanımda beliren iki genç, amca üzerin kirlenmiş şurada temizleyelim diye kollarıma girdiler. Spreyden etkilendiğim için onların isteklerine tepki gösteremedim. Yaklaşık bir saat sonra kendimi apartman boşluğunda buldum. Cüzdanıma baktığımda emekli maaşımın, kredi kartlarımın ve bankamatik kartlarımın alınmış olduğunu gördüm. Gaspçılar cüzdanımdan aldıkları malzemelerin yerine boş Sayısal Loto kağıtları bırakmışlar.'' Nazilli İlçe Emniyet Müdürlüğü'nün, olayla ilgili soruşturma başlattığı bildirildi. 
     
</TEXT>
</DOC>
