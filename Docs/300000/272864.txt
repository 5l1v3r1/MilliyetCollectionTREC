<DOC>
<DOCNO> 272864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun01.html </URL>
<DATE> 2004/09/18/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kerkük'te intihar saldırısı 23 ölü 
</HEADLINE>
<TEXT>

     Irak'ın kuzeyindeki Kerkük kentinde, Irak ulusal muhafızı karargahının önünde düzenlenen saldırıda ölü sayısı 23'e yükseldi. 
     Yetkililer, bomba yüklü aracı bir intihar eylemcisinin infilak ettirdiğini söyledi. 
     Hastane kaynakları, saldırıda çoğu iş başvurusu yapmak için karargaha gelen 23 kişinin öldüğünü, 53 kişinin yaralandığını açıkladı. 
     Bu arada Kerkük kenti yakınlarında bir aşiret reisi ve şoförü öldürüldü. 
     Polis, aracıyla Hatin'den Kerkük'e giden El Bedir aşiretinin reisi Şeyh Kadim El Hani'nin, silahlı kişilerin saldırısı sonucu yaşamını yitirdiğini bildirdi. 
     Saldırıda El Hani'nin şoförünün de öldüğü, araçta bulunan 3 kişinin yaralandığı belirtildi. 
     
     Bakuba'da lise önünde patlama 9 yaralı 

     Bakuba kentindeki bir lise önünde meydana gelen patlamaya ise havan topu mermisinin neden olduğu, olayda ilk belirlemelere göre 9 kişinin yaralandığı bildirildi. 
     Polis yetkilisi Valid Halid Abdulselim, ''Lise sekreterliğinin önünde meydana gelen patlamaya havan topu mermisinin neden olduğunu, çok sayıda kişinin yaralandığını'' belirtti. 
     Bakuba'daki hastane yetkililerinden Hüseyin Ali, ''Hastaneye öğrenci ve ebeveyn olmak üzere 9 yaralının getirildiğini'' söyledi. 
     Patlamada hafif yaralanan Cabbar Sadık da 20 ''Bize haftaya cumartesi gelin dediler. Çıkışa doğru gittiğim sırada patlama sesi duydum'' dedi. 
     Görgü tanıkları, patlama sırasında liselilerin ve ebeveynlerinin bütünleme sınavının sonucunu öğrenmek için okulun önünde toplanmış olduklarını belirtmişlerdi. 
     
     Kaçırılan vali yardımcısının cesedi bulundu 

     Öte yandan, Irak'ta kaçırılan El Anbar vilayeti vali yardımcısı Besim Muhammed'in cesedi bulundu. 
     Ramadi Hastanesi Müdürü Dr. Abdül Munim Aftan, cesedin dün gece hastane yakınında bulunduğunu söyledi. 
     Muhammed'in, 10 gün önce Felluce'deki evinden maskeli ve silahlı kişilerce kaçırıldığı bildirilmişti. 
     El Anbar vilayeti, Ramadi ve Felluce'den oluşuyor. 

     
</TEXT>
</DOC>
