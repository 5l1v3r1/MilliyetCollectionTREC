<DOC>
<DOCNO> 281053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonyas05.html </URL>
<DATE> 2004/10/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Superman kostümü açık artırmada... 
</HEADLINE>
<TEXT>

     Hayata 52 yaşında veda eden ünlü aktör Christopher Reeve'in ardından eşyaları adeta kapışılıyor. Reeve'in internetteki ''ebay'' açık artırma sitesinde satışa sunulan eşyaları arasında filmde giydiği pelerinli kostümü de bulunuyor. 
     Internetteki ''netscape'' sitesinin haberine göre, attan düşerek felç olan ve son yıllarını tekerlekli sandalyede geçirdikten sonra hayata veda eden Christopher Reeve'in hayranları eşyalarına büyük ilgi gösteriyor. 
     Açık artırma sitesi ''ebay'', henüz hayattayken Reeve'e ilişkin sadece 250 eşyayı satışa sunarken, aktörün ölümünden sonra bu sayı 1751'e çıktı. 
     Eşyaların sayısının giderek arttığı sitede aktörün imzalı posterleri, tişörtleri büyük rağbet görüyor. 
     Sitede satılanlar arasında Superman'e ait çok önemli bir eşya da bulunuyor. Süper adam ile adeta özdeşleşen, kırmızı pelerin, aynı renkte botlar ve mavi dar tulumdan oluşan kostüm de satışa sunuldu. 
     Kostümün fiyatı şu ana kadar 20 bin dolara kadar çıkarken, hangi şanslı hayranının Superman kostümüne sahip olacağı merakla bekleniyor. 
     
</TEXT>
</DOC>
