<DOC>
<DOCNO> 289558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonsiy10.html </URL>
<DATE> 2004/11/17/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Dışişleri Bakanlığı'nda Irak toplantısı yapıldı... 
</HEADLINE>
<TEXT>

     Dışişleri Bakanlığı'nda, Dışişleri Bakanı ve Başbakan Yardımcısı Abdullah Gül'ün başkanlığında, Irak konusunda bir çalışma toplantısı yapıldı. Toplantıda, bölgeye ilişkin son gelişmeler ele alındı. 
     Bakanlıkta 1.5 saat süren toplantıda, Mısır'ın Şarm El Şeyh kentinde yapılacak Uluslararası Irak Konferansı'na ilişkin hazırlıklar, Felluce'deki harekat sonrası durum ve gelişmeler, Irak'taki genel güvenlik durumu ve Türk şoförlerinin güvenliği, insani durum ve insani yardım ihtiyaçlarıyla geçen hafta yaşamını yitiren Filistin lideri Yaser Arafat sonrası Ortadoğu'daki durum gibi konular değerlendirildi. 
     Toplantıya, Müsteşar Ali Tuygan, Müsteşar Yardımcısı Ahmet Üzümcü, Türkiye'nin Irak Özel Temsilcisi Osman Korutürk ve konuyla ilgili diğer diplomatlar katıldı. 
     Bu arada, toplantıda ele alınan Uluslararası Irak Konferansı'nda, uluslararası kamuoyunun Irak'taki siyasi sürece olan desteğinin belirlenmesi bekleniyor. 
     Konferans çerçevesinde, Türkiye'nin inisiyatifiyle başlatılan Irak'a komşu ülkeler dışişleri bakanları toplantısının da yapılması planlanırken, konferans sonunda Irak'taki gelişmeleri izlemek üzere bir takip mekanizmasının kurulması öngörülüyor. 
     
</TEXT>
</DOC>
