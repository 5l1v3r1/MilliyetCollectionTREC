<DOC>
<DOCNO> 253700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/dunya/adun.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum - Yunan oyunu meşaleyi söndürdü 
</HEADLINE>
<TEXT>


Olimpiyat meşalesi yarın KKTC'den geçecekti. Son anda kabulü zor koşullar getiren Atina ve Rumlar bunu engelledi 

YORGO KIRBAKİ Atina SEFA KARAHASAN Lefkoşa 


Olimpiyat ruhu siyasete yenik düştü. Daha önce Olimpiyat meşalesinin KKTC'den geçmesi için KKTC yetkilileriyle mutabık kalan Rumlar ve Atina, dün son anda çeşitli koşullar öne sürerek bunu olanaksız hale getirdi. Olimpiyat meşalesi, bugün Güney Kıbrıs'a getiriliyor ancak yarın daha önce planlananın aksine KKTC'ye geçmeyecek. 
Olimpiyat meşalesinin Kıbrıs'a gelmesine bir gün kala Atina ve Kıbrıs Rum Yönetimi dün, meşalenin KKTC'den geçmesi için bir dizi ağır şart ortaya attı. 
Rum Yönetimi, meşalenin ancak doğrudan veya dolaylı olarak KKTC'nin tanınması anlamına gelmeyecek şekilde Kuzey Kıbrıs'tan geçebileceğini açıkladı. Rum Yönetimi, ayrıca Olimpiyat meşalesini, Türkiye'yi AİHM'de tazminata mahk m ettiren Titina Loizidu'ya taşıtmak gibi kışkırtıcı bir karar da aldı. 
KKTC yönetimi, ortaya atılan şartları kabul etmeyince de Olimpiyat meşalesinin Kuzey Kıbrıs'tan geçmesi suya düştü. 
Kıbrıs Rum Olimpiyat Komitesi Başkanı Kikis Lazaridis, Olimpiyat meşalesinin KKTC'den geçmeyeceğini açıklarken, bunun olimpiyatların organizasyonundan sorumlu "Atina 2004" komitesinin alanına giren bir konu olduğunu söyledi. 
"Atina 2004" Komitesi, Olimpiyat meşalesinin KKTC'den geçmesi için şu şartları öne sürdü 
Lefkoşa Türk Belediyesi meşaleyi teslim alma töreni düzenlemeyecek. Belediye Başkanı Kutlay Erk konuşma yapmayacak. Sponsorlar bulunmayacak Örneğin Coca Cola . Meşale Kuzey Kıbrıs'ta en fazla 1 saat kalacak ve en çok 10 sporcu tarafından taşınacak, Türk atletlerinin yanında Rum atletler bulunmayacak. Meşale Kuzey Kıbrıs'ta yakılmayacak, Güney Kıbrıs'tan yakılarak getirilecek. Konvoydaki araç sayısı öngörülenin yarısına indirilecek. 
Yunanistan'ın ileri sürdüğü bu son derece ağır şartlar üzerine KKTC yönetimi ret cevabını Atina 2004 Komitesi'ne bildirdi. 

Faşist ve ırkçı zihniyet 
Lefkoşa Belediye Başkanı Kutlay Erk, "Olimpiyat meşalesi Rum tarafının ırkçı, faşist ve hegemonyacı zihniyetine yenik düştü" derken, KKTC Gençlik ve Spor Bakanı Özkan Yorgancıoğlu, "Rumlar yaptıklarıyla utansın" diye konuştu. Yorgancıoğlu, Rumların meşaleyi taşıyacak 10 atletin yanında 10 yardımcı atletin bulunmasını istememelerine "Elimizde o kadar tişört yok" şeklinde bir gerekçe gösterdiklerini açıkladı. 
Meşale bu sabah saat 08.30'da Baf Havaalanı'na getirilecek. İki gün süreyle Rum Kesimi'nde kalacak meşaleyi 146 kişi taşıyacak. Meşale daha sonra oyunların yapılacağı Yunanistan'a geçecek. 

Loizidu'yu da alet ettiler 

Rumlar kışkırtıcı bir adım atarak, Olimpiyat meşalesini 10 dakika süreliğine, Türkiye'yi AİHM'de mahk m ettiren Titina Loizidu'ya taşıtma kararı aldılar. Böylece sporun birleştirici ruhunu yansıtması gereken Olimpiyat meşalesi siyasi oyunlara alet edilmiş oldu. 


</TEXT>
</DOC>
