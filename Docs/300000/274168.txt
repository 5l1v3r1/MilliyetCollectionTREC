<DOC>
<DOCNO> 274168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/yasam/yas03.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Helikopter bakanı koltuğundan etti 
</HEADLINE>
<TEXT>


Orman yangınları için Türkiye'ye orduya ait helikopterleri gönderen Ukrayna Savunma Bakanı Marçuk, görevinden alındı 

CENK BAŞLAMIŞ Moskova 

Türkiye'ye orman yangınlarının söndürülmesinde kullanılmak üzere askeri helikopter gönderen Ukrayna Savunma Bakanı Yevgeniy Marçuk, görevden alındı Kara Kuvvetleri Komutanı Valeriy Frolov da tutuklandı. 
Ukrayna Devlet Başkanı Leonid Kuçma, çalışmalarından uzun süredir memnun olmadığı Marçuk'u, askeri cephaneliklerde 2003'te meydana gelen patlamalar nedeniyle görevden uzaklaştırdı. Ancak, Marçuk'un görevden alınmasının asıl nedeninin Türkiye'ye orduya ait helikopterlerin gönderilmesi olduğu ifade edildi. Marçuk'un görevden alınmasından sonra Ukrayna Başsavcılığı, konuyla ilgili dava açıldığını bildirdi. Marçuk, yasadışı şekilde Türkiye'ye askeri helikopter ve 25 asker göndermekle suçlanıyor. 

Yasalara aykırı 
Başsavcılık Sözcüsü Sergey Rudenko, kullanılan 8 helikopterin Artic Group adındaki bir Kanada firmasına Marçuk'un onayıyla kiralandığını, bu durumun Ukrayna yasalarına aykırı olduğunu belirtti. 
Söz konusu helikopterlerden birinin 6 Eylül'de düşmesi sonucu 3'ü Ukraynalı 5 kişi ölmüştü. Skandalla ilgili olarak Kara Kuvvetleri Komutanı Vekili Frolov da tutuklandı. 
Başsavcı Gennadiy Vasilyev, "Frolov önce bir firmayla anlaşma imzalamış. O firma da, Türkiye ile anlaşması bulunan Kanada şirketiyle kontrat imzalamış. Böylece, Ukrayna ordusunun malı olan helikopterler kiralanmış" dedi. 
Marçuk, Türkiye'ye askeri helikopter gönderilmesi konusunda hukukçulardan olumlu görüş alındığını söyledi. 
Ukrayna Savunma Bakanlığı'ndan yapılan açıklamada da, Türkiye'ye helikopterlerin Savunma Bakanı Vecdi Gönül'ün kişisel ricası üzerine gönderildiği bildirildi. Bakanlık, helikopterlerin son 3 yılda orman yangınlarının söndürülmesine "gönüllü olarak" katıldığını ve bunun yasalara aykırı olmadığını açıkladı. 



</TEXT>
</DOC>
