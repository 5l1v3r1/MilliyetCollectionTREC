<DOC>
<DOCNO> 280503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/ekonomi/eko05.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TOKİ'den dar gelirliye konut 
</HEADLINE>
<TEXT>



Başbakanlık Toplu Konut İdaresi Başkanı TOKİ Erdoğan Bayraktar, ülke genelinde alt gelir grubuna yönelik 15 yıl vadeli konut projesini hayata geçirmeye hazırlandıklarını kaydetti. 1000 konutluk proje için Şanlıurfa'da bulunan Bayraktar, burada gazetecilere yaptığı açıklamada yurt çapında gerçekleştirilecek konut projeleri hakkında da bilgi verdi. Geçen yıl orta gelir grubundaki vatandaşlar için ucuz konut projelerini hayata geçirdiklerini hatırlatan Bayraktar, bu yılki projede yer alacak 72 metrekarelik konutların, 2 oda, 1 salon olarak planlandığını ifade etti. 
Bayraktar, "Ülke genelinde alt gelir grubuna yönelik 15 yıl vadeli konut projesini hayata geçirmeye hazırlanıyoruz. 2 bin YTL peşinat verebilen herkes 180 ay boyunca 200 YTL ödeyerek ev sahibi olabilecek. Bu projeleri üretirken kar elde etmekten çok hizmet üretmeye önem veriyoruz" dedi. 
Bayraktar, Şanlıurfa Belediyesi'yle de yaptıkları protokole göre alt gelir grubuna yönelik bin konut projesini önümüzdeki günlerde hayata geçireceklerini ve bu kez balkonların geniş olmasına dikkat edeceklerini bildirdi. 


</TEXT>
</DOC>
