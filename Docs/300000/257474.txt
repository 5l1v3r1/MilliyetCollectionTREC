<DOC>
<DOCNO> 257474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonyas13.html </URL>
<DATE> 2004/07/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Avrupa'da kişi başı tatil harcaması 2750 dolarken, bizdeki rakam 86 .. 
</HEADLINE>
<TEXT>

     Turizm Yazarları ve Gazetecileri Derneği'nin TUYED yayınladığı ''İç Turizm Raporu''na göre, Avrupalı ülkelerinde kişi başı tatil harcamaları yaklaşık 2 bin 750 dolara kadar çıkarken, Türkiye'de bu rakam 86 dolarda kalıyor. 
     Raporda sunulan verilere göre, Avrupa'da turizm harcamasında İsviçre 2 bin 748 dolar ile ilk sırada yer alırken, Belçika, Norveç ve Almanya bu ülkeyi izliyor. 
     Listenin son iki sırasında yer alan Yunanistan'ın kişi başı 477 dolar, Portekiz'in ise 402 dolar harcadığı belirtilen raporda, Türkiye'de ise bu miktarın sadece 86 dolar olduğu dikkat çekiyor. 
     İç piyasada, ''gezi'' ve ''akraba ziyaretleri'' şeklinde gerçekleşen seyahatlerin sadece yüzde 10'unun organize turlarla yapıldığı belirtildi. 
     Hazırlanan rapor çerçevesinde yapılan bir araştırmada ''Elinize fazladan 20 bin dolar geçse nerede değerlendirirsiniz '' şeklindeki soruya da, ancak altıncı sırada ''Tatile çıkarım'' yanıtı verildiği, önceliğin ''otomobil almak, ev eşyasını değiştirmek, ev almak'' gibi tercihlere verildiği vurgulandı. 
     İç turizm hareketlerinin 6.2 milyar dolarlık bir pazar hacmi yarattığına işaret edilen raporda, son yıllarda önemli atılımlar yaşayan turizm sektörünün sağlıklı gelişmesinin, sektörün ikinci ayağı olan iç turizmin geliştirilmesine bağlı olduğu kaydedildi. 
     Raporda, seyahat acenteleri ve otellerin müşteriye ulaşmak için gazetelere verdiği reklamların tutarının geçen yıl 124 milyon doları aştığı vurgulandı. 
     Buna karşılık seyahat acentelerinin reklam harcamalarındaki payı yüzde 54'ten yüzde 47'ye düştü. 
     
     ÖNERİLER 
     Raporda, iç turizm pazarının harekete geçirilmesi bakımından yurtdışında yapılan son dakika satışlarının iç pazarda da yapılması gerektiği, ayrıca düşük sezon olarak kabul edilen kış döneminde otellerin yurtdışından gelen emekliler için sundukları cazip fiyatlı programlarını iç pazara da sunmasının önemli olduğu vurgulandı. 
     Raporda, havayolu ulaşımının ucuzlamasıyla otellerin de cazip fiyatlar vermesi halinde, yurtdışında olduğu gibi Türkiye'de de kış mevsiminde dinlenmek amacıyla Antalya, Marmaris ve Bodrum'da tatilini geçirecek ciddi bir potansiyel olduğu belirtildi. 
     Ayrıca, internet üzerinden rezervasyon sisteminin hızla gelişip yayılmasının Anadolu'daki iç turizm pazarını harekete geçirmek açısından önemli bir avantaj olacağının altı çizildi. 
     
</TEXT>
</DOC>
