<DOC>
<DOCNO> 266627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo24.html </URL>
<DATE> 2004/08/26/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Trabzonspor-Dinamo Kiev maçı ardından... 
</HEADLINE>
<TEXT>

     Trabzonsporlu milli futbolcu Gökdeniz Karadeniz, Dinamo Kiev maçından sonra yaşadığı olaydan sonra çok üzüldüğünü belirterek, ''Niye bir tek ben tepki görüyorum'' dedi. 
     Gökdeniz Karadeniz, A.A muhabirine yaptığı açıklamada, kulüp başkanı Atay Aktuğ ile dün gece yaşananlar hakkında uzun bir konuşma yaptığını ve olaydan sonra çok üzüldüğünü söylediğini bildirdi. 
     Dinamo Kiev maçında ellerinden geleni yapmaya çalıştıklarını vurgulayan Gökdeniz, ''Niye bir tek ben tepki görüyorum Maç bittikten sonra sadece bana küfür edildi. Gökdeniz istenmiyorsa bunu söylesinler'' diye konuştu. 
     Dinamo Kiev maçında tüm enerjisini sahaya yansıttığını ve elinden geleni yaptığını kaydeden Gökdeniz, şöyle devam etti 
     ''Gökdeniz, hem orta yapıp hem de gol mü atacak Kornerden yediğimiz golden ben mi sorumluyum Takım 80 dakika boyunca defans yaptı. Biz de bu defansı açmaya çalıştık. Bu kadro çok iyi. Bu sezon şampiyon olup Avrupa Şampiyonlar Ligi'ne direkt katılırız. Ama bu tür olaylar beni yıpratıyor.'' 
     
     ''TAKIMIM İÇİN HER TÜRLÜ FEDAKARLIĞI YAPTIM VE YAPACAĞIM'' 
     Gökdeniz, sezon öncesi adının ''paracı''ya çıktığını ama böyle birşeyin kesinlikle olmadığını ifade ederek, şunları kaydetti 
     ''Ben Trabzon'un çocuğuyum. Buradan ekmek yiyorum. Bunun için her zaman Trabzon'da kalmak ve Trabzonspor forması altında ter dökmek istedim. Yönetime de bunları söyledim ve 5 yıllık boş muvaveleye imza atacağımı söyledim. Kendi şehrim için, takımım için her türlü fedakarlığı yaptım ve yapacağım, boş mukaveleye imza attım. Daha ne yapayım Ben Trabzonluyum ve bu şehri seviyorum.'' 
     
     ''BENİ EN ÇOK ÜZEN EŞİME VE AİLEME KÜFÜR EDİLMESİ'' 
     Maçtan sonra kendisine, bir grup tarafından ağza alınmayacak küfürler edildiğini hatırlatan Gökdeniz, ''Bana edilen küfürler bir tarafa, eşim eve giderken arabasının önünü kesmişler. Beni en çok üzen, ona ve aileme edilen küfürler. Niye onun arabasının önünü kesiyorlar ve küfür ediyorlar. Onun ve ailemin suçu ne'' diye konuştu. 
     Gökdeniz, takımın 1-2 maç daha kötü sonuç alırsa yine kendisine yüklenileceğini belirterek, ''Korkum, bundan sonraki kötü sonuçlarda aileme kötü davranılması'' dedi. 
     
     ''İSTENMEDİĞİM YERDE KALMAM'' 
     Bu tür üzücü olayların performansını etkilediğini ifade eden Gökdeniz, şöyle konuştu 
     ''Benim takımıma faydalı olabilmem için kafamın rahat olması gerekir. Bu tür baskılarla futbol oynanmaz. Gökdeniz'in bu takıma verdikleri ortada. Bundan sonra da takımım için ter dökeceğim ama taraftarlarımızın da bana sahip çıkması lazım. Eğer taraftar bana küfür etmeye devam ederse ve beni istemezse ben de istenmediğim yerde durmam. Trabzonspor taraftarları bana küfür ediyorsa demek ki bana olan sevgileri az. Ama ben onların sevgilerini azaltacak hiçbirşey yapmadım. Bütün dünya ve Türkiye Gökdeniz'i sevdi, bir Trabzonspor taraftarı sevemedi. Kimse hor görüldüğü, istenmediği, küfür edildiği yerde kalmak istemez.'' 
     
</TEXT>
</DOC>
