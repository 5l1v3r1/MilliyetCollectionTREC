<DOC>
<DOCNO> 291944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/yazar/heper.html </URL>
<DATE> 2004/11/25/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Görmezden gelinen sorunlar 
</HEADLINE>
<TEXT>


AVRUPA Birliği ilkelerinin namus bekçisi Hollanda'da insan haklarının ırzına geçildi. Dünya kılını kıpırdatmadı. Türkiye de... 
Hollandalılar Müslümanlara ve tabii Türklere ait ibadethanelere, mülklere tecavüzlerde bulundu. Buna susulur mu 
Din özgürlüğü, inanç hürriyeti konusunda Türkiye'yi yerli yersiz, ikide bir ikaz eden Avrupa'nın olayları görmezden gelmesi affedilemez. 

IRAK'ta Türkler savaşa girmiş gibi zayiat veriyor. Bu açıdan ABD'den sonra ikinci sıradayız. Öldürülen şoförlerimizin sayısı 70'e varıyor. 
Dışişlerimizin nasihati "Zorunlu olmadıkça Irak'a seyahatten kaçının..." 
Oysa bu konuda prensip "Az laf, çok iş olmalı." 
Ankara çare üretemiyor. 
Mallar Irak'a sınırda teslim edilebilecekse, o yapılmalı. 
Suriye Irak'a mal gönderimi için kullanılabilecekse Şam zorlanmalı... 
Veya konvoylarımızı Türk ve ABD askerleri gerektiği gibi korumalı. 
Uzun lafın kısası, ne yapılabiliyorsa yapılmalı, Türk şoför katliamı durdurulmalı. 
Hükümetler ne için vardır 

BULGARİSTAN'da Türkler ikinci sınıf vatandaş muamelesi görüyor. 
TRT'de iki hafta üst üste ilginç görüntüler ve konuşmalar yayımlandı. Soydaşlarımız kan ağlıyor. İş Bulgar'a veriliyor. Yüksek eğitimli Türk asıllı gençlerin bile iş bulması zor. Eldeki avuçtaki, tarla, bağ, bostan satılıyor. Birçok aile İstanbul'a gelip çalışan annelerinin, kızlarının yolladığı parayla zar zor geçiniyor. 
Türkiye'yi bırakıp Bulgaristan'a yatırıma giden pek çok müteşebbis Türk var. Hiç olmazsa onlar Bulgar ortak kadar, Türk ortak da seçseler, Türk işçi de çalıştırsalar olmaz mı Ankara bunu teşvik edemez mi 

YUNANİSTAN'ın en yoksul bölgesi Batı Trakya... Son günlerde burada tahrikler oldu. 
Atina yıllarca soydaşlarımıza Türk demeyi çok gördü. Onlara "Müslüman azınlık" adı takıldı. Türkler hiçbir zaman önemli görevlere getirilmedi. Türklerin nüfus üstünlüğünü zorla değiştirmek için Rusya'dan gelen göçmenler bu bölgeye yerleştirildi. 
Kerkük'te, Kıbrıs'ta Türkler tehlikede. ABD ve AB Güney Kıbrıs'ı tanıyın diye bastırıyor. 

Özet şu Türkiye sınırları dışındaki Türkleri koruyamıyor. Onlar için evrensel hukuk kuralları, insan hakları bile çoğu zaman işlemiyor, işletilemiyor. 
Ankara bu konuda acz içinde... 
70 milyonluk genç Türkiye böyle anlarda etkinliğini ispatlayamazsa ne zaman ispatlayacak 
AB'nin şartlarına uyma gayreti ve meşguliyeti gururumuzdan, kişiliğimizden taviz vermek anlamına gelmez. 

DEHŞET DENGESİNE DOĞRU ABD Irak'ta önüne geleni öldürüyor. Felluce'de olanlar insan hakları konusunda ABD'nin çifte standardının göstergesidir. 
ABD adeta "Kuvvet haktır" demek istiyor. O zaman bu kuvveti sınırlayacak başka güçler de olmalı. Oysa, örneğin AB ortada yok. O zaman "dehşet dengesi"ni yeniden sağlaması bakımından Putin'e ve onun yeni nükleer gücüne bel bağlayanlar çıkacak demektir. 

İSTER İNAN... Asayiş berkemal 
"Asayiş berkemal", eski bir tabirdir. Yani, "Halkın güvenliği bakımından işler yolunda" anlamına geliyor. 
Bugün "asayiş berkemal" değil... 
Kapkaç çeteleri, hırsızlık çeteleri, uyuşturucu çeteleri, TMSF'yi kurşunlayan hortum çeteleri, maç magandaları ve katilleri. Her alana el koyan büyük, küçük mafya... Üstelik tüm bunlar vatandaştan daha özgür bir şekilde mesleklerini icra ediyorlar. 
İstanbul'da suç işleme yaşının 7'ye inmesi herhalde boşuna değil... 
Suçu önlemek yalnız ceza artırımıyla da mümkün olmuyor. O cezaların uygulanması da gerekiyor. Uygulanmalı ki ceza caydırıcı olsun. 
Geçende bir hırsız aynı eve ikinci kez girdi. Üstelik bekçinin üstüne atlayıp elindeki silahı almak istedi. Ama boğuşma sırasında silah ateş aldı ve hırsız öldü. Ölen, bekçi de olabilirdi. 
Mahkeme bekçiyi tutukladı ve cezaevine yolladı. 
Bu durum malını, canını, ailesini korumak isteyenleri korkutup hırsızları cesaretlendirmez mi 
Bekçinin tutuksuz yargılanması daha uygun olmaz mıydı 

MİLLETVEKİLİ Halktan koptu 
Meclis'in eski başkanlarından biri iddiaya göre, benzin parasını da devletin ödediği otomobille iki yılda 150 bin kilometre yapıyor. 
Bu, harcamaların ele alınması gereğini gösteren bir olaydır. 
Önce Cumhurbaşkanı'ndan başkasına görevi bittikten sonra, niye otomobil, şoför, benzin verilir Bu kişiler kendilerine bir otomobil alamazlar mı 
Bakın milletvekillerinin çoğunun aylığı, emekli maaşı da almaya başladıkları için 1 milyar 800 milyon lira arttı. Ayrıca yılbaşında da bu maaşlara yüzde 8 zam yapılacak. Yani maaşlar bu zamdan önce ortalama 8.5 milyar kadar olacak. Milletvekillerinin ve ailelerinin sağlık giderlerini de devlet ödüyor. 
Emekli, eski milletvekili de yeni bir işte çalışsa da çalışmasa da hem 3 milyar liranın üzerinde maaş alıyor hem de aynı avantajlardan yararlanıyor. Memurlar ise, ilke olarak milletvekillerinin aksine, hem normal maaş, hem emekli maaşını bir arada alamıyor. 
Aslında milletvekili maaşı "şeref ücreti"dir. Miktarı değil, anlamı önemlidir. Ama bugün miktar ve ek avantajlar o anlamı gölgeliyor. 



</TEXT>
</DOC>
