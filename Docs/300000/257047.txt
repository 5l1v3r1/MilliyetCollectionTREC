<DOC>
<DOCNO> 257047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun25.html </URL>
<DATE> 2004/07/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Fransız sosyalistlerin Türkiye'ye AB şartı Ermeni soykırımını tanıyın 
</HEADLINE>
<TEXT>

     Fransız Sosyalist Parti Genel Sekreteri François Hollande, partisinin, AB'nin tam üyelik müzakerelerini başlatmadan önce Türkiye'nin sözde Ermeni soykırımını tanıması talebine gerekçe olarak Fransa parlamentosunda kabul edilen yasayı gösterdi. 
     Resmi ziyaret için Paris'te bulunan Başbakan Recep Tayyip Erdoğan tarafından kabul edilen Hollande, görüşmenin ardından Türk gazetecilerin sorularını yanıtladı. 
     Türk gazetecilerin, ''sözde Ermeni soykırımı Kopenhag kriterleri içinde değil, ama neden tam üyelik müzakerelerinin başlaması için bunu gerekçe gösteriyorsunuz'' sorusu üzerine Hollande, Fransa parlamentosunda sözde Ermeni soykırımının tanınmasını isteyen yasaya atıfta bulunarak, Sosyalist Parti'nin bu yasaya dayanarak sözde Ermeni soykırımının tanınmasını önkoşul olarak gündeme getirdiğini belirtti. 
     Sosyalist Parti'nin Fransa'daki sağ partilere kıyasla ilke olarak Türkiye'nin tam üyeliğine karşı çıkmadığını belirten Hollande, 1999 yılında yapılan Helsinki zirvesinde Fransa'nın eski Sosyalist Başbakanı Lionel Jospin'in de Ankara'nın adaylığına güçlü bir şekilde destek verdiğini hatırlattı. 
     Sosyalist Parti'nin, sağ partilerin, tarihi ve kültürel nedenlerle Türkiye'nin AB'ye üye olamayacağı yolundaki gerekçelerine kesinlikle karşı çıktığını ifade eden Hollande, Kopenhag siyasi kriterlerinin yerine getirilmesi halinde tam üyelik müzakerelerinin başlamasına destek verdiklerini söyledi. 
     
     ERDOĞAN-HOLLANDE GÖRÜŞMESİ 
     Erdoğan-Hollande görüşmesi sonrası basına bilgi veren Türk diplomatik kaynaklar, Türkiye-AB, ikili ilişkiler ve Ermeni sorununun gündeme geldiğini, toplantının olumlu bir havada geçtiğini bildirdiler. 
     Hollande'ın görüşmede, diğer sağ partilere nazaran Sosyalist Parti'nin Türkiye'nin tam üyeliğine karşı çıkmadığını, kültürel ve dini farklılıklar gerekçesiyle Ankara'nın üye olamayacağı tezlerine şiddetle karşı çıktığını Başbakan Erdoğan'a ilettiği öğrenildi. 
     Başbakan Erdoğan'ın da görüşmede, Ermeni meselesi ile ilgili olarak, bu konunun tarihçilere bırakılması ve siyasetçilerin ve halkların artık geçmişe değil geleceğe bakması mesajını verdiği belirtildi. 
     Hollande'ın ayrıca, kapatılan DEP'in eski milletvekili Leyla Zana konusunu gündeme getirdiği ve Zana'nın neden tekrar yargılandığı sorusunu yönelttiği öğrenildi. 
     Erdoğan'ın, bu soru karşısında üst mahkeme bozduğu için Zana ve arkadaşlarının tekrar yargılanacağını, bunun yalnızca hukuki sürecin devamı olduğu için yargılanmanın devam ettiğini söylediği kaydedildi. 
     Başbakan Erdoğan'ın ayrıca, kendisinin bir şiir yüzünden mahkum olduğunu hatırlatarak ''Ben mahkum olduğum zaman neden aynı duyarlığı göstermediniz'' siteminde bulunduğu belirtildi. 
     Erdoğan'ın görüşmede, Kıbrıs konusundaki son gelişmeleri de gündeme getirdiği öğrenildi. 
     
</TEXT>
</DOC>
