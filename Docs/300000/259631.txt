<DOC>
<DOCNO> 259631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/ekonomi/aeko.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'yle yeni stand by yapılması kesinleşti 
</HEADLINE>
<TEXT>


IMF heyeti 2005 - 2007 dönemini kapsayacak yeni ekonomik programı görüşmek üzere önümüzdeki hafta Türkiye'ye geliyor. Yeni stand- by eylülde açıklanacak 

EKONOMİ SERVİSİ 

Devlet Bakanı Ali Babacan, Türkiye Masası Şefi Rıza Moghadam başkanlığındaki Uluslararası Para Fonu IMF heyetini yeni programa ilişkin görüşmeler için Türkiye'ye davet etti. Heyet önümüzdeki hafta Türkiye'ye gelecek. 
Hazine Müsteşarlığı'ndan yapılan açıklamada, bir süredir yürütülmekte olan yoğun çalışmalar sonrasında, 2005 - 2007 dönemini kapsayan orta vadeli ekonomik programın makroekonomik çerçevesi ve yapısal reformlar konularında ileri bir aşamaya gelindiği bildirildi. Açıklamada, Türkiye'ye davet edilen heyetle orta vadeli programa ilişkin teknik seviyede bilgi alışverişinde bulunulacağı kaydedildi. 
Üst düzey bir ekonomi yetkilisi hükümetin IMF ile yeni bir stand - by imzalamak niyetinde olduğunu belirtirken, önümüzdeki hafta gelecek olan IMF heyetinin ziyaretinin kısa süreceğini söyledi. Bu görüşmeler sonunda bir açıklama yapılmayacak. IMF heyeti eylül ayında bir daha gelecek ve bu görüşmenin ardından yeni anlaşmaya ilişkin açıklama yapılacak. Yetkili, Şubat 2005'te sona erecek olan mevcut stand - by'ın yerini alacak olan yeni anlaşma formatıyla ilgili yorumda bulunmadı. 
Rıza Moghadam, önceki gece IMF İcra Direktörleri Kurulu'nun 661 milyon dolarlık kredi dilimini onaylamasının ardından yaptığı açıklamada hükümetin seçimi ne olursa olsun Türkiye'yle birlikte çalışmaya devam edeceklerini belirtmişti. Moghadam, "Türk yetkililer, orta vadeli bir plan hazırlıyorlar. Bu plan, Avrupa Birliği'ne üyelik öncesi plan ve buna paralel diğer eylemleri içeriyor. IMF ile program sonrası ilişkide asıl karar Türkiye'nin, bizim değil" demişti. 


</TEXT>
</DOC>
