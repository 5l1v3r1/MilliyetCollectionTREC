<DOC>
<DOCNO> 296964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/yazar/asik.html </URL>
<DATE> 2004/12/12/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Semtine göre dua 
</HEADLINE>
<TEXT>


Lise din kültürü öğretmeni Hüseyin Akın, "Semtlere göre dualar" adlı bir kitap kaleme almış. 
Hayli esprili bir çalışma .. 
Kitaptan kimi semtler için düşünülmüş kimi duaları aktaralım 
"Allah kadınların yazarından da, azarından da, pazarından da korusun" 
Fatih semtinde yaşayanlar kadın yazarları fitne olarak kabul edermiş, o yüzden böyle bir dua çıkmış ortaya... 
"Allah ne kapı kulu ne de kapı kolu yapsın" 
Kimseye alet olmamayı dileyen bir dua... Yenikapı 
"Kepek sorunlarımla baş edebilme gücü ver Tanrım " 
Nişantaşı duası... Çünkü bu semt insanı en büyük sorun olarak "kepek" illetini görmekte. 
"Harcanmadan harcamak nasip et Tanrım" 
Şişli'den tüketime dayalı bir dua örneği... 
"Tanrım beni baştan yarat" 
Fiziğiyle sorun yaşayan kadınların yaptığı dua Etiler ... 
"Triplex dairem, son model arabam var, Tanrım n'olur mutluluk da senden olsun " Ortaköy duası 
"Bana kalbimin yerini göster, ona dokunmak istiyorum Tanrım " Ortaköy 
"Oğlun, torunun ÖSS'den önce ASS'yi kazanır inşallah " 
Kartal semtinden dua... ASS'den kasıt Ahiret Seçme Sınavı... 
"Ya Settar ayıplarımızı, yolsuzluklarımızı ve hırsızlıklarımız ört " 
Yolsuzluğa bulaşmış bürokratların sıkça yaptığı dualardan Çankaya duası ... 
- Tanrım, Cumhuriyetimizi ikinci ve üçüncü Cumhuriyetçilerden koru, laiklik ilkemizi bize bağışla Çankaya duası 

Türkiye'de baskılardan bunalan ve Almanya'ya göçen "Gay"ler, Berlin'de "Gayhane" adlı bir kulüp kurmuşlar. 
Onların da gayretiyle AB'ye kayacağız inşallah... 

Babaların merakı Avrupa'da, "babaların gerçekten baba olup olmadıklarını öğrenme hakkı" tartışılıyor şu sıralarda... 
İstenen şu "Babalar, annelerin haberi olmadan babalık testi yaptırabilmeli." 
Test, çocuktan alınan kan ile yapılabiliyor. 
Kimileri, böyle testlerin durduk yerde aile huzurunu bozmaktan başka bir işe yaramadığını söylüyor. Kimileri ise, yalan üzerine kurulu bir evliliğin aynı ölçüde sakıncalı olduğu görüşünde... 
Türkiye'de bu testler yapılıyor. Ve yüzde 20 oranında babalar resmi tespitlere göre gerçek baba çıkmıyor 

Büyümenin hızı kesilmiş. 
Fark etmez. Hızlıyken de fark etmiyorduk. 
Haldun Ertem 

Ata'nın kitapları... Titiz bir devlet adamı hediyeden uzak durur. Büyük hediye almaz. İstemez. 
Peki Atatürk'ün hiç hediye istediği olmuş mudur 
Evet olmuştur. 1933 yılının yılbaşı gecesi Milli Eğitim Bakanı, Atatürk'e Milli Eğitim'ce basılan üç kitap hediye etmiş. O zaman Atatürk şöyle demiş 
- Şu anda duyduğum saadet büyüktür. Bakanımıza bu armağınından dolayı teşekkür ediyorum. Kendisinden ve diğer bakanlarımızdan her an böyle hediyeler beklerim... 
Ata'nın istediği "hediye", işte bu olmuştur. Bu hafta Haldun Ertem'in bir esprisinde Ata'nın 10 bin kitabı okuduğundan söz edildi. Okurlarımız rakama itiraz ettiler. Haklılar. Atatürk'ün özel kitaplarının yer aldığı Anıtkabir ve Çankaya kitaplığında yaklaşık 10 bin cilt vardır... Ama Atatürk'ün altını çizdiği, not düştüğü, tamamen veya kısmen okuduğu kitap sayısı konuyu araştıran Gürbüz Tüfekçi'ye göre 1800 dolayındadır. 

Gece yarısı TEİ... Eskişehir'de geçenlerde, cumartesiyi pazara bağlayan gece TEİ sosyal tesislerinde yemekteyiz. Yemek bitiyor, gece yarısına doğru konuklar birer ikişer ayrılıyor. Son kalan davetliler, Anadolu Üniversitesi Rektörü Engin Ataç ve eşi, Avukat Akın Çamoğlu ve eşi, TEİ Genel Müdürü Tayfun Mutlu ve eşi hep birlikte kahvelerimizi yudumluyoruz. Derken Genel Müdür Tayfun Mutlu, ilginç bir öneride bulunuyor 
- Hadi gelin size fabrikayı gezdireyim... 
- Fakat Sayın Mutlu böyle gece yarısı... 
- Başka zaman vaktiniz olmaz hazır buradayken buyrun gezelim... 
Otomobillerle biraz ötedeki fabrikaya gidiliyor. Her taraf ışıl ışıl. Fabrika gece yarısı tam kapasite çalışıyor. İşçiler, teknisyenler, mühendisler pür dikkat çalışırken biz gece yarısı konuklarını biraz da şaşırarak süzüyor... 
TEİ Tusaş Engine İndustry 1986 yılında F - 16 uçaklarının motor montajı için kurulmuş bir Tusaş - General Electric ortaklığı... 
F - 16 projesi tamamlandıktan sonra kapıya kilit vurmamış, tam tersine dünya piyasalarına açılmışlar. Bugün Airbus'tan Boeing'e her türlü sivil ve askeri uçağa motor parçası üretiyor... 17 değişik motor programına 363 çeşit parça sağlıyor. Üretimin yüzde 90'ı ABD, Fransa, Avustralya, İsviçre gibi ülkelere ihraç ediliyor... 1987 yılından bu yana yapılan ihracatın değeri 150 milyon doları aşmış... Fabrikanın 150 mühendisinden 40'ı, halen İspanya'da ortak uçak projesinde çalışıyor. Ülkeye döviz getiriyor. 
TEİ, hassas bir üretim yapıyor. En küçük motor parçasındaki en küçük hata bir uçağı düşürebilir. Acaba hiç hatalı üretilen parça oluyor mu 
- Tek bir arızalı parça çıkmadı fabrikadan bugüne dek, diyor Genel Müdür Tayfun Mutlu... 
Fabrikada gece yarısı genç mühendisler, teknisyenler, işçiler olağanüstü bir dikkatle çalışıyor. O saatler İstanbul'da gençlerin en hızlı dansları yaptığı, alkol tüketiminin doruğa ulaştığı saatler... Birileri üretiyor, birileri tüketiyor... Ve nedense biz medyada hep tüketenleri izliyoruz. Gençlik ister istemez tüketenlere özeniyor... En hazini de bu... 




Hep birlikte AB'ye inşallah... 








</TEXT>
</DOC>
