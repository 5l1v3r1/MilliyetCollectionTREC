<DOC>
<DOCNO> 251517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/dunya/adun.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan 'ver kurtul'u 
</HEADLINE>
<TEXT>


Irak'ta egemenlik devri, 30 Haziran beklenmeden sürpriz bir şekilde dün yapılarak bu tarihte yaygın saldırılar düzenlemeyi planlayan direnişçiler gafil avlandı. Bremer, Irak'ı terk etti... 

DIŞ HABERLER SERVİSİ 


Irak'ta ABD öncülüğündeki koalisyon yönetimi 30 Haziran'da yapılması planlanan egemenlik devrini sürpriz bir kararla 2 gün önce gerçekleştirerek, 14 ay süren işgalin fiilen bitmesi için büyük bir adım attı. İstanbul'daki NATO Zirvesi'yle aynı güne rastlayan ve bütün dünyada hem şaşkınlık hem de memnuniyet yaratan "diplomatik baskın"la, planlanan tarihte terörist saldırılar düzenlemelerine kesin gözüyle bakılan direnişçi gruplar gafil avlanırken, demokratik Irak'ın inşası hedefinden uzaklaşılmadığı vurgulanmış oldu. 
Bu adımla egemenlik İyad Allavi başkanlığındaki Irak Geçici Hükümeti'ne geçti ve Irak yeniden hukuksal anlamda hükümran devlet statüsüne yükseldi. Irak'taki en üst düzey sivil yönetici olan Amerikalı Paul Bremer, egemenlik devrinin hemen ardından ülkesine döndü. 
Sürpriz adım, dün yerel saatle 10.26 sıralarında başkent Bağdat'ın güvenlikli "yeşil bölge"sinde sessiz sedasız bir törenle atıldı. Koalisyon Geçici Otoritesi ve Irak Geçici Hükümeti yetkililerinin katıldığı törende Bremer egemenlik devriyle ilgili belgeleri Allavi'ye verdikten sonra, "Irak'ın geleceğinden emin bir şekilde bu ülkeden ayrılıyorum" dedi ve kendisinden "eski yönetici" diye söz etti. 

Türkiye'ye zeytin dalı 
"Tarihi bir gün, bütün Iraklıların dört gözle beklediği mutlu bir gün. Irak'taki güvenlik sorununu kontrol altına alabilecek güçteyiz" diyen Allavi, seçimlerin 2 Ocak 2005'te yapılması hedefine sıkı sıkıya bağlı olduğunu söyledi. 2 günlük erken doğum Iraklı yöneticilerin talepleri doğrultusunda gerçekleşti. Allavi, egemenliğin devri üzerine düzenlenen yemin töreninde ise, ulusal birlik çağrısında bulunurken, aralarında Türkiye ile İran'ın da bulunduğu komşu ülkelere "zeytin dalı" uzattıklarını söyledi. 
BM'nin son kararı Irak yönetimine yabancı güçleri ülkeden çıkarma yetkisi verdiği için de Irak'taki koalisyon askerleri artık "işgal gücü" değil, Irak yönetiminin izniyle bu ülkede bulunan bir güç oluyor. Bu durumda Irak'taki koalisyon askerlerinin meşruiyet kazandığı yorumları yapılıyor. 

Önce Erdoğan öğrendi 

Irak'ta yönetim devrinin beklenenden önce gerçekleştirilmesi ve ABD'nin bunu yaparken NATO müttefiklerine son dakikada haber vermesi İstanbul'daki zirve sırasında gerginlik yaşanmasına neden oldu. ABD Başkanı George W. Bush, toplantıya girmeden önce Irak'ta yönetim devri haberini Başbakan Recep Tayyip Erdoğan'a verdi. Daha sonra toplantı sırasında diğer müttefikleri bilgilendirdi. 


</TEXT>
</DOC>
