<DOC>
<DOCNO> 263754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun06.html </URL>
<DATE> 2004/08/16/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Maradona'dan Venezüella Devlet Başkanı Chavez'e destek... 
</HEADLINE>
<TEXT>

     Arjantinli efsanevi futbolcu Diego Maradona, yönetimde kalıp kalmaması halk oylamasına sunulan Venezüella Devlet Başkanı Hugo Chavez'e destek verdi. 
     Venezüella'nın resmi Venpres ajansının haberine göre, sporun efsanevi yıldızı 43 yaşındaki Maradona, basketbol hayranı olan Chavez'e mektup göndererek desteğini dile getirdi. 
     Uzun zamandır kokain bağımlılığıyla mücadele eden ve son 4 yıldır Küba'da tedavi olan Maradona mektubunda, ''Bu tarihi anda derin saygılarımı ve içten desteğimi ifade etmek isterim. Yolumuzu gösteren tanrı ve Venezüella halkı sizin cesur mücadelenize tanıktır ve öyle kalacaktır'' dedi. 
     Maradona, mektubunda Chavez'in ABD Başkanı George Bush'a yönelik eleştirilerini yansıtarak, ''Venezüella'nın gerçek düşmanı, dünyanın başlıca tehdidi olan Başkan Bush'tur'' dedi. 
     Chavez gibi Maradona da Küba lideri Fidel Castro'yu dost olarak görüyor. Chavez'in 1998'de seçilip Washington yönetiminin düşman olarak gördüğü Küba gibi ülkelerle sıkı bağlar kurmasından bu yana ABD ve Venezüella arasındaki ilişkilerde soğuk rüzgarlar esiyor. 
     Dünyanın en büyük beşinci petrol üreticisi olan Venezüella'da yapılan halk oylamasından çıkacak sonuç, ülkenin solcu başkanı Hugo Chavez'in kaderini belirleyecek. 
     
</TEXT>
</DOC>
