<DOC>
<DOCNO> 275556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun24.html </URL>
<DATE> 2004/09/28/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Irak'ta son durum... 5 istihbarat görevlisi öldürüldü 
</HEADLINE>
<TEXT>

     Irak'ın birçok kentinde şiddet olayları bugün de devam ederken, Samarra'da silahlı onlarca kişi kent turu atarak gövde gösterisi yaptı. 
     Basra'da, bu sabah silahlı kişilerin açtığı ateş sonucu Irak istihbarat ajansının 5 üyesi öldürüldü. 
     Binbaşı Casim El Daraji, Gurna semtinde sabah meydana gelen olayda, geçen hafta kaçırılan bir Irak vatandaşını ailesine geri götüren istihbarat üyelerine ateş açıldığını söyledi. 
     El Daraji, ayrıca son iki ayda Basra'da 15 rehineyi kurtardıklarını ve 30 rehineciyi yakaladıklarını kaydetti. 
     
     RAMADİ'DE KONVOYA SALDIRI 
     Ramadi kentindeyse bir Amerikan askeri konvoyu yakınında intihar eylemi olduğu sanılan bomba yüklü araçla saldırı düzenlendi. 
     Irak polisi, Ramadi belediye başkanlığı binası yakınlarında bu sabah düzenlenen saldırının intihar eylemi olduğunu söyledi. 
     Görgü tanıkları, saldırıda bazı Amerikan askerlerinin öldüğünü belirtirken, bu bilgi diğer kaynaklarca doğrulanmadı. 
     Felluce yakınlarındaki yerel bir hastanenin doktoru da Ramadi saldırısında 3 Iraklı sivilin yaralandığını açıkladı. 
     Amerikan ordusu konuyla ilgili bir açıklama yapmadı. 
     Irak'ta bugün Basra'da İngiliz askeri konvoyuna düzenlenen saldırıda 2 İngiliz öldürülmüş, Bağdat'ta çatışmalar çıkmış, Felluce'ye yönelik hava bombardımanı sürmüştü. 
     
     SAMARRA'DA DİRENİŞÇİLERDEN SOKAK GÖSTERİSİ 
     Samarra kentinde de maskeli ve silahlı onlarca kişi, yaklaşık 20 araçlık bir konvoyla sokaklarda kent turu attı. 
     Associated Press ajansının haberine göre, otomatik silahlar ve RPG'ler taşıyan gruptan bazı kişiler, çok sayıda yabancıyı rehin alan ve bazılarını öldüren Ebu Musab EzZerkavi'nin lideri olduğu Tevhid ve Cihad grubunun bayraklarını taşıdılar. 
     Silahlı kişileri taşıyan araçlardan ikisinin, direnişçilerin el koyduğu polis kamyonetleri olması dikkat çekti. 
     Yaklaşık 2 saat kadar süren kent turundan sonra konvoy ortadan kayboldu, sokaklarda silahlı kimseye rastlanmadı. 
     Direnişçilerin denetimindeki Samarra, 30 Mayıs'tan bu yana Amerikan askerleri için fiilen girilmez bölge durumunda. Amerikan askerleri, aşiret liderlerinin arabuluculuğuyla 9 Eylül'de kısa süreli kente girmişti. 
     
</TEXT>
</DOC>
