<DOC>
<DOCNO> 261136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonsiy12.html </URL>
<DATE> 2004/08/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Çelik YÖK'e KKTC'de yüklendi Karar, hesaplanmadan alındı... 
</HEADLINE>
<TEXT>

     Milli Eğitim Bakanı Hüseyin Çelik, Yüksek Öğretim Kurulu'nun YÖK KKTC üniversitelerine ön kayıtla öğrenci alınmasının durdurulması yönündeki kararının, Türkiye'den öğrenci akışını büyük oranda etkileyeceğini ve Türkiye'nin Kıbrıs stratejisine zarar vereceğini söyledi. 
     KKTC'deki 5 üniversitenin rektörleriyle bugün Türkiye'nin Lefkoşa Büyükelçiliği'nde 2,5 saatlik bir toplantı yapan Çelik, Türkiye devlet ve hükümet yetkililerinin de konuyu yakından takip ettiklerini belirterek, YÖK'ün kararı düzelteceğine inancını yineledi. 
     Toplantıya 5 üniversitenin rektörlerinin yanı sıra KKTC Milli Eğitim ve Kültür Bakanı Erbil Akbil, Türkiye'nin Lefkoşa Büyükelçisi Hayati Güven ve diğer ilgililer katıldı. 
     
     70 BİN ÖĞRENCİNİN 17 BİNİ KKTC'DE 

     Çelik, toplantının ardından büyükelçilikte düzenlediği basın toplantısında, önceden planlanmış KKTC ziyaretinin YÖK gündemli olmadığını, ancak konunun önemi nedeniyle bu konuyla da yakından ilgilenmek durumunda kaldığını anlattı. 
     KKTC ziyaretinde konuyu yakından inceleme ve bilgi alma olanağı bulduğunu, bugünkü toplantıda da ayrıntılı değerlendirme yapıldığını belirten Çelik, yurt dışında eğitim gören 70 bin öğrencinin 17 bininin KKTC'de olduğunu belirterek, olayın önemini vurguladı. 
     
     9 AĞUSTOS PAZARTESİ YENİ TOPLANTI 

     YÖK'ün KKTC üniversitelerine yönelik kararını onaylamadıklarını tekrarlayan ve bu kararın düzeltilmesi gerektiği yönünde genel mutabakat olduğunu söyleyen Çelik, Cumhurbaşkanı Ahmet Necdet Sezer, Başbakan Recep Tayyip Erdoğan ve diğer yetkililerin de konuyla yakından ilgilendiklerini kaydetti. 
     Türkiye'nin KKTC'ye uygulanan izolasyonların ve ambargoların kaldırılmasına yönelik strateji izlerken, YÖK'ün kararının isabetli olmadığını belirten Çelik, ''Bu karar nereye varacağı hesaplanmadan alındı'' dedi. 
     KKTC Meclis heyetinin 9 Ağustos Pazartesi günü YÖK Başkanı ile Ankara'da yapacağı görüşmenin ardından kararın düzeltilmesini dileyen Çelik, ''Aksi halde üniversiteler, KKTC ve Türkiye, bu uygulamadan zarar görecek'' diye konuştu. 
     
     ''BAZI AÇILARDAN HAKLI AMA'' 

     Çelik, ilgili tüm tarafların kararın kaldırılması için üzerine düşeni yapması gerektiğini söyleyerek, ''YÖK bazı açılardan haklı. Eksiklikler, aksaklıklar ve hatalar var. Ama hatalar denetimlerle giderilmeli ve faillerine müeyyide uygulanmalı. Bir bölüm veya bir üniversitenin hatasından dolayı toptan mahkumiyet doğru değil'' dedi. 
     Çelik, ''Bu sorun aşılmalı. Türkiye'den 17 bin öğrenci buraya gelmezse başka yerlere gidecek. Bu kaynağın başka yere gitmesi doğru değil'' diye konuştu. 
     Çelik'in KKTC'deki temaslarını tamamlamasının ardından yarın Türkiye'ye dönmesi bekleniyor. 
     
</TEXT>
</DOC>
