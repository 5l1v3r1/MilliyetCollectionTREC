<DOC>
<DOCNO> 272497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/ekonomi/eko06.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF düşüş beklemiyor 
</HEADLINE>
<TEXT>


EKONOMİ SERVİSİ 

Türkiye Masası Şefi Rıza Moghadam başkanlığındaki IMF heyeti yeni program için görüşmelerine İstanbul'da başladı. 
Türk Sanayicileri ve İşadamları Derneği TÜSİAD Başkan Yardımcısı Pekin Baran, görüşmenin ardından yaptığı açıklamada Türkiye'nin borçlanma yükünün çok ağır olduğunu belirterek, şöyle dedi "Borçlanma bu seviyelerde gittikçe faiz dışı fazladan da pek fazla düşüş beklemek doğru değil. Ama bunun rakamsal ifadesini konuşmadık." Cari açığın dikkat çekecek seviyelere geldiğini de belirten Baran, "Cari açığın finansmanını sağlayacak tedbirler üzerinde yoğunlaşmamız gerekir. Bu görüşlerimizi de dile getirdik" dedi. 

'Türkiye Ferrari ama...' 
Türkiye İhracatçılar Meclisi Başkanı Oğuz Satıcı da IMF heyetiyle görüşmede, tekstil gibi emek yoğun sektörlerden vazgeçilmesine yönelik yaklaşımları eleştirdi, 'Şu sektörden, bu sektörden vazgeçelim' gibi tartışmalara girmemeyi tavsiye etti. 
Faiz dışı fazlanın düşürülmesi yerine bunun kamunun masrafları kısılarak elde edilmesi gerektiğine de değinen Oğuz Satıcı, "Birinci sınıf bir otomobile benzetirsek Türkiye bir Ferrari.. Ama buna 5 kişi binmesi gerekirken maalesef içeride 25 kişi var. Ve bu yüzden bu araç gerektiği hızda gidemiyor" dedi. 


</TEXT>
</DOC>
