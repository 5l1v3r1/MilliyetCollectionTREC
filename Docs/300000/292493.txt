<DOC>
<DOCNO> 292493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/astro/index.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yayların umut dolu yılı 
</HEADLINE>
<TEXT>

Önümüzdeki bir yıl Yaylar için pek çok olumlu deneyim ve gelişim fırsatı sunuyor. Yapacaklarınızı uzun vadede sağlamlaştırabilecek ve sosyal alanda da dikkat çeken bir gelişme yaşayabileceksiniz 


Önümüzdeki bir yıl boyunca Yaylar kendilerini geliştirebilecekleri, önceki yıllardaki çabalarının başarılı sonuçlarını alabilecekleri bir döneme giriyor. Bu pek çok bakımdan hem değişim hem de bir ödüllendirilme yılı olacak. Burcunuzun yöneticisi Jüpiter önümüzdeki yıl 
26 Ekim tarihine kadar Terazi burcunda kalarak burcunuzla rahat bir ilişki kuruyor. Jüpiter size sosyal alanda, iş hayatında genişleyen ufuklar getirirken geleceğe ait planlarınıza destek oluyor. Pek çok fırsatın sosyal konulardan, grup çalışmalarından ve arkadaşlarınızdan gelmesi mümkün. Benzer şekilde, iş hayatındaki çabalar da daha fazla maddi olanak sağlayabilecek. Satürn ise şu anda size destek veremiyor ama 16 Temmuz'dan itibaren belirgin ölçüde yardımcı olmaya başlayacak. Satürn sorumlu kılan ve disiplinli çalışmayı anlatan gezegendir. 2005'in ikinci yarısında kendinizi daha iyi örgütleyebilecek, uzun vadeli çalışmalarınızın sonuçlarını alabilecek, hayatınıza, özellikle kariyer alanına daha sağlam bir denge getirmiş olacaksınız. Satürn özellikle Yay burcunun ilk 10 gününde doğanları bu yönde çok daha açık şekilde destekleyecek. 
Uranüs ise beklenmeyen gelişmelerin, başkaldırıların ve yenilenmenin gezegenidir. Önümüzdeki dönemde Yaylara gerek özel gerek iş hayatlarında daha fazla risk alma, yenilikler deneme ve süregelen sınırlamalardan kurtulma imkanı getiriyor. Bununla birlikte, burcunuzla kare açı kuran Uranüs, bu değişiklikler yüzünden hayatınızda rutinin hızla değişeceğini, bir ölçüde sarsıcı gelişmelerin de devreye gireceğini açıklıyor. Özellikle 25 Kasım-2 Aralık doğumlu olan Yaylar önümüzdeki bir yıl boyunca Uranüs'ün bu elektrikli enerjisini fazlasıyla hissedecek. Bu tarihler arasında doğanlar önlerine gelen riskleri dikkatle incelemeli ve hayatlarında belki de bir kez karşılarına çıkabilecek fırsatların varolduğunu fark etmeliler. 

Mars yüzünden kontrolden çıkabilir, aşırı sert tepkiler verebilirsiniz 

Kuşkusuz Pluto, Yaylara yavaş ama derinden gelen bir değişim ve kabuk değiştirme getiriyor. Pluto enerjisi altında Yaylar kendi güçlerini daha fazla tanıyor ve bu sayede hayatlarını kökten değişitiriyorlar. Ancak Pluto karanlıkları ve yeraltını da temsil eden bir gezegendir, bu yüzden özellikle 12-16 Aralık doğumlu olan Yaylar önümüzdeki bir yıl boyunca üstlerinde daha fazla baskı ya da içlerinde, psikolojilerinde zorlu bir dönüşüm yaşarken, hayata cesaretle bakmak durumundalar. Neptün ise nazik bir şekilde, burcunuzla uyum içinde ve 3-9 Aralık doğumlu Yaylara daha fazla ilham, yaratıcı enerji ve popülerlik sağlıyor. Bu günler arasında doğanlar hayata daha yumuşak ve romantik gözlerle bakabilecekler. 
Enerji gezegeni Mars önümüzdeki aylarda 25 Aralık-6 Şubat tarihleri arasında burcunuzu ziyaret ederken pek çok Yay'a yeni girişimler, cesaret ve hareketlilik getirecek. Bu dönemde istediğiniz yönde ilerleyebilir ve ikna edici olabilirsiniz. Bununla birlikte, 1 Mayıs-13 Haziran döneminde çok daha dikkatli olmak, planlı hareket etmek ve gereksiz çatışmalardan, huzursuzluklardan uzak durmaya çalışmak faydalı olabilir. Bu dönemde Mars sizi aşırı yorabilir ve kontrolden çıkartabilir, aşırı sert tepkiler verebilirsiniz. Kısacası önümüzdeki bir yıl siz Yaylar için pek çok olumlu deneyim ve gelişim fırsatı sunuyor. 
</TEXT>
</DOC>
