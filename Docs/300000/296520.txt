<DOC>
<DOCNO> 296520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun38.html </URL>
<DATE> 2004/12/10/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Almanya'daki Türk derneklerinden AB liderlerine açık mektup 
</HEADLINE>
<TEXT>

     Almanya'daki bazı Türk dernekleri AB hükümet ve devlet başkanlarına yönelik, Türkiye ile üyelik müzakerelerine başlanması için açık mektup yayınladı. 
     Almanya Türk Dernekleri Koordinasyon Kurulları Genel Koordinatörlüğü TDKK , Avrupa Türk İşadamları ve Sanayicileri Derneği ATİAD , Avrupa Atatürkçü Düşünce Derneği AADD ve Sosyal Demokrat Halk Dernekleri Federasyonu HDF tarafından ortaklaşa yayınlanan mektupta, ''Türkiye ile tam üyelik müzakerelerine başlanması için Birlik tarafından adil olmayan koşulların sunulması, AB-Türkiye ilişkilerini neredeyse kopma noktasına getirdi'' görüşü dile getirildi. 
     Çatıları altında yer alan 1430 dernek adına açık mektup yayınladıklarını ifade eden dernekler, ''Türkiye'ye karşı dışlayıcı ve diğer aday ülkelerden farklı bir tutum izlendiğini'' belirttiler. 
     ''Diğer hiçbir adaya bugüne kadar getirilmeyen bazı şartların Türkiye'ye getirildiği'' ifade edilen mektupta, ''Sizlerden dileğimiz, AB zirvesinde vereceğiniz tarihi kararınızla AB'ye üye olan ve olacak diğer ülkelere, Türkiye'ye eşitlik ilkesine tamamen bağlı kalarak davranıldığını kanıtlamanızdır'' denildi. 
     
</TEXT>
</DOC>
