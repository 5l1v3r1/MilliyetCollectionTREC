<DOC>
<DOCNO> 270003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun35.html </URL>
<DATE> 2004/09/08/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İlerleme Raporu'nun açıklandığı gün Brüksel'de Türkiye Festivali 
</HEADLINE>
<TEXT>

     Avrupa Birliği AB Komisyonu'nun Türkiye ile ilgili İlerleme Raporu'nu açıklayacağı 6 Ekim'de, Brüksel'de Türkiye Festivali başlayacak. 
     ''Palais de Beaux-arts''da Güzel Sanatlar Sarayı 6 Ekim 2004-16 Ocak 2005 tarihleri arasında düzenlenecek festivalin resmi açılışını, Başbakan Recep Tayyip Erdoğan'ın yapması öngörülüyor. 
     Güzel Sanatlar Sarayı Müdürü Paul Dujardin, on yıldır Türkiye ile ilgili bir festival düzenlemek istediklerini, ancak fırsat bulamadıklarını kaydederek, ''Bu festival 10 yıl önce olsaydı, Türkiye ile ilgili algılama çok daha farklı olurdu'' diye konuştu. 
     Türkiye'nin çok yönlü ve farklı kültürel yapısının Brüksel'de yeterince tanınmadığına dikkati çeken Dujardin, Türkiye'nin Avrupa Birliği üyeliği hakkında çok farklı görüşlerin dile getirildiğini, bu tartışmalara kültürel açıdan katkıda bulunacaklarını düşünmekten mutlu olduğunu söyledi. 
     İstanbul Sanat ve Kültür Vakfı Başkanı Görgün Taner ise sanatçıların toplumların önderleri olarak hareket ettiklerini ve toplumları sürekli bir yerlere çektiklerini ifade etti. Taner, Türkiye'yi temsil eden farklı kültürlerin bir arada sergilenmesinin Türkiye'nin tanıtımı açısından önemine işaret etti. 
     Festival boyunca açık duracak ''Analar, Tanrıçalar, Hanımsultanlar'' sergisinde, çağlar boyunca Anadolu kadınının yeri ve politikada oynadığı rol tanıtılacak. Avrupa'nın çeşitli müzelerinden ve Topkapı Sarayı'ndan getirilecek 350'den fazla eserin yer alacağı sergide, tarihi bölümler halinde 9 bin yıl öncesinden bu yana eserler ve Osmanlı kadınlarının hem saray, hem gündelik hayatları gözler önüne serilecek. 
     Festivale Sezen Aksu, Kutsi Erguner, Kardeş Türküler, Candan Erçetin ve Fazıl Say gibi ses ve müzik sanatçıları, Nedim Gürsel ve Sema Kaygusuz gibi edebiyatçılar, Şahika Tekand gibi tiyatro sanatçıları ve Mustafa Kaplan gibi dans sanatçıları katılacak. 
     Brüksel'deki festival kapsamında çeşitli etkinliklerin yanı sıra Türk ve Avrupa kadınları arasında diyalogu artırmak için ''Türkiye ve AB Kadınına Karşılaştırmalı Bakış'' konulu bir seminer de düzenlenecek. 
     
</TEXT>
</DOC>
