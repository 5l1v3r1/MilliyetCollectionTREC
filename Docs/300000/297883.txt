<DOC>
<DOCNO> 297883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko20.html </URL>
<DATE> 2004/12/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Türkiye'den önce ekonomi Avrupa Birliği'ne girdi 
</HEADLINE>
<TEXT>

     Türkiye, AB'ye aday konumdaki Bulgaristan, Romanya ve Hırvatistan'ın milli gelirlerinin toplamının iki katını geçiyor Türkiye müzakere tarihi almak için Avrupa Birliği kapısında gün sayarken, milli gelir olarak şimdiden AB’nin ilk 10 ülkesi arasındaki yerini aldı. 
     Devlet Planlama Teşkilatı verileri baz alınarak yapılan değerlendirmeye göre, Almanya 2 trilyon 390 milyar dolarlık milli gelirle, AB'nin en büyüğü konumunda bulunuyor. 
     
     Türkiye sekiz AB ülkesine bedel 
     Bu ülkeyi 1.8 trilyon dolarlık milli gelir ile İngiltere, 1.7 trilyon dolarlık gelir ile de Fransa izliyor. İtalya 4'üncü, İspanya 5'inci sırada yer alırken, AB adayı Türkiye 2003 yılındaki 238.5 milyar dolarlık milli geliri ile 10'uncu sırada bulunuyor. 
     Milli gelir açısından Türkiye'nin GSMH'si, 1 mayıs 2004'ten itibaren AB'ye tam üye olan 10 ülkenin sekizinin toplamından fazla. Nitekim Çek Cumhuriyeti, Estonya, Letonya, Litvanya, Malta, Slovakya, Slovenya ve Kıbrıs Rum Kesimi'nin 2003 yılı milli gelirleri toplamı 193.2 milyar dolarda kalıyor. 
     
     Aday ülkeleri ikiye katladı 
     Öte yandan Türkiye'nin milli geliri, AB'ye aday konumdaki Bulgaristan, Romanya ve Hırvatistan'ın milli gelirlerinin toplamının da iki katını geçiyor. Bu üç ülkenin 2003 yılı GSMH toplamı 105.7 milyar dolar seviyesinde bulunuyor. 
     
     260 milyar dolara ulaşabilir 
     Öte yandan Türkiye’nin milli gelirinin 2004 yılında bir önceki yıla göre oldukça yüksek çıkması bekleniyor. Dokuz aylık rakamlara bakıldığında Türkiye’nin milli geliri 204 milyar dolar seviyesine ulaştı. Büyüme rakamlarına ve hükümetin açıkladığı hedeflere göre de bu rakamın yıl sonunda 260 milyar dolar seviyesine çıkması öngörülüyor. 
     
</TEXT>
</DOC>
