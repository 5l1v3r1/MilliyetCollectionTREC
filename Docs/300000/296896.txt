<DOC>
<DOCNO> 296896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonyas02.html </URL>
<DATE> 2004/12/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Washington Post "Noel Baba Türkiyeli" 
</HEADLINE>
<TEXT>

     Washington Post ABD'li okurlara "Noel Baba" figürünün Türkiye kökenli olduğunu duyurdu. 
     Noel ve yılbaşı döneminin ana tema olduğu filmler Washington Post'ta Stephen Hunter'in incelemesine konu oldu. 
     
     TÜRKİYELİ 
     Noel Baba imajının pazarlamacılık ve "ustaca bükülmüş mitolojinin" bileşimi olduğu kaydedilen makalede, "Kendisinin 1930'larda, sıcak havalarda içilen bir içeceğin soğuk aylarda 
     da içilmesini sağlamak için yapılan bir girişim sonucu keşfedildiği yüzde yüz gerçek olmasa bile, o bir dizi sıradışı reklamdaki görüntüsüyle bugünkü standart haline geldi" denildi. Washington Post'taki makale şöyle devam etti "Kola reklamlarından önce Noel Baba'nın özellikleri Saint Nicholas'ta bulunmuş olabilir. Bu kişi Myra'da Demre , Türkiye'de bulunmuş bir dördüncü yüzyıl piskoposuydu ve çocuklara yönelik iyilikseverliğiyle bilinirdi. Hollanda'da 'Sancte Claus' ve Alman kökenli 'Belsnickle' adlı bir elfin asistanlık ettiği 'Christkindl', yetişkin insanlar tarafından kürkler içinde, hediyeler dağıtan bir kişilik olarak gösterildi." 
     
     ASLINDA "MUHTEREM" BİR İMAJ DEĞİL 
     Tüm bu tarihsel mirasın gelişerek 1822 yılında Kris Kringle ve Clement Moore'nin "St.Nicholas'a Bir Ziyaret" adlı öyküsüyle popülerlik kazandığını kaydeden Hunter, daha sonra ABD'nin iç savaş döneminin karizmatik resimli dergilerinden Harper's'in görsel Noel Baba imajını oluşturduğunu anlattı. 
     Kola reklamlarından önce ilk kez Harper's dergilerinde Noel Baba'nın bilinen görüntüsüne yakın çizildiğini aktaran Hunter, şöyle dedi 
     "Aslında Noel Baba, antik ve 'muhterem' bir şahsiyet değildir. O kutsal değildir. O sadece, kitle pazarlamacılığı için bu gibi şeylerin doğru ve uyumlu bir denge elde etmeyi başarıncaya değin karıştırılması gibi bir modern kültür eğilimini simgeler ve onları ikon halinde standartlaştırır." 
     
     EN İYİ FİLMLER 
     Noel dönemi filmlerin genelde kötü olduğunu kaydeden Stephen Hunter, bu alandaki iki "şaheseri", Frank Capra'nın 1946 tarihli "It's A Wonderful Life" ve Alistair Sim'in 1951 
     tarihli Dickens uyarlaması "A Christmas Carol" filmi olarak saydı. 
     
     DEMRELİ NOEL BABA 
     Finike'ye 25, Kaş'a 48 kilometre uzaklıkta olan Myra Demre eski çağ Likyası'nın en önemli beş kentinden biri olarak sayılıyor ve kuruluşunun İ.Ö. 5'inci yüzyıla kadar uzandığı biliniyor. 
     Her yıl düzenlenen "Noel Baba Sempozyumu" dolayısıyla dünyanın birçok ülkesinden Türkiye'ye din ve bilim adamlarıyla yazarlar geliyor. Katılımcılar, J.R.R. Tolkien'in "Noel Baba'ya Mektuplar" öykülerinden sonra artık bir edebiyat kahramanı da olan Anadolulu azizin insan sevgisinden yararlanarak, dini ve inancı değişik tüm toplumlara barış, dostluk ve kardeşlik çağrısı yapıyor. 
     Ancak Noel Baba figürünün bölge turizmine katkısı hala ihmal edilecek düzeyde bulunuyor. Birçok turizmci bu figürün iyi işlenmesi durumunda yörenin turizm gelirinin büyük rakamlara ulaşabileceğini savunuyor. 
     
</TEXT>
</DOC>
