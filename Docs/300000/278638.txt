<DOC>
<DOCNO> 278638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/yazar/altan.html </URL>
<DATE> 2004/10/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Harika bir kara mizah albümü 
</HEADLINE>
<TEXT>


BİR gün önce Türkiye'nin AB üyeliği yolunda nasıl kanatlandığına tutulan şen çığlıklı alkışlar ertesi gün İstanbul'un yağmura ve sel baskınlarına - kimbilir kaçıncı kez - nasıl "teslim olduğu"nun acıklı görüntüleri, fotoğrafları ve haberleriyle anlatımları... 
"Ne mutlu Türküm diyene" hamasetinin arkasına itilmiş ve burnunu göstermesi bile yasaklanmış gerçek Türkiye'nin, usul usul saydamlaşmaya başlamasıyla ortaya çıkan harika bir kara mizah albümü... 

Kuşak farkına karşın, 35 yıllık kadim bir dostum olan Ali Kırca ile konuşurken de "kara mizah"ın, bir Tanrı, yahut bir evren, yahut bir kainat, yahut bir doğa, yahut bir KOZMOS verisi olduğunu, örnekleriyle belirtmeye çalışıyordum. 
Filin en büyük düşmanı karıncaydı hortumundan içeri girdiğinde, fil çırpına tepine, çıldırarak ölüyordu. 
Karga da, bülbül familyasındandı. 

KOZMOS'daki kara mizah, "Yer" küresindeki insan toplumlarına da, alabildiğine yansıyordu. 
Şu farkla ki, "politika" ile "bilim" arasındaki açıyı azaltmış toplumlara oranla Türkiye gibi azaltamamış toplumlarda, çok daha matrak ve acıklı kepazelik tabloları çizerek... 

İstanbul'un, hemen her yağmur yağışta bir felaket ve rezalet çilesinin kördüğümlerine dolanması "politika"nın sağladığı rantı, "bilim"in sağlamamasındandı... 
Örneğin ünlü matematikçimiz Cahit Arf, hiçbir zaman İstanbul belediye başkanlarından herhangi biri kadar, albenili ve itibarlı yaşamadı. 

Politikacı, bilimsel gerçekleri ön plana çıkarmak yerine, kendi başarılarının propagandasını, renk renk balonlar halinde şişiren kişidir. Doğa'nın yağmurlarıyla selleri ise, politikacı mavallarından bağımsız yağıp taşar. 

Türkiye'de insanların ömürleri, bir yandan kalkınma nutuklarını, bir yandan da "devletin güvenliği" gümbürtülerini dinlemekle geçip gider. 
İstanbul gibi 4 bin yıllık bir megapolün, neden altyapıdan yoksun olduğu ise, hiçbir zaman yeterince gelmez gündeme neden bir taşra yağmasına uğradığı da... 

Evrensel bir saydamlaşma Türkiye'yi de sarmaladıkça TV ekranlarıyla, gazete manşetlerinde daha kalın çizgilerle ortaya çıkmaya başlayan bir kara mizah... 
Eğer tabu ve dogmalarla, sanatsal mizah engelleniyorsa örneğin ne Hz. Muhammed'in, ne Gazi'nin esprili bir karikatürü bile yapılamıyorsa KOZMOS'un kara mizahı daha tırpanlı vuruyor yağmurlar, seller ve depremlerle... 

Gelişmiş, başka bir deyimle, yarattıkları teknolojiler sayesinde zenginleşmiş toplumlarda KOZMOS'un kara mizahı, düşündürücü bir iğnedanlık durumunda, daha kibar çıkıyor ortaya... 
İki dünya savaşında toplar, tanklar, bombalarla karşılıklı dövüştükten sonra, aynı para birimiyle bir tek bayrak altında bütünleşmeye kalkmak gibi... 
Oralarda kara mizah kurbanı vaktiyle savaşlarda ölüp gitmiş olanlar... 
Buralarda kara mizah kurbanı, İstanbul'a her yağmur yağışta, su baskınları önünde rezil rüsva olanlarla, alt katlarda bazen boğularak ölen çocuklar... 

Bütün bu konular daha önceki yıllarda hiç mi işlenmedi 
Toplatılmış kitaplara, mahkemelere verilmiş ve bazıları içeri tıkılmış sanatçılara, bilimcilere, gazetecilere, yazı adamlarına bakmalı 
Onların beyinsel ürünlerinin de, yeterli bir piyasası yoktu. Üstelik Hazine'den geçinen takımın, ödü kopuyordu yazılı gerçeklerden... 

20 - 25 yıl daha birtakım politik çalkantılarla, sel baskınları ve depremler gibi sıkıntılar yaşansa da 21. yüzyılın evrensel kokteyli Türkiye'yi de alacaktır içine ve KOZMOS'un üstümüze inen kara mizah tırpanı "geçmiş"le "hal"in arasındaki daha zarif bir iğnedanlığa dönüşecektir... 
2050'lerin İstanbul'u kimbilir nasıl olacak Ve o tarihlerde kimbilir kimler nasıl hatırlayıp anlatacak 2004'ün İstanbul'unu 
KOZMOS'un kara mizahı, hiç bitmeyen değişimin içindedir biraz da... 



</TEXT>
</DOC>
