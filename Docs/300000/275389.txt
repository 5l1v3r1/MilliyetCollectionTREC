<DOC>
<DOCNO> 275389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur17.html </URL>
<DATE> 2004/09/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Düğüne çağrılmayınca bomba ihbarı yaptı 
</HEADLINE>
<TEXT>

     Eskişehir'de yeğeninin düğününe çağrılmayınca bomba ihbarı yapan kişi yakalandı. 
     Alınan bilgiye göre, Melisa İncekaş ile Gürbüz Yalçın'ın düğün töreninin başlayacağı saatlerde polisi telefonla arayan bir kişi ''Özgüven Tesisleri'ne bomba yerleştirilecek'' ihbarında bulundu. 
     Harekete geçen bomba uzmanlarının düğün salonunda yaptığı kontrol ve aramalar sonucu ihbarın asılsız olduğu belirlendi. 
     Telefon numara kayıtlarını araştırarak ihbarcının adresini belirleyen polis, Kurtuluş Mahallesi'nde oturan alkollü Cemil Gökkaya'ya ulaştı. 
     Gözaltına alınan Cemil Gökkaya'nın ifadesinde, yeğeni Melisa İncekaş'ın düğününe çağırılmadığı için bomba ihbarında bulunduğunu söylediği öğrenildi. Mahkemeye çıkarılan Cemil Gökkaya, tutuksuz yargılanmak üzere serbest bırakıldı. 
     Melisa İncekaş ve Gürbüz Yalçın'ın nikahını ise Eskişehir Büyükşehir Belediye Başkanı Yılmaz Büyükerşen kıydı. 
     
</TEXT>
</DOC>
