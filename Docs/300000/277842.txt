<DOC>
<DOCNO> 277842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur29.html </URL>
<DATE> 2004/10/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Avrupa Konseyi Genel Sekreteri'nden Türkiye'ye destek... 
</HEADLINE>
<TEXT>

     Avrupa Konseyi Genel Sekreteri Tery Davis, Türkiye'nin AB üyeliği sürecinde gerekli bütün desteği vermeye hazır olduklarını söyledi. 
     Alınan bilgiye göre, Başbakan Recep Tayip Erdoğan'ın Davis ile yaptığı görüşmede Türkiye'nin AB üyeliği öncelikle gündeme geldi. 
     Türkiye'de son iki yıl içinde gerçekleştirdiği reformlara atıfta bulunan Davis, ''AB nezdinde ne gerekiyorsa biz Avrupa Konseyi içinde elimizden geleni yapmaya hazırız''dedi. 
     AB Komisyonu'nun ilerleme raporuyla ilgili Brüksel'den olumlu haberler geldiğini kaydeden Davis, Türkiye'yi kutladı. 
     Erdoğan, görüşmede KKTC'li parlamenterlerin AKPM toplantılarına katılmalarıyla ilgili karardan memnunluk duyduğunu belirtti ve bu konuda verdiği destekten dolayı Davis'e teşekkür etti. 
     
     ŞİİRLİ GÖRÜŞME- 
     Erdoğan görüşmede, ''Avrupa'da rakip takım oyuncusu gibi muamele görmekten sıkıldık, biz aynı takımın oyuncusuyuz''dedi. Görüşmede Erdoğan'ın Yunus Emre'den, ''Yaradılanı severiz, yaradandan ötürü'' dizesini okurken, Davis ise İrlandalı ünlü bir şairin, ''insana, insan olarak değer verilmesi gerekir'' mesajını veren şiirden dizelerle yanıt verdi. 
     
     STRASBOURG'DA SORUNSUZ DÖNEM 
     Başbakan Erdoğan'ın AKPM Başkanı Peter Schier ile yaptığı görüşmede ise Türkiye'nin son yılda yaptığı reformlar yine gündeme geldi. Schieder, Erdoğan'a, ''Başkan sıfatıyla değil Avusturyalı parlamenter olarak konuşuyorum, ben AB yolunda Türkiye'nin yanındayım'' dedi. 
     Türkiye'nin Avrupa Konseyi'nde son yıllarda yaşadığı sorunları artık bittiğine dikkati çeken Schieder, bunda gerçekleştirilen reformların önemli payı olduğunu söyledi. 
     Schieder, görüşmede hazır bulunan AKPM Türk Heyeti Başkanı Murat Mercan'a da şaka yoluyla takılarak, ''Strasbourg'da uzun yıllardan sonra artık toplantılarda sorun yaşamayan bir Türk heyetinin başkanısınız'' dedi. 
     Erdoğan'ın da bu görüşmede AKPM'nin KKTC'li parlamenterlerin temsil hakkıyla ilgili aldığı karadan dolayı Schieder'e teşekkür etti ve bu konuda duyduğu memnuniyeti dile getirdi. Erdoğan, Schieder ve Davis görüşmesinden sonra, Avrupa Konseyi Yerel ve Bölgesel Yönetimler Kongresi Başkanı Giovanni di Statisi ve Avrupa Konseyi Bölgeler Meclisi Başkanı Yavuz Mildon ile bir araya geldi. 
     
</TEXT>
</DOC>
