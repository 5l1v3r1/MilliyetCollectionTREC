<DOC>
<DOCNO> 251670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/soneko37.html </URL>
<DATE> 2004/06/29/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Fenerium, vergide ilk 10'da... 
</HEADLINE>
<TEXT>

     Fenerbahçe Spor Kulübü'nün sahibi olduğu ve Fenerium markası ile ürün pazarlayan Fenerbahçe Spor Ürünleri A.Ş'nin, İstanbul'da bağlı bulunduğu vergi dairesinde en çok vergi ödeyenler arasında ilk 10'a girdiği bildirildi. 
     Fenerbahçe Kulübü'nün resmi internet sitesinde yer alan açıklamada, Fenerbahçe Spor Ürünleri A.Ş'nin organizasyon, mağaza açma, ürün satma ve satış rekorları yanında bir başarıya daha imza attığı ifade edildi. 
     Açıklamada, İstanbul Defterdarı Kadir Boy'un bir yazı ile şirketin bağlı bulunduğu vergi dairesinin tüm mükellefleri arasında en çok vergi ödeyen ilk on mükellef arasında olduğunu bildirdiği ve bir teşekkür belgesi verildiği kaydedildi. 
     Kadir Boy'un yazısında, ''Vergi ödevlerini tam ve zamanında yerine getiren mükelleflerimize müteşekkiriz. Bu bağlamda 2003 yılı gelirleriniz üzerinden ödediğiniz vergilerle bütçe gelirlerine önemli katkılarda bulunan siz vergi rekortmeni mükellefimiz için şükranlarımızın bir ifadesi olarak hazırladığımız Teşekkür Belgesi'ne hak kazanmanız nedeniyle tebriklerimizi sunar, önümüzdeki yıllarda da bu başarınızın devamını dilerim'' ifadelerinin yer aldığı belirtildi. 
     
</TEXT>
</DOC>
