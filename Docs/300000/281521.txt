<DOC>
<DOCNO> 281521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko24.html </URL>
<DATE> 2004/10/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Petrol fiyatlarında gerileme 52.60 dolar 
</HEADLINE>
<TEXT>

     Uluslararası borsalarda haftaya rekor fiyatlarla giren petrol fiyatlarında, dün başlayan gerileme trendi sürüyor. 
     Yüksek enerji maliyetlerinin ekonomik büyümeyi önemli ölçüde yavaşlatacağına yönelik değerlendirmeler, petrol fiyatlarındaki gerilemede etkili oldu. 
     New York Borsası'nda dünkü 1.26 dolarlık gerilemesinin ardından bugün de 1.03 dolar gerileyen ABD hafif petrolünde varil başında son işlemler, 52.60 dolardan gerçekleşiyor. 
     Londra Borsası'nda satılan Brent petrolünün varili ise 86 sentlik gerilemenin ardından 48.10 dolara indi. 
     Yüksek enerji maliyetlerinin dünya ekonomik büyümesini olumsuz etkileyeceğini açıklayan yatırım bankası Morgan Stanley, daha önce yüzde 3.9 olarak açıkladığı 2005 global ekonomik büyüme tahminini yüzde 3.6'ya düşürdü. 
     ABD'li diğer büyük yatırım bankası J.P. Morgan ise petrol fiyatlarında bu yıl gerçekleşen 20 dolarlık hızlı yükseliş nedeniyle tüketicilerin harcamalarını kısacağı uyarısında bulunarak, yüzde 4 olan 2005 global ekonomik büyüme tahminini yüzde 3.25 olarak revize etti. 
     ABD yanında diğer büyük ekonomiler Japonya ve Almanya'dan gelen uyarılar, petrol fiyatlarının geri hareketini hızlandırdı. 
     
</TEXT>
</DOC>
