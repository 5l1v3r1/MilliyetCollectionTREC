<DOC>
<DOCNO> 294476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonsiy10.html </URL>
<DATE> 2004/12/03/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Öcalan, AB üyesi ülkelerin liderlerine mektup yazdı 
</HEADLINE>
<TEXT>

     NAMIK DURUKAN Ankara 

Tutuklu bulunduğu İmralı Adası'ndan Avrupa Birliği üyesi ülkelerin liderlerine mektup yazan terörist başı Abdullah Öcalan, kanlı bir süreç yaşanacağına dikkat çekerek Türkiye'nin çift taraflı ateşkese zorlanmasını istedi. 
     Avukatlarıyla haftalık görüşmesini yapan Öcalan, Ortadoğu'daki Kürtleri, ABD'nin projesine karşı kendisinin ortaya attığı, "Kürdistan Demokratik Konfederasyon Projesi"ne çaba sarfetmeye çağırdı. 
     Avukat Aysel Tuğluk, Öcalan'ın, Kürt sorununun barışçı çözümü için AB üyesi ülkelerin liderlerine mektup yazıp çift taraflı ateşkes ilanı önerdiğini aktardı. Tuğluk, "Öcalan ateşkes sürecinin başlayabilmesi için çabaların çift taraflı yürütülmesi gerektiğini ve koşulların oluşmasıyla birlikte ateşkes sürecinin başlayabileceğini söyledi" diye konuştu. 
     Öcalan, ateşkesin gerçekleşmemesi halinde kanlı bir sürecin başlayacağını, bu süreci ancak Başbakan Recep Tayyip Erdoğan'ın önleyeceğini belirterek, "Erdoğan bir cümle ile kanlı sürecin önüne geçebilir. Erdoğan silahlı gruplar için güvence versin, bu adımlar barış için yeterli kabul edilebilir ve o binlerce kişi kurtulabilir. Yeni Çeçenistan ve Filistin'in yaşanmaması için bunlar esas alınmalı. Başka çıkış yolu yok" dedi. 
     
</TEXT>
</DOC>
