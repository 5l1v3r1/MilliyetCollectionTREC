<DOC>
<DOCNO> 290916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sontur11.html </URL>
<DATE> 2004/10/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tıp öğrencilerinde "gelecek" endişesi... 
</HEADLINE>
<TEXT>

     Akdeniz Üniversitesi Tıp Fakültesi'nde öğrenciler arasında yapılan araştırmada, öğrencilerin büyük bölümünün gelecek endişesi taşıdığı belirlendi. 
     Akdeniz Üniversitesi Tıp Eğitimi Anabilim Dalı'ndan Prof. Dr. Mehmet Aktekin başkanlığında bir ekip tarafından yapılan araştırmada, tıp öğrencilerinin endişe düzeyleri araştırıldı. 
     Ekipte görev alan Dr. Yeşim Şenol, AA muhabirine yaptığı açıklamada, tıp fakültelerine, ülkenin ihtiyacından daha fazla sayıda öğrenci alındığını belirterek, şunları söyledi 
     ''Bugün Türkiye'deki tıp fakültelerinde yaklaşık 32 bin öğrenci eğitim almakta ve her yıl yaklaşık 4 bin 500 hekim mezun olmaktadır. Bu kadar çok hekimin mezun edilmesi, bir takım sorunlar yaratmaktadır. Bunlardan biri de işsizlik sorunudur. Bugün Türkiye'de hekimler açısından, gizli işsizlik oldukça yaygın bir sorundur.'' Gerçekleştirdikleri araştırmada, 126 öğrencinin, okula girdiği andan mezun oluncaya kadar olan endişe düzeyine bakıldığını belirten Şenol, birinci sınıftaki öğrencinin gelecek endişesi orta seviyedeyken, son sınıflarda şiddetli hale dönüştüğünün belirlendiğini kaydetti. 
     Gelecek endişesini etkileyen en büyük nedenler arasında ekonomik, ailevi sorunlar ve Tıpta Uzmanlık Sınavı'nın TUS önemli yer tuttuğuna işaret eden Şenol, bu sorunun giderilmesi için, maddi sıkıntıda olan öğrencilerin ekonomik açıdan desteklenmesi, burs, kredi gibi olanakların artırılmasının uygun olacağını belirtti. 
     Birinci basamak hekimliğinin, çalışma şartları ve ekonomik durumun iyileştirilmesi yoluyla daha cazip hale getirilebileceğini vurgulayan Şenol, ülke koşullarına ve önceliklerine uygun olmayan tıp eğitim müfredatının da bir başka sorun olarak ortaya çıktığını söyledi. 
     
     HEKİM OLMA İSTEĞİYLE GİRİP, UZMAN OLMA İSTEĞİYLE ÇIKIYORLAR'' 
     Tıp fakültesine giren öğrencinin, daha birinci yıl Tıpta Uzmanlık Sınavı'nı TUS düşündüğünü ifade eden Dr. Yeşim Şenol, ''Öğrenciler tıp fakültelerine hekim olma isteğiyle giriyorlar ama uzman olma isteğiyle çıkıyorlar. TUS, intörnlük eğitimini de olumsuz etkilemektedir'' diye konuştu. 
     Dr. Şenol, erkek öğrencilerin endişe düzeyinin daha yüksek olduğunu da belirterek, sözlerini şöyle tamamladı 
     ''Tıp fakültelerinde okuyan erkek öğrenciler, kadın öğrencilere göre daha fazla gelecek endişesi taşıyor. Ekonomik ve aile sorunu olanların gelecek endişesi, diğerlerine göre yüksek. Araştırmada, öğrencilerin yaklaşık dörtte birinin, tıp fakültesine girdiğine pişman olduğu saptandı. Bunun nedeni de eğitimin yetersiz olması, meslek yaşamına başladığında verdiği emeğin karşılığını alamama endişesi gibi faktörlerdir.'' 
     
</TEXT>
</DOC>
