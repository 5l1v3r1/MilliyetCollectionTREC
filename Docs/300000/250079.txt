<DOC>
<DOCNO> 250079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonyas17.html </URL>
<DATE> 2004/06/22/ </DATE>
<TIME> 20.58 </TIME>
<AUTHOR>  </AUTHOR>
<HEADLINE>
Derede boğulan oğlu ve babasının cenaze namazını kıldırdı 
</HEADLINE>
<TEXT>

     Balıkesir'in Manyas İlçesi'nde, derede boğulan oğlunun ve babasının cenaze namazını kıldıran imam Mustafa Kurt, 16 yıllık meslek hayatının en acı gününü yaşadığını söyledi. 
     Tatil için gittiği Hacıosman Köyü'nde, Manyas Barajı'nın inşaat alanının bulunduğu derede, kendisini kurtarmak isteyen aynı adı taşıyan dedesiyle birlikte boğulan Mehmet Kurt 13 , gözyaşları arasında toprağa verildi. 
     Anadolu Lisesi sınavlarına giren, Manyas İstiklal İlköğretim Okulu'nun başarılı öğrencilerinden biri olduğu öğrenilen Mehmet Kurt ile kendisine iki gündür yüzme öğreten dedesi Mehmet Kurt'un 62 cenaze namazları Hocaosman Camii'nde kılındı. 
     Manyas'ın Eskiçatal Köyü'nde imam olan Mustafa Kurt, babasının ve oğlunun cenaze namazlarını kıldırırken güçlükle ayakta durdu. 
     Yakınlarının ''sakinleştirici ilaç alması'' önerisini de kabul etmeyen Kurt, ''İmam olarak 16 yıldır başkalarına teselli verdim, şimdi benim sabırlı olmam lazım. Meslek hayatımın en acı gününü yaşıyorum, ama bu acıya dayanmak zorundayım'' dedi. 
     Kurt'un, oğlunun ve babasının Köy Mezarlığı'na defnedilmelerinin ardından taziyeleri kabul ederken ağladığı gözlendi. 
     Küçük Mehmet'in cenaze törenine katılan sınıf öğretmeni Serdar Korkmaz ve arkadaşları da, mezara çiçek bırakırken gözyaşlarını tutamadılar. 
     Korkmaz, okulun en başarılı öğrencilerinden biri olan, aynı zamanda halk oyunları, satranç gibi faaliyetlerde okulu temsil eden öğrencisinin, satrançta ilçe üçüncülüğü bulunduğunu söyledi. Korkmaz, ''Onu Anadolu Lisesi'ne göndermeye hazırlanırken, öldüğünü duymak bizi kahretti'' diye konuştu. 
     
</TEXT>
</DOC>
