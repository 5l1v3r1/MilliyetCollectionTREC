<DOC>
<DOCNO> 285837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur17.html </URL>
<DATE> 2004/11/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Üniversiteli kıza tecavüze 37'şer yıl hapis istemi 
</HEADLINE>
<TEXT>

     Neşet KARADAĞ ADANA, DHA 

ADANA'da Çukurova Üniversitesi İktisadi ve İdari Bilimler Fakültesi İktisat Bölümü 4'ncü sınıf öğrencisi F.N.A.'ya tecavüz ettikleri iddia edilen 3 kişi hakkında 37'şer yıl ağır hapis cezası istemiyle dava açıldı. 
     Savcılık iddianamesindeki anlatıma göre olay şöyle meydana geldi İdrar yollarındaki rahatsızlık nedeniyle gece saat 03.00 sıralarında Baraj Yolu 2.5 Durak'taki nöbetçi eczaneye ilaç almaya giden F.N.A., ıssız yolda kendisine "Merhaba'' diyerek yaklaşan bir grup erkekten korkup kaçmaya başladı. 
     F.N.A. koşarken, yanında duran otomobildeki 28 yaşındaki Tolga Aktaş'ın, "Hanımefendi kimden kaçıyorsunuz Evinize götürelim mi '' sözüne inandı. Otomobildeki tanımadığı 3 kişi iddiaya göre, F.N.A.'yı kaçırıp DSİ Çamlığı'na götürdü ve burada çırılçıplak soyup tecavüz etti. Bu sırada çamlıktaki yoldan geçen araçları polis otosu zanneden tecavüz zanlıları, kaçarken genç kızın banka kartlarını da gaspetti. 
     Zanlılar, gasp ettikleri kredi kartlarını, şifresini bilmedikleri için bankanın ATM'sine kaptırdı. 
     Banka kartında, zanlılardan Tolga Aktaş'ın poliste bazı suçlarla ilgili kaydı bulunan kardeşi 23 yaşındaki Hüseyin Aktaş'ın parmak izi bulundu. Bu arada tecavüzden sonra DSİ Çamlığı'ndan kaçan zanlıların kullandığı otomobilin plakası bir görgü tanığı tarafından polise ihbar edildi. Elde edilen bilgiler doğrultusunda, Aktaş kardeşler ile yanlarında bulunan arkadaşları 20 yaşındaki Erhan Günsel çıkarıldıkları mahkemece tutuklandı. 
     
     DAVA AÇILDI 

     Üniversiteli kıza tecavüzle ilgili soruşturmayı tamamlayan Cumhuriyet Savcısı iddianameyi hazırlayarak tecavüz zanlıları Tolga Aktaş, kardeşi Hüseyin Aktaş ile arkadaşları Erhan Günsel hakkında Zorla kız kaçırmak, alıkoymak, tecavüz etmek, gasp, saldırgan sarhoşluk' suçlarından 37'şer yıl hapis cezası istemiyle dava açtı. 
     Savcı, tecavüz olayından sonra üniversiteli F.N.A.'yı davasından vazgeçmesi için tehdit ettiği ileri sürülen Aktaş kardeşlerin akrabaları Mehmet Hakan Ekiz, Güzin, Aslı ve Alev Aktaş hakkında da ayrı bir dava açılması için dosyayı ayırdı. 
     Adana 5'inci Ağır Ceza Mahkemesi'nde önümüzdeki günlerde yargılanmaya başlayacak sanıklardan Tolga Aktaş, tutuklandığı nöbetçi mahkemedeki ifadesinde, F.N.A. ile isteği doğrultusunda ilişkiye girdiklerini söyledi. Diğer iki sanık ise, "Biz otomobilin içinde öpüştük. Cinsel ilişkiye girmedik'' diyerek kendilerini savundu. 
     Uğradığı saldırı ve tecavüz olayının ardından ruhsal bunalıma giren F.N.A. okuldakı kaydını dondurup Adana'dan ayrıldı. 
     
</TEXT>
</DOC>
