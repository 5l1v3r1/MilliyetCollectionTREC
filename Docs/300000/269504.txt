<DOC>
<DOCNO> 269504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonspo13.html </URL>
<DATE> 2004/09/06/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Trabzonspor'dan milli maç eleştirilerine yanıt... 
</HEADLINE>
<TEXT>

     Trabzonspor Basın Sözcüsü İbrahim Şahin, Trabzon hakkında maç öncesinden başlayıp maçtan sonra da devam eden haksız eleştirilerin adeta Trabzon insanını ve Trabzonsporluları karalayıcı bir kampanyaya dönüştürüldüğünü belirtti. 
     Şahin, AA muhabirine yaptığı açıklamada, Trabzon'da cumartesi akşamı oynanan Gürcistan maçının istenilen sonuçla bitmediğini, ancak Futbol Federasyonu, teknik heyet ile milli takım futbolcularının Yunanistan'dan başarıyla döneceklerine inandığını söyledi. 
     Milli takımın gruptan birinci çıkarak Almanya'ya gideceğini vurgulayan Şahin, ''Gürcistan karşısında istenilen sonuç alınamadı. Fakat milli takımın çok büyük başarılara imza atacağına inanıyorum'' dedi. 
     Milli maçın Trabzon'a verilmesinden sonra, Trabzon hakkında çeşitli eleştiriler yapıldığını da ifade eden Şahin, ''Trabzon hakkında maç öncesinden başlayıp maçtan sonra da devam eden haksız eleştiriler adeta Trabzon insanını ve Trabzonsporluları karalayıcı bir kampanya dönüştürüldü. Bunu kaygıyla izliyor ve kınıyoruz'' diye konuştu. 
     Trabzonspor'un bir hafta önce Gençlerbirliği ile oynadığı maçın şifresiz kanaldan yayınlandığını ve o maça da taraftarın ilgi göstermediğini hatırlatan Şahin, bilet fiyatlarının pahalı olması nedeniyle de seyircinin istenilen düzeyde olmadığını belirtti. 
     Maça seyirci gelmemesinin kabul edilebilir olduğunu vurgulayan Şahin, şunları kaydetti 
     ''Fakat Trabzonspor seyircisine yapılan yakıştırmaları kabul etmiyoruz. Taraftar, milli takımımızın galip gelmesi için ellerinde ay yıldızlı bayraklarla ellerinden geldiğince takımı desteklemiştir. Zaman zaman münferit küçük taraftar gruplarının hoş olmayan tezahüratlarını tasvip etmiyoruz. Fakat bu tür tezahüratlar geçmiş milli maçlarda İstanbul'un bütün statlarında olmuştur. Hatta bir maçta milli takımın yediği golden sonra teknik direktör Şenol Güneş istifaya bile davet edilmiştir. Bu durumu bütün kamuoyu bilmesine rağmen, yapılan bütün eleştiriler Trabzonspor'un önünü kesmeye yöneliktir.'' 
     
</TEXT>
</DOC>
