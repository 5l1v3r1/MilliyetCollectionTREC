<DOC>
<DOCNO> 289442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/yazar/akyol.html </URL>
<DATE> 2004/11/17/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
CHP'den mektup var 
</HEADLINE>
<TEXT>


CHP Grup Başkan Vekili Kemal Anadol, üç sayfalık mektubuyla, 9 Kasım tarihli yazıma cevap veriyor.. 
Sayın Anadol, evvela kendisinin CHP adına konuşma 'yetkisi'nin olduğunu söylüyor. Elbette yetkilidir. Ben yazımda, hukuki yetkiden değil, uzmanlık yetkisinden bahsetmiştim Tekel'in özelleştirilmesini "AKP içki haram diye Tekel'i özelleştiriyor" diye eleştirmek yerine, uzmanlık bilgileriyle eleştirmek gerektiğini yazmıştım. 
Sayın Anadol, Tekel'in içki bölümünün yarısı peşin 292 milyon dolara satıldığını, halbuki, TEKGIDA İş'e göre, "ilk 9 aydaki satış hasılatı"nın 600 milyon dolar olduğunu, kamuya 262.7 milyon dolarlık bir kaynak aktardığını hatırlatıyor. Üstelik depolarında "ilk madde, yarı mamul ve mamul madde ve malzeme olarak 133 milyon dolarlık bir stok" bulunuyor. 
Bu tür eleştiriler faydalıdır, bir tür kamu denetimi sağlar. Fakat bu eleştirilerde rekabet piyasası, işletmecilik, kar, yeni yatırım ve işletme sermayesi gibi faktörler dikkate alınmamıştır. 

SAYIN Anadol, Tekel'i AKP'nin ideolojik sebeplerle özelleştirdiğinde ısrarlı, ama bu defa "içki haram diye özelleştiriyor" demiyor. Başbakan Erdoğan'ın "içki zararlıdır, kamu içki satmaz, referandum yapalım" şeklindeki eski sözlerini aktarıyor. 
Halbuki Tekel'in özelleştirilmesi, Ecevit hükümetinin hazırladığı bir işlemdir İçki ve tütünde kamu tekeli olan sosyal demokrat bir ülke de yoktur 
Tekel'in özelleştirilmesi ile "haram" kavramı arasında Sayın Anadol'un kurduğu bağlantıyı, mesela Sayın Baykal'ın da gerçekçi bulmayacağından eminim. 
Mesele şudur Tekel veya zorunlu kamu hizmeti niteliği olmayan diğer kamu işletmeleri özelleştirilmeli mi, devlet işletmeciliği sürdürülmeli mi Batılı sosyal demokratlar bu konuda ne diyor 
CHP madem hükümetin özelleştirme modelini eleştiriyor, kendisi "Biz Tekel'i şöyle özelleştireceğiz" diye, veya "Devletçiliğe devam edeceğiz" diye konuya açıklık getirmelidir. 

SAYIN Anadol diyor ki 
"Vaktinizi almamak için değinmediğim 'İslam Özel Sektörünü Geliştirme Kurumu'na ilişkin ise, şirketlerin şeriat kurallarına göre faaliyette bulunması kriterine göre çalışan bir sistemin sizin liberal anlayışınızla bağdaşıp bağdaşmadığını da çok merak ediyorum." 
Sayın Anadol'un merakını hemen gidereyim 
Piyasa ekonomisi piyasa aktörlerinin liberalizme 'itikat' etmesini gerektirmez, sadece 'oyunun kurallarına uyulmasını' ister. Onun için, şeriatta "mudaraba" denilen kar ortaklığına göre kurulmuş şirketler Batı'da çoktur. 
Aktörlerde siyasi 'itikat' şartı arayan iki sistem vardır Teokrasi ve Jakobenizm 
Zaten 'sermaye'nin rengi olmaz, hatta sermaye sekülerleştirir. Sanırım Baykal da bu görüştedir.Söz konusu anlaşmaya zaten anayasa ve yasalarımıza uygunluk rezervi konulmuştur. 
Benim yazımın asıl konusu, CHP'nin halkın değerleriyle çatışma geleneğinden kurtulup kitlelerle 'sosyal' bir iletişim kurabilmesi sorunuydu diğer konuları sadece örnek olarak zikretmiştim. 
The Economist'in geçen sayısında Demokratlar'ın seçim kaybını analiz eden yazı, CHP için de derslerle doludur. 6 Kasım, sf.33 



</TEXT>
</DOC>
