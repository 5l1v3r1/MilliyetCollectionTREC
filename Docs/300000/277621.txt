<DOC>
<DOCNO> 277621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/siyaset/asiy.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de Arınç çatlağı 
</HEADLINE>
<TEXT>


İstanbul Milletvekili Göksal Küçükali, TBMM Başkanlığı için Arınç'ı desteklememe çağrısında bulundu. CHP de boş oy kullanarak AKP'deki çatlağı genişletecek... 

GÜNSELİ ÖNAL Ankara 


TBMM Başkanlığı için Manisa Milletvekili Bülent Arınç'ın adaylığı, AKP'de çatlak yarattı. AKP İstanbul Milletvekili Göksal Küçükali, arkadaşlarına bir mektup göndererek, Arınç'ı desteklememe ve boş oy verme yerine başka aday çıkarma çağrısında bulundu. 
Küçükali, yerine başka bir aday çıkarılması çağrısı yaptığı Arınç'ın, "makamının sihrine ve büyüsüne kapılıp geldiği yerleri unutan, makamını korumak üzere belirli tavizleri vermeye hazır bir kişilik sergilediğini" öne sürdü. Küçükali, Başbakan Erdoğan'ın da Arınç'ı "vefa duygusuyla aday gösterdiğini" belirtti. Küçükali, mektubunda şu görüşlere yer verdi "Geçen 2 yılda Arınç'ın bazı eksikliklerinin ortaya çıktığını müşahede ettik. Arınç, kolay kolay ulaşamadığımız, acil konularda bile mesajlara zamanında cevap vermeyen bir TBMM Başkanı olarak önümüze çıktı." 

CHP'nin taktiği 
Arınç'ın, bugün yapılacak ve 367 oy gerektiren ilk 2 turda seçilmesi zor görünüyor. CHP'nin aday çıkarmayarak boş oy kullanacağı, AKP'den de 40 kadar milletvekilinin boş oy vereceği belirtiliyor. 
171 milletvekili olması nedeniyle adayını seçtirme şansı bulunmayan, CHP, AKP'li Arınç'ın muhaliflerini rahatlatmak için "boş" oy kullanmaya karar verdi. CHP'nin bu taktiğinin AKP'den çıkacak boş oyları kamufle edeceği belirtildi. 

Kadın rakip çıktı 
Arınç'a son dakikada kadın bir rakip çıktı. AKP İzmir Milletvekili Serpil Yıldız, başvuru süresinin dolmasına bir dakika kala Meclis Başkanlığı'na aday oldu. Dilekçesini danışmanı aracılığıyla dün saat 23.59'da TBMM'ye sunan Yıldız, adaylık kararını parti yönetimine danışmadan aldığını belirtti. 


</TEXT>
</DOC>
