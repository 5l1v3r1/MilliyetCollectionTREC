<DOC>
<DOCNO> 298328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonyas17.html </URL>
<DATE> 2004/12/16/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Taraftarlar koro kurdu 
</HEADLINE>
<TEXT>

     Kırşehir'de, tribün terörünü protesto eden bir grup taraftarın kurduğu koro, davul-zurna eşliğinde slogan atıp yöre türkülerini seslendiriyor. 
     Kırşehir Taraftarlar Derneği Başkanı Burhan Yıldırımer, AA muhabirine yaptığı açıklamada, Türkiye'de bir ilki gerçekleştirerek, tribünlerde yaşanan şiddet olaylarını protesto etmek için 30 kişilik taraftar korosu kurduklarını belirtti. 
     Amaçlarının tribünde küfürsüz tezahürat yapılmasını sağlamak ve takımlarını centilmence desteklemek olduğunu ifade eden Yıldırımer, şöyle konuştu 
     ''Beşiktaş-Çaykur Rizespor maçında genç bir taraftarın ölmesi, bizleri üzüntüye boğdu. Böyle bir olayın bir daha yaşanmaması için önlem almamız gerektiğini düşündük. Bu nedenle, 30 kişilik taraftar grubundan bir koro oluşturduk. Koromuzun centilmen tezahüratları sayesinde Yeni Kırşehirspor'un maçlarında centilmenlik rüzgarları ezecek. Rakiplerimiz, gönül rahatlığıyla Kırşehir'e maça gelecek. Rakiplerimize ozanlar diyarı Kırşehir'in misafirperverliğini göstereceğiz.'' Maç sırasında kesinlikle küfürlü tezahürat yapmayacaklarını bildiren Yıldırımer, oluşturdukları koro ile ''en centilmen taraftar'' unvanını almak istediklerini kaydetti. 
     Yeni Kırşehirspor Kulüp Başkanı Berat Bıçakçı da koronun tüm çalışmalarını destekleyeceklerini, gelecek yıl da Ahi Stadı'nda tel örgülerin kaldırılmasını talep edeceklerini belirtti. 
     Dernek Başkanı Yıldırımer'in şefliğini yaptığı taraftarlar korosu, haftada iki gün Aşıkpaşa Spor Salonu'nda toplanarak, davul-zurna eşliğinde küfürsüz tezahürat provası yapıyor. Koro, ayrıca, Kırşehir yöresinin sevilen türkülerini seslendiriyor. 
     
</TEXT>
</DOC>
