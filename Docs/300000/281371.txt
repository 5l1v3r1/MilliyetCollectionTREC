<DOC>
<DOCNO> 281371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonyas26.html </URL>
<DATE> 2004/10/18/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
'Karşı Pencere'ye Canvas Kamuoyu Ödülü 
</HEADLINE>
<TEXT>

     Yönetmen ve senarist Ferzan Özpetek, Belçika'da yapılan 31. Uluslararası Film Festivali'nde ödül aldı. 
     Gand kentinde düzenlenen festivalin jüri heyetinin açıkladığı sonuçlara göre, Özpetek'in ''Karşı Pencere'' isimli son filmi, ''Canvas Kamuoyu Ödülü''ne layık görüldü. 
     Başta İtalya'da olmak üzere çeşitli ülkelerde çok sayıda ödül alan ''Karşı Pencere'', genç bir çiftin evine ''zorunlu konuk'' olan, geçmişi sırlarla dolu yaşlı bir adamın hikayesini anlatıyor. 
     Ferzan Özpetek 1959 yılında İstanbul'da doğdu. 1976 yılında, Roma'daki La Sapienza Üniversitesi'nde Sinema Tarihi öğrenimi için İtalya'ya gitti. Accademia Navona'da ve Accademia d'Arte Drammatica'da Silvio D'Amico yönetimindeki sanat tarihi ve kostüm derslerine devam etti. 
     Yapımcılığını Marco Risi ve Maurizio Tedesco'nun birlikte üstlendiği ilk filmi ''Hamam'', 1997 Cannes Film Festivali'nde ses getirmiş ve büyük beğeni kazanmıştı. 
     Uluslararası alanda başarı sağlayan film, İtalya'nın yanı sıra İngiltere, Fransa, İskandinavya, Almanya, Hollanda, Japonya ve ABD'de gösterildi. 
     Yönetmenin ikinci filmi ''Harem Suare''nin çekimlerine 1998 yılında başlandı. Türk-İtalyan-Fransız ortak yapımı film, 1999 yılında Cannes Film Festivali'nin resmi bölüm kategorisine seçildi ve gösterildiği tüm Avrupa ülkelerinde önemli gişe başarıları elde etti. 
     ''Harem Suare'' ayrıca Toronto, Palm Springs ve Londra festivallerinden resmi davet aldı. 
     Özpetek'in ''Cahil Periler'' filmi de İtalya'da gösterimde bulunduğu haftalarda en fazla izlenen İtalyan filmi oldu. 
     
</TEXT>
</DOC>
