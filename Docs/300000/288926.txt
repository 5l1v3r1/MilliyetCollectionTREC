<DOC>
<DOCNO> 288926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun16.html </URL>
<DATE> 2004/11/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Filipinliler Irak'tan ayrıldı, Romanya Haziran 2005'te çekilebilir 
</HEADLINE>
<TEXT>

     Romanya Başbakanı Adrian Nastase, ülkesinin Irak'taki askerlerini Haziran 2005'te çekebileceğini söyledi. 
     Nastase, başkent Bükreş'te dün yaptığı açıklamada, ''Umarız Ocak 2005'te Irak'taki seçimler, ülkedeki durumun aşamalı olarak normalleşmesini sağlar'' dedi ve birliklerini Haziran 2005'te çekebileceğini söyledi. 
     Nastase'nin ilk kez birlik çekmek için bir tarih verdiğine dikkat çekiliyor. Irak'ta yaklaşık 800 Rumen askeri bulunuyor. 
     
     RAMADİ 
     Öte yandan, Irak'ın başkenti Bağdat'ın batısındaki Ramadi'de dün meydana gelen çatışmalarda 6 Iraklının öldüğü, 5 kişinin yaralandığı bildirildi. 
     Hastane kaynakları ve görgü tanıkları, çatışmanın Amerikan askerleriyle silahlı kişiler arasında çıktığını duyurdu. 
     
     FİLİPİNLİLER 
     Bu arada Irak'ta çalışan 17 Filipinli işçinin, kendi istekleri doğrultusunda bu ülkeden çıkarıldığı bildirildi. 
     Resmi kaynaklar, Kuveytli bir firma tarafından Irak'a gönderilen ve kuzeydeki Tikrit'te bulunan bir Amerikan askeri üssünde çalışan Filipinlilerin, Irak'tan ayrılmak için hükümetten yardım istediği ve bugün Irak'tan ayrılarak Kuveyt'e ulaştığı bildirildi. 
     
</TEXT>
</DOC>
