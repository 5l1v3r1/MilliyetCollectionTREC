<DOC>
<DOCNO> 254648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonyas02.html </URL>
<DATE> 2004/07/11/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Dünya Sağlık Örgütü, AIDS ile mücadele hedefinin gerisinde... 
</HEADLINE>
<TEXT>

     Birleşmiş Milletler BM 'e bağlı sağlık kuruluşu Dünya Sağlık Örgütü DSÖ , HIV AIDS'e karşı mücadelede son altı ayda önemli ilerlemeler kaydedilmesine rağmen belirlenen hedeflerin çok gerisinde kalındığını kaydetti. 
     New York'taki BM Basın Merkezi'nden yapılan yazılı açıklamaya göre, DSÖ ve HIV AIDS Konusunda BM Birleşik Programı UNAIDS tarafından 2003 Aralık ayında açıklanan ve ''3x5'' olarak bilinen program çerçevesinde 2005 yılı sonuna kadar gelişmekte olan ülkelerde 3 milyon insana AIDS tedavisinin sağlanmasının hedeflendiği ifade edildi. 
     Ancak açıklamada, program çerçevesinde bugüne kadar sadece 440 bin kişiye tedavi imkanı ulaştırılarak bu tarihe kadar hedeflenen 500 bin kişilik hedef kitlenin gerisinde kalındığı belirtildi. Mali destek yokluğundan dolayı programın başlamasında gecikmeler yaşandığını açıklayan DSÖ, buna rağmen Kanada, İsveç ve İngiltere'nin bağış vaadleri üzerine gerekli personelin toplanarak bu ülkelerde çalışmak üzere gönderildiğini kaydetti. 
     DSÖ'nün HIV AIDS Direktörü Dr. Jim Yong Kim, hedeflenen programın gerçekleştirilmesi için hala 18 aylık bir sürenin bulunduğunu ifade ederek, milyonlarca insanın HIV AIDS açısından kendi durumlarını öğrenmek istediği ve bazılarının da tedaviye ihtiyaç duyduğu dünyada bugün sadece bu konuda çalışacak 100 bin sağlık personeline ihtiyaç duyulduğunu söyledi. Kim, bunun da tahminen 5,5 milyar dolarlık bir maliyetinin olduğunu kaydetti. 
     Bu arada New York Times gazetesinde yer alan bir haberde, kaydedilen ilerlemelere rağmen günde 8 bin insanın AIDS'ten öldüğü bir dünya için bunun yeterli olmadığı kaydedilirken, yayınlanan DSÖ raporunda bugün program çerçevesinde 49 ayrı ülkede 327 bin hastanın tedavi gördüğünün belirtildiği ifade edildi. 
     Ancak raporda geri kalan 113,000 hastanın hangi ülkelerde tedavi görmekte olduğuna dair bir liste bulunmadığını yazan gazete, Aralık ayından bu yana 56 ülkenin AIDS tedavisi için yardım talebinde bulunduğunu, buna rağmen DSÖ'nün bunlardan sadece 20'sine sağlık elemanları gönderebildiğini kaydetti. 
     
</TEXT>
</DOC>
