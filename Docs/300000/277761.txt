<DOC>
<DOCNO> 277761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko44.html </URL>
<DATE> 2004/10/06/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
AB İlerleme Raporu'nun yankıları... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, AB Komisyonu'nun açıkladığı ilerleme raporuna ilişkin, ''Komisyon kararı, Türkiye'nin AB'ye üyelik kapısını açmaktadır'' dedi. 
     Yıldırım, yaptığı yazılı açıklamada, raporun olumlu bir hava yarattığını belirterek, gelinen bu noktanın hayırlı olacağına inandıklarını ifade etti. 
     Yıldırım, ''Ancak, AB'ye tam üyelik konusunda uzun ince bir yolun daha henüz ortalarına gelebildiğimiz dikkate alındığında, zina vakası gibi başka yol kazalarına neden olmadan, bundan sonraki sorumluluklarımızı yerine getirmemiz gerekmektedir. Bu konuda rehavete kapılma, her şey oldu bitti diye düşünme gibi bir lüksümüz yoktur'' dedi. 
     AB'ye üye olmanın 40 yılı aşkın süredir takip edilen bir hedef olduğuna işaret eden Yıldırım, şunları kaydetti 
     ''Bugün burada son dönemece girdik. Komisyon kararının özü sonuç itibariyle, Türkiye'nin AB'ne üyelik kapısını açmaktadır. Her ne kadar görünüşte bazı şartlara bağlı tutulmuş olsa da müzakere kapısının açılması Türkiye'nin konumunu güçlendirmiştir. 
     Biz 40 yıldır AB'ye aday olduğumuzu sanırken ve AB üyeliğinin hakkımız olduğunu iddia ederken, AB ülkelerinde Türkiye'nin bu topluluğa aidiyetini dahi tartışma konusu edildiği bir gerçektir. 
     Daha yakın zamanlara kadar bize tanınan statü aday adaylığıydı. Bu bakımdan, bugün ulaşılan sonuç Türkiye'nin AB'nin üyesi olabileceğini kabul edip, bu süreci başlatması bakımından önemli bir aşamadır. Şimdi, büyük bir ihtimalle 17 Aralık'ta yapılacak AB Konsey toplantısında da devlet ve hükümet başkanları ortaklık müzakerelerine başlanmasını onaylayacaklar.'' Türkiye'nin üyeliği yaklaştıkça tarihi, dini ve kültürel farklarını ileri süren çevrelerin olumsuz propagandalarının artmasının mümkün olduğunu belirten Yıldırım, Türkiye'nin müzakereler sürecine girilirken başarı rehavetine kapılmadan önüne çıkabilecek engellerin ve sıkıntıların bilincinde olması gerektiğini vurguladı. 
     İTO Başkanı Yıldırım, ''Türkiye, imkanlarını iyi kullanabilirse, zaman Türkiye lehine işleyecek, üye olmak belki sanılandan daha yakın bir zamanda gerçekleşebilecektir'' dedi. 

     
</TEXT>
</DOC>
