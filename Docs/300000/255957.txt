<DOC>
<DOCNO> 255957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur14.html </URL>
<DATE> 2004/07/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
ETSO Başkanı Alamut'un Avukatı Tutuklama kararına itiraz edeceğiz 
</HEADLINE>
<TEXT>

     İstanbul 14. Ağır Ceza Mahkemesi'nce 6 kişiyle birlikte tutuklanan Edirne Ticaret ve Sanayi Odası Yönetim Kurulu Başkanı Bülent Alamut'un avukatı Kerim Kazan, tutuklama kararına itiraz edeceklerini belirtti. 
     Kazan, 14. Ağır Ceza Mahkemesi'nce ETSO Başkanı Bülent Alamut, kardeşi Cavit Alamut ile Metin Singer, Faysal Kaplan, Uğur Eser ve polis memuru Hulusi Cemil Altınlı'nın 4422 sayılı ''Çıkar Amaçlı Suç Örgütleriyle Mücadele Kanunu'' kapsamında dün tutuklandığını söyledi. 
     Kazan, tutuklama kararına 3 gün içinde itiraz edeceklerini belirterek, ''İtirazdan sonra iddianameyi bekleyeceğiz. İddianamenin ardından savunma başlayacak'' dedi. 
     
     ALTUNHAN'IN TEDAVİSİ SÜRÜYOR 

     Gözaltındayken kalp krizi geçirip Trakya Üniversitesi Tıp Fakültesi Hastanesi Kroner Yoğun Bakım Servisi'nde kaldırılan, gıyabi tutuklu eski Kırkpınar Ağası Mustafa Altunhan'ın tedavisi sürüyor. 
     AA muhabirinin edindiği bilgiye göre, kalp krizi sonucu hastaneye getirilen Altunhan'ın sağlık durumu iyi olduğu bildirildi. Günlük ilaç verilen Altunhan'ın 4- 5 gün daha hastanede tutulacağını belirten yetkililer, bu sürenin sonunda anjiyo yapılmasının planlandığını kaydettiler. 
     İstanbul 14. Ağır Ceza Mahkemesi tarafından gerekli iznin verilmesinden sonra, ETSO Yönetim Kurulu Başkanı Bülent Alamut, eski Kırkpınar Ağası Mustafa Altunhan ile Metin Singer, Faysal Kaplan, Uğur Eser, Hulusi Cemil Altınlı, Mustafa D ve Nükte A. 12 Temmuz Pazartesi günü gözaltına alınmışlardı. Jandarma, soruşturma kapsamında Bülent Alamut'un kardeşi Cavit Alamut'u da gözaltına almıştı. 
     Bu kişilerden Mustafa D. ve Nükte A. savcılık tarafından serbest bırakılmışlardı. 
     
     VALİLİK ÇIKAR AMAÇLI SUÇ ÖRGÜTLERİNE YÖNELİK MÜCADELE 

     SÜRDÜRÜLDÜRÜLÜYOR Öte yandan Edirne Valiliği'nden yapılan yazılı açıklamada, jandarma tarafından gerçekleştirilen operasyonda Edirne Ticaret ve Sanayi Odası ETSO Yönetim Kurulu Başkanı Bülent Alamut, kardeşi Cavit Alamut, eski Kırkpınar Ağası Mustafa Altunhan, polis memuru Cemil Altınlı, Uğur Eser, Metin Singer ve Faysal Kaplan'ın tutuklanması olayı ile ilgili bilgi verildi. 
     ''Karaağaç Çetesi'' lakaplı suç örgütüne yönelik ''Serhat-4'' adı verilen operasyonun jandarma tarafından başlatıldığı belirtilerek, ''Söz konusu operasyonda Edirne ili ve çevre illerde Mustafa Altunhan liderliğindeki çıkar amaçlı suç örgütünün bir çok vatandaşımız üzerinde baskı ve şiddet ile korku yaratarak halkın huzur ve güvenliğini bozmak, adam öldürme ve adam öldürmeye azmettirmek, çek ve senet tahsil etmek, ihalelere fesat karıştırmak, kamu kurum ve kuruluşlarının yönetimini ele geçirerek silahlanmak dahil 7 ayrı suçu işledikleri tespit edilmiştir'' denildi. 
     Operasyonda, suç örgütü lideri Mustafa Altunhan, Bülent Alamut, Cavit Alamut, Metin Singer, Faysal Kaplan, Nükte Arpacı, Mustafa Dublen, Cemil Altınlı ve Uğur Eser'in yakalandığı ve operasyonun İstanbul ve Tekirdağ illerini de kapsayacak şekilde, İstanbul ve Tekirdağ İl Jandarma Komutanlıkları ile Edirne ve Tekirdağ Emniyet Müdürlükleri'nden 41 personelin katılımıyla eş zamanlığı olarak gerçekleştirildiği de kaydedildi. 
     Operasyonda 1 adet 9 milimetre çapında tabanca ile bu tabancaya ait 16 merminin de ele geçirildiği bildirildi. 
     Açıklamada, güvenlik güçlerinin bu tür olaylara karşı çalışmalarını sürdürdükleri belirtilerek, ''Jandarma tarafından halkın huzur ve güvenliğini bozan çıkar amaçlı suç örgütlerine yönelik mücadelenin etkin ve kararlılıkla sürdürüldüğü kamuoyuna duyurulur'' denildi. 
     
</TEXT>
</DOC>
