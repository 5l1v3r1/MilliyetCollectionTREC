<DOC>
<DOCNO> 259419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur48.html </URL>
<DATE> 2004/07/30/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Sattığı evi önce yaktı, sonra yeni sahibini ve oğlunu öldürdü .. 
</HEADLINE>
<TEXT>

     Bursa'nın merkez Yıldırım İlçesi'nde bir süre önce sattığı evi mahkeme kararına rağmen tahliye etmeyen kişi, önce evi ateşe verdi, sonra evin yeni sahibiyle oğlunu öldürdü, gelinini yaraladı. 
     Alınan bilgiye göre, Güllük Mahallesi'nde yaşayan Asker Y. 55 , bir süre önce, 3 katlı evini Nurettin Demirci ve İlhan Altın'a satarak evin bodrum katında oturmaya başladı. 
     Evi tahliye etmediği için ev sahipleriyle mahkemelik olan Asker Y, mahkemenin tahliye kararı vermesi üzerine, 3 katlı evi benzin dökerek ateşe verdi. Daha sonra pompalı av tüfeğiyle yan binanın çatı katına çıkan Asker Y, ev sahiplerinin eve gelmesini bekledi. 
     Zanlı, evlerinin yandığı haberini alarak olay yerine gelen Nurettin Demirci 64 , oğlu Erol Demirci 39 ve gelini Fatma Demirci'yi 34 çatı katından ateş ederek yaraladı. 
     Yaralılardan Nurettin Demirci Yüksek İhtisas Hastanesi'nde, oğlu Erol Demirci de Bursa SSK Şevket Yılmaz Hastanesi'nde hayatını kaybetti. Fatma Demirci'nin tedavisinin ise Bursa SSK Şevket Yılmaz Hastanesi'nde sürdürüldüğü bildirildi. 
     Yangın, Bursa Büyükşehir Belediyesi İtfaiye Daire Başkanlığı ekiplerince söndürüldü. 
     Çıktığı çatı katından çevreye ateş etmeyi sürdüren Asker Y, olay yerine gelen polislerin ikna çabaları sonucunda tüfeğini bırakarak teslim oldu. 
     Bursa Emniyet Müdürlüğü Asayiş Şube Müdürlüğü'ne götürülen zanlının, sorgulamasının tamamlanmasının ardından adliyeye sevk edileceği belirtildi. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
