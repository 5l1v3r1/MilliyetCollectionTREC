<DOC>
<DOCNO> 256247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/spor/spo04.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yattara'nın yarası 
</HEADLINE>
<TEXT>


Trabzonspor'un A.Bielefeld ile oynadığı maçta yaptığı asist ve attığı iki golle herkesi büyüleyen Yattara, "Ben asla şovmen değilim. Bu tür değerlendirmeler beni üzüyor" dedi 

ERGUN ATA 


'Zamanı değil' 
BORDO - Mavililer takıma futboluyla ayrı bir renk katan Yattara, hakkında yapılan değerlendirmelerin bazen kendisini yaraladığını söyledi. Almanya kampında içini döken Gineli yıldız, "Asla şovmen değilim. Benim stilim bu. Takıma katkı olsun diye yaptığım hareketler bile şov olarak değerlendirilince üzülüyorum. Şimdi şov zamanı değil. Önümüzdeki sezon daha iyi bir Yattara izlettirmek durumundayım. Bu sezon işimiz çok. Çok çalışmalıyız" diye konuştu. 

Doğan'a teşekkür 
KULÜPLE hiçbir sorunu bulunmadığını vurgulayan Yattara, "Ekonomik yönden hiç mağdur olmadım. Ben de karşılığını vermeliyim" ifadesini kullandı. Trabzon'a geldiği günden mantalitesinin değiştiğini kaydeden yıldız oyuncu, "Bunda hocamın katkısı çok büyük. Zaman zaman aşırı ilgilenmesi, hatalarıma tepkisi sıkıcı gibi geliyordu. Ama düşündüğümde her şeyi benim için yaptığını görüyorum. Hatalarımı düzeltmeye çalışıyorum. Bu açıdan kendimi çok şanslı hissediyorum" dedi. 

Favorisi köfte 
YATTARA, geçen sezon asist kralı olduğunu hatırlatarak, "Ama gol atmanın tadı başka. Artık sadece çizgiyi düşünmüyorum, golü de hedefliyorum" yorumunu yaptı. Trabzon'da çok mutlu olduğunun altını çizen 24 yaşındaki Yattara, şöyle devam etti "Çok ilgi gösteriliyor, zaman zaman yalnız kalmayı özlüyorum. Oğlum Salif, eşim Aminata ile benim neşe kaynağım. O benden de büyük futbolcu olacak. Yemeklerden Akçaabat köftesi favorim. İdolüm David Ginola". 

Trabzon da beğenmedi 

MARMARİS'TE tatilde bulunan Trabzonspor Başkanı Atay Aktuğ çarpıcı açıklamalar yaptı. Aktuğ, federasyon seçimlerine siyasetin karıştığını savunurken, naklen yayın ihalesinde çıkan rakamdan kendilerinin de memnun olmadığını söyledi. Atay, "Yıllık 100 milyon dolardan az olmamalıydı. Üç büyük kulüp itiraz ediyor. Ancak biz de geçen yıla göre 3.5 trilyon daha az para alacağız" dedi. Başkan Aktuğ, İbrahim Ege hakkında ise, "Maradona olsa kadroda yer alamaz" yorumunu yaptı. 

Petkoviç'e kutlama 

TRABZONSPOR'UN kalecisi Petkoviç 29. doğum gününü kampta kutladı. Avustralyalı kaleciye önceki akşam kalınan otelin restoranında bir yaşgünü partisi düzenlendi. Tüm kafilenin katıldığı yaş gününde Petkoviç'e çeşitli hediyeler verildi. 

'Artılarımız çok fazla' 

Doğan mutlu 
ALMANYA kampında hazırlıklarına devam eden Trabzonspor'da oyuncuların çalışma isteği ve hırsı teknik kadroyu memnun ediyor. Teknik Direktör Ziya Doğan, tek problemlerinin yoğun çalışma programı nedeniyle takımda oluşan yorgunluk olduğunu, bunu önleyecek çalışmalar yaptıklarını söyledi. Tecrübeli hoca, "Bazen yorgunluğun üzerine gitmek lazım. Şu anda artılarımız çok daha fazla" dedi. 

'Hedefe ulaşırız' 
FİKSTÜRÜ de değerlendiren Ziya Doğan, sözlerini şöyle sürdürdü "Hangi takımla ne zaman oynayacağımız bence önemli değil. İyi başlangıç yapmak önemli. Özellikle ilk beş haftayı kayıpsız atlatırsak, yine hava yakalarız. Moral motivasyonumuz yükselir. Hedefe ulaşırız" dedi. Trabzonspor'un hocası, Şampiyonlar Ligi ön elemesine kadar takım olarak hazır duruma geleceklerini sözlerine ekledi. 

Rakip St. Pauli 

BORDO-Mavililer, yedinci hazırlık maçında bugün St.Pauli ile karşı karşıya gelecek. Hamburg Millernetor Stadı'ndaki karşılaşma TSİ 18.00'de başlayacak. Günü tek çalışma ile geçiren Karadeniz ekibi, yarın ikinci etap kampına nokta koyarak, saat 15.00 uçağıyla Türkiye'ye dönecek. 

Ulusoy iddiası 

FUTBOL Federasyonu Başkanı Haluk Ulusoy'un, 22-23 Temmuz tarihlerinde yapılacak Olağan Genel Kurul'da yeniden aday olmayacağı ve Levent Bıçakçı'ya karşı Mehmet Ali Yılmaz'a tam destek vereceği ileri sürüldü. Ulusoy'un bu kararı son günlerde siyasi çevrelerden adaylığını geri çekmesi yönünde çok yoğun baskı görmesi nedeniyle aldığı iddia edildi. 


</TEXT>
</DOC>
