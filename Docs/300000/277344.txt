<DOC>
<DOCNO> 277344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/spor/spo05.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sihirli değnek 
</HEADLINE>
<TEXT>


İstanbul Belediyesi, Başbakan Tayyip Erdoğan'ın doğup büyüdüğü semt olan Kasımpaşa'da muhteşem bir spor kompleksi yaptırıyor. Kasımpaşa Stadı baştan aşağıya yenilenirken, projeye 11 trilyon harcanıyor 

İSMAİL ÖZTÜRK 


Formasını giymişti 
BAŞBAKAN Recep Tayyip Erdoğan'ın da formasını giydiği Kasımpaşaspor'a talih kuşu kondu İstanbul Büyükşehir Belediyesi'nin desteğiyle hummalı bir çalışma yürütülen Kasımpaşa Stadı'nın yenilenmesi için tam 11 trilyon harcanıyor. Tribünleri genişletilen, suni çim yapılarak A'dan Z'ye elden geçirilen stattaki çalışmaların yanısıra kulüp binası da baştan aşağı yenileniyor. Stadın yanına da kapalı spor salonu yapıldı. 

'Standartları yakaladık' 
BEYOĞLU Belediye Başkanı Ahmet Misbah Demircan, "Sporun gelişmesi için her türlü imkanı kullanıyoruz. Bu tesisler tüm gençliğin hizmetinde olacak. Büyükşehir Belediyesi'ne de çok teşekkür ediyoruz. Tüm Beyoğlu halkı istediği zaman burada spor yapabilecek" diye konuştu. Kasımpaşaspor Başkanı Hakan Hilmi Öksüz, "UEFA standartlarını yakaladık. Ayrıca 10 branşta daha faaliyet göstereceğiz" açıklamasında bulundu. 

Set duvarlar örülüyor 
BEYOĞLU Spor Kompleksi adıyla yapımına yerel seçimlerden sonra başlanan ve önümüzdeki Kasım ayının ortalarına doğru tamamlanacak tesiste, spor salonu, tartan pist ve suni çim saha, 2 adet fitness salonu ve sağlık merkezi bulunuyor. Ayrıca tribün genişletme çalışmaları çerçevesinde kapasite 8 bine çıkartıldı. Tribünün üst kısmında zaman zaman yaşanan toprak kaymalarına karşı olarak da set duvarlar örülüyor. 


</TEXT>
</DOC>
