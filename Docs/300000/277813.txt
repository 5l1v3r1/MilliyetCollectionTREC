<DOC>
<DOCNO> 277813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonspo28.html </URL>
<DATE> 2004/10/06/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Manchester United Başkanı, milli futbolcuları için para istedi 
</HEADLINE>
<TEXT>

     İngiltere'nin Manchester United takımının kulüp başkanı David Gill, milli takımlara futbolcu gönderen takımlar için FIFA ve UEFA'nın para ödemesini istedi. 
     Avrupa'nın en ünlü kulüplerinin oluşturduğu G14'ün üyesi olan İngiliz kulübünün başkanı Gill, başarılı bir İngiltere milli takımı görmek istediklerini belirterek, ünlü futbolcuların, katıldıkları uluslararası maçlarla futbolun dünyadaki yaygınlığını artırdıklarını kaydetti. 
     Gill, şöyle devam etti 
     ''Biz, uluslararası maçların sona ermesini istemiyoruz. İstediğimiz sadece, bedava olarak milli takımlara verdiğimiz futbolcular sayesinde uluslararası organizasyonları düzenleyenlerin sponsorluk ve TV anlaşmaları yoluyla elde ettikleri gelirlerden bize de pay ayrılmasıdır. FIFA'ya yaptığımız şikayet başvurusuna cevap verilmesini bekliyoruz. FIFA ve UEFA uluslararası organizasyonlardan elde ettiği gelirden bize de pay ayırmalı.'' David Gill, milli takımlarda oynayan futbolcuların paralarını kendilerinin ödediğini ifade ederek, uluslararası organizatörlerin merkezi bir fon oluşturarak buradan ülke federasyonlarına kaynak aktarması gerektiğini de söyledi. 
     Manchester United takımında 18 kişi milli takımlara çağrılırken, çoğunluğu sakat olan kalan 7 futbolcunun ise herhangi bir ülkenin milli takımının formasını giymeyeceği açıklandı. 
     
</TEXT>
</DOC>
