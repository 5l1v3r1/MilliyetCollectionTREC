<DOC>
<DOCNO> 285846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur26.html </URL>
<DATE> 2004/11/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kazı için 20 milyar lira harcadı ama define umudu boşa çıktı .. 
</HEADLINE>
<TEXT>

     Aydın'ın İncirliova İlçesi'nde, kendisine ait arazide resmi izinle define arayan kişi, define yerine, eski bir su deposu olduğu sanılan taş yığını buldu. 
     Alınan bilgiye göre, İncirliova Tren İstasyonu'nun doğusunda kalan demiryolu refüjleri arasındaki, kendisine ait arazide define aramak isteyen Osman Bayram Bali, Aydın Kültür ve Turizm Müdürlüğü'nce verilen izinle, Aydın Müzesi, İlçe Emniyet Müdürlüğü, Aydın Defterdarlığı ve TCDD yetkililerinin denetiminde, yaklaşık 5 saat define aradı. 
     Kazı çalışmaları sonunda aynı bölgede taşlarla örülmüş, iyi betonla kapatılmış, eskiden ''su deposu'' olduğu düşünülen bir taş yığınına rastlandı. 
     Müze Müdürlüğü yetkilileri, ortaya çıkan taş yığınının kültür varlığı olabileceğini, üzerinde hiçbir işlem yapma yetkilerinin bulunmadığını belirterek, konuyu İzmir Kültür ve Tabiat Varlıkları Koruma Kurulu'na bildireceklerini kaydettiler. 
     
     ''KAZI İÇİN 20 MİLYAR HARCADIM'' 
     Kendi arazisinde resmi izinle kazı yapan ve taksi durağı işleten Bali, define bulabilmek için 20 milyar lira harcadığını söyledi. Kazının durdurulmasına anlam veremediğini ifade eden Bali, şöyle konuştu 
     ''Kazının durdurulmasına gerek yoktu. Ben kaçak kazı yapmıyorum. Bizim kadar bu işten devlet de faydalanacak. Bu kazıya 5 arkadaş ortağız. Burada define olduğunu, 32 yıl önceki İncirliova Belediye Başkanı'ndan duymuştum. O günden beri burayı hayal ediyorum. Sonuçta izin aldım kazdık, karşımıza bu beton çıktı. Ben kazı çalışmalarının sürmesi için girişimlerimi sürdüreceğim.'' Aydın Kültür ve Turizm Müdürü Halil İbrahim Aktemur, yaptığı açıklamada, arsa sahibinin isteği üzerine denetimli yapılan kazı sonucu ortaya çıkan kültür varlığının inceleneceğini ifade ederek, ''Değer tespiti bulunması halinde, bedeli, yasalar gereği arsa sahibine verilebilir'' dedi. 
     
</TEXT>
</DOC>
