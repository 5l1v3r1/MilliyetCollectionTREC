<DOC>
<DOCNO> 291490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonspo21.html </URL>
<DATE> 2004/11/23/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Atalay Hiç kimse çocuğunu öldürülmesi için maça göndermez... 
</HEADLINE>
<TEXT>

     Gençlik ve Spor Genel Müdürü Mehmet Atalay, Beşiktaş İnönü Stadı'nda bir gencin bıçaklanarak öldürülmesiyle ilgili, ''Hiç kimse çocuğunu, öldürülmesi için maça yollamaz. O zaman statları uygun hale getirmek devletin görevidir, bunu yapacağız'' dedi. 
     Gençlik ve Spor Genel Müdürlüğü tarafından organize edilen Çanakkale gezisinden dönerken dün trafik kazasında ölenlerin cenaze törenine katılmak üzere Yozgat'a gelen Atalay, gazetecilerin 'stat terörü' hakkındaki sorusunu yanıtladı. Türkiye'nin dünyada tribün terörü olan tek ülke olmadığını belirten Atalay, benzeri ülkelerin bulunduğunu, Türkiye'den daha fazla sıkıntıyı yaşayan ülkelerin olduğunu söyledi. İngiltere'nin bu ülkelerden birisi olduğunu kaydeden Atalay, ''İngiltere şiddeti önleyebilmek için bir yasayı güncelleştirerek 10 kere değiştirdi, günün şartlarına uygun hale getirdi. İtalya, Hollanda, bütün ülkeler bunun önlemini arıyor'' diye konuştu. 
     Statlardaki anarşinin önlenebilmesi için bir çalışma yapıldığını da hatırlatan Atalay, şu görüşlere yer verdi 
     ''Hazırlanan bu yasa uygulandığında bana göre sıkıntıları giderecek, şiddeti önleyebilecek bir yasadır. Ama bu istediğimiz şekilde uygulanmıyor. Bu yasa kulüplere, gazeteci ve televizyonculara, federasyona, valiliklere, taraftar temsilciliklerine, herkese birtakım hükümlülükler getiriyor. Eğer herkes görevini yaparsa hiçbir olay olmaz diye düşünüyorum. Bundan sonra bütün kulüplerimiz, amigo sisteminden vazgeçip, bu kanunda öngörülen taraftar temsilciliği statüsüne tabi olmalarını bekliyoruz. Taraftar temsilciliği sistemi ihdas edilebilirse pek çok olay kendiliğinden ayıklanacaktır. Bundan sonra yöneticilerin, tahrik edici veya taraftarları galeyana getirici demeçler vermemeleri gerekir. Valilerimizin, emniyet müdürlerimizin de bu kanunu çok iyi tavizsiz uygulamaları gerekiyor. Devlet olarak bunun takipçisi olacağız. Keşke bu olay yaşanmasaydı ama çok ciddi ibretlik bir hadise oldu. Herkes görevini çok daha iyi yapmak zorunda kalacak. Türkiye'nin kan akıtmaya, insan zayiatı vermeye tahammülü kalmadı. Hiç kimse oğlunu, çocuğunu öldürülmesi için maça yollamaz. O zaman statları uygun hale getirmekte devletin vazifesi, biz de bunu yapacağız.'' 
     
</TEXT>
</DOC>
