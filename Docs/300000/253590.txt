<DOC>
<DOCNO> 253590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy04.html </URL>
<DATE> 2004/07/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Milli Eğitim Bakanı Çelik'ten Baykal'a dava... 
</HEADLINE>
<TEXT>

     Milli Eğitim Bakanı Hüseyin Çelik, ''Milli Eğitim Bakanlığı'nın, laik toplumsal düzenin kemirilmesi çabasında odak noktası, kendisinin de bu mücadele içinden gelip oraya bakan olduğu'' şeklindeki sözlerinden dolayı CHP Genel Başkanı Deniz Baykal aleyhine 15 milyar liralık manevi tazminat davası açtı. 
     Çelik, Baykal'ın sözlerini yayınlayan 6 gazete aleyhine de yayın yoluyla kişilik haklarına saldırıda bulunulduğu iddiasıyla 15'er milyar liralık manevi tazminat davası açtı. 
     AA muhabirinin aldığı bilgiye göre, Çelik'in avukatı Mehmet Ali Alan tarafından Ankara Nöbetçi Asliye Hukuk Mahkemesi'ne açılan davanın dilekçesinde, Baykal'ın 14 Ekim 2003 tarihinde TBMM'deki CHP Grup Toplantısı'nda yaptığı konuşmada, gerçek dışı beyan ve ağır suçlamalarla Çelik'in kişilik haklarına saldırıda bulunduğu ileri sürüldü. 
     Dilekçede, Baykal'ın, laiklik ilkesine ilişkin değerlendirmelerinin ardından hükümetin eğitim alanındaki politikalarına yönelik eleştirilerine yer verildi. Baykal'ın, devamla, ''Şimdi gizli gizli bu anlayışa karşı bir çabanın sürdürülmekte olduğuna tanık oluyoruz. Birbiri ardından yığınla teşebbüsle karşı karşıya kaldık. Bu girişimlerin odaklandığı nokta, Milli Eğitim Bakanlığı'dır. Milli Eğitim Bakanlığı, Türkiye'de bu laik toplumsal düzenin kemirilmesi, eritilmesi çabasında odak noktasında olan bakanlık konumundadır. Bu bakanlığın başındaki zat da hayatı boyunca bu konularda, belli bir mücadelenin içinden gelip oraya geçmiş olan insandır'' dediği ifade edildi. 
     Çelik'in göreve geldiğinden bu yana eğitim sistemini modernleştirmeyi amaçladığı anlatılan dilekçede, Baykal'ın, Milli Eğitim Bakanı ve AK Parti'ye yönelik iddialarını ispat etmesi gerektiği belirtildi. 
     
     ''KARİYERİ ZEDELENDİ'' 
     Baykal'ın, Çelik'in göreve gelmesinden sonra Talim Terbiye Kurulu'ndan 176 uzmanı görevden aldığı ya da sürdüğü yönündeki ifadelerine de yanıt verilen dilekçede, bu kişilerin görevlerini ihmal ettikleri yönündeki müfettiş raporları bulunduğu kaydedildi. 
     CHP Genel Başkanı Baykal'ın, Milli Eğitim Bakanı konumunda bulunan Çelik hakkında şeref ve onur kırıcı, küçük düşürücü beyanlarda bulunduğu, siyasi kariyerinin zedelendiği ileri sürülen dilekçede, Çelik'in topluma hedef gösterildiği savunuldu. 
     Dilekçede, Baykal'ın, dava konusu sözleriyle Çelik'in kişilik haklarına saldırdığı ileri sürülerek, konuşma tarihinden itibaren işleyecek yasal faizi hariç 15 milyar lira manevi tazminat ödemesine karar verilmesi talep edildi. 
     Bu arada Çelik'in avukatı Alan, Baykal'ın konuşmasını yayınlayan 6 gazete aleyhine de yayın yoluyla kişilik haklarına saldırıda bulundukları iddiasıyla manevi tazminat davası açtı. 
     Ankara asliye hukuk mahkemelerinde Hürriyet, Radikal, Cumhuriyet, Gözcü, Güneş ile Halka ve Olaylara Tercüman gazetelerinin yönetimlerine 15'er milyar liralık manevi tazminat davası açıldı. 
     
</TEXT>
</DOC>
