<DOC>
<DOCNO> 256836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonsiy16.html </URL>
<DATE> 2004/07/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan "geç gelen ambulans" açıklaması... 
</HEADLINE>
<TEXT>

     Sağlık Bakanlığı'nın, enkaz altından veya araçtan yaralı kurtarma işlevi ve görevin bulunmadığı, bu görevin kurtarma birimlerine ait olduğu bildirildi. 
     Sağlık Bakanlığı'ndan yapılan yazılı açıklamada, dün bazı basın yayın organlarında, ''ambulans gelmeyince araçta sıkışan yaralıları kurtarmak yine itfaiye ve vatandaşlara düştü'' şeklinde haberlere yer verildiği anımsatıldı. 
     Sağlık Bakanlığı Temel Sağlık Hizmetleri Genel Müdürlüğü'nün 112 acil sağlık hizmetlerini, ülke genelinde vatandaşların acil hastalık ve yaralanma hallerinde 112 numaralı telefonla ulaşabileceği bir merkezden, kendisine en yakın istasyonda bulunan ekip ve ambulansı görevlendirerek yürüttüğü kaydedildi. Bu hizmetin de yaralılara olay yerinde acil tıbbi yardım başlatılarak durumunun stabil hale getirilmesi ve bu tıbbi yardımın ileri tedavi alacağı bir merkeze ulaşana dek sürdürülmesi amacıyla verildiği belirtildi. 
     Açıklamada, şöyle denildi 
     ''Burada göz önüne alınması gereken husus, Sağlık Bakanlığı'nın enkaz altından veya araçtan yaralı kurtarma işlevi ve görevinin olmamasıdır. Kurtarma işlemi bu konuda özel eğitim görmüş ve yetkilendirilmiş ekipler tarafından gerçekleştirilmekte olup, özel teçhizat ve donanım gerektirmektedir. Kurtarma hizmetleri Belediyeler Kanunu ve Sivil Savunma Kanunu ile sivil savunma ekipleri ve itfaiye ekipleri tarafından yürütülmektedir. 
     İllerde, acil sağlık hizmetleri komuta merkezi ile itfaiye ve polis komuta merkezleri bir koordinasyon içerisinde ortak hareket etmektedir. Bu nedenle acil sağlık hizmetleri ile kurtarma hizmetlerinin birbirinden ayrı profesyonellik ve donanım gerektiren, ancak birbirini tamamlayan görevler olduğunun bilinmesinde yarar görülmektedir.'' 
     
</TEXT>
</DOC>
