<DOC>
<DOCNO> 250227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/soneko22.html </URL>
<DATE> 2004/06/23/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İMKB'den 4 şirkete uyarı... 
</HEADLINE>
<TEXT>

     Borsa Yönetim Kurulu, Berdan Tekstil, Dardanel ve Kelebek Mobilya'yı negatif özsermaye, Boyasan'ı da gecikmeli açıklama yapması nedeniyle uyarma kararı aldı. 
     Borsa Yönetim Kurulu'nun dünkü toplantısında, Berdan Tekstil'in 31 Aralık 2003 dönemine ilişkin enflasyona göre düzeltilmiş konsolide mali tablosunda, özsermayenin 11 trilyon 88 milyar 906 milyon lira negatif olması nedeniyle, Genel Yönetmelik 47. ve İMKB Kotasyon Yönetmeliği'nin kottan çıkarılma şartlarından olan 16 b bendine yer alan hüküm kapsamında gerekli tedbirlerin alınmasının devamı için uyarılmasına ve bu konuda alınacak tedbirlerin izlenmeye devam edilmesine karar verildi. 
     Borsa Yönetim Kurulu ayrıca, Dardanel Önentaş Gıda Sanayi A.Ş.'nin aynı döneme ilişkin özsermayesinin 157 trilyon 943 milyar 581 milyon lira, Kelebek Mobilya Sanayi ve Ticaret A.Ş.'nin özsermayesinin 6 trilyon 382 milyar 309 milyon lira negatif olması nedeniyle gerekli tedbirlerin alınması için iki şirketin de uyarılmasını kararlaştırdı. 
     Boyasan Tekstil'in TTK'nın 324. maddesi gereğince aktiflerin satış fiyatları dikkate alınarak düzenlenen ara mali tablolarda sermayenin üçte ikisinin kaybolmadığına ilişkin özel durum açıklamasını gecikmeli olarak göndermesi nedeniyle şirketin yazılı olarak uyarılmasına da karar verildi. 
     
</TEXT>
</DOC>
