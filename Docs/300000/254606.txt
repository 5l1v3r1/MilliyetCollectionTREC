<DOC>
<DOCNO> 254606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonsiy12.html </URL>
<DATE> 2004/07/11/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İstanbul'da nikah telaşı... Gelin ve damat kameralar karşısına çıktı... 
</HEADLINE>
<TEXT>

     Başbakan Recep Tayyip Erdoğan'ın kızı Esra Erdoğan ile Berat Albayrak, nikah töreni öncesi basının karşısına çıktı. 
     Lütfi Kırdar Uluslararası Kongre ve Sergi Sarayı'nın Rumeli Salonu'nun üst girişinde basın mensuplarına 3-4 dakikalık poz veren çiftin oldukça heyecanlı olduğu gözlendi. 
     Esra Erdoğan'ın büyük bir gizlilikle hazırlanan gelinliği başörtüsü üzerine uzun eşarp duvağı kullanılarak tasarlanmış. Gelinliğin baş ve elbise kısmının tamamında boncuk - taş işlemeler dikkat çekiyor. Özellikle baş örtüsünden alnına doğru gelen boncuk tasarımı gelinliğin önemli bir ayrıntısı. Esra Erdoğan'ın gelin çiçeği de tek ve büyük bir çiçek olarak düşünülmüş. 
     Berat Albayrak ise tercihini siyah ceket, açık renkli yelek ve kravattan oluşan bir damatlıktan yana kullanmış. 
     İstanbul Büyükşehir Belediye Başkanı Kadir Topbaş tarafından kıyılacak nikah töreni 17.30'da başlayacak. 
     Nikaha Yunanistan Başbakanı Kostas Karamanlis ve eşi Natassa, Ürdün Kralı Abdullah, Pakistan Devlet Başkanı Pervez Müşerref ve eşi Begüm Sehba, Romanya Başbakanı Adrian Nastase ve eşi özel davetli olarak katılıyor. Erdoğan'ın nikah sonrası yabancı konuklarına Dolmabahçe Sarayı'nda yemek vereceği öğrenildi. 
     
     YOLLAR KAPATILDI, KESKİN NİŞANCILAR İŞBAŞINDA 

     Esra Erdoğan'ın nikah töreni nedeniyle İstanbul'da olağanüstü güvenlik önlemleri alındı. Erdoğanlar'ın düğünü nedeniyle binlerce polis bu hafta sonu tatil yapmadı. Nikah nedeniyle İstanbul Emniyet Müdürlüğü'ne bağlı bin 600'ü çevik kuvvet, 5 bin polis bugün Lütfi Kırdar Kongre ve Sergi Sarayı çevresinde olağanüstü güvenlik önlemi aldı. Nikahın yapılacağı yere çıkan yollar yaya ve araç trafiğe kapatıldı. 
     Salonun çevresindeki binalara 50 dolayında keskin nişancı yerleştirildi. Bomba ihbarlarına karşı da 50 bomba uzmanı görevlendirildi. NATO Zirvesi sırasında kullanılan bomba imha edebilen robotlar da düğün için devreye sokuldu. 
     Nikah törenine 7 bin kişi davet edildi. Davetliler tek tek X-Ray cihazından geçirildikten sonra nikahtan 1 saat önce salona alındı. Güvenlik kartı olmayan davetliler ise davetiyeleri olsa bile salona alınmadı. Cep telefonları ve fotoğraf makineleri de girişte toplandı, çarşaflı davetliler dedektörle arandı. 
     
     GÖRÜNTÜ ÜCRETİ ENGELLİLERE 

     Basının içeri alınmayacağı törenin görüntüleri, özel bir şirket tarafından çekildi. İsteyen medya kuruluşlarına 6 adet fotoğraf ile 10 dakikalık görüntü servisi yapıldı. Bu görüntülerden elde edilen gelirin bedensel engellilere bağışlanacağı öğrenildi. 
     Nikah davetiyesinde Çocuk Vakfı'na bağışta bulunulması çağrısı sonrasında, 17 milyar 310 milyon lira bağış yapıldığı açıklandı. 
     
     BALAYINDAN SONRA TÜRBEYE 

     Esra Erdoğan ile Berat Albayrak'ın balayının ardından, Albayraklar'ın memleketi Trabzon'a el öpmeye, daha sonra kayınpeder Sadık Albayrak'la birlikte Şeyh Edebali'nin Bilecik'teki türbesini ziyarete gideceği öğrenildi. 

MİLLİYET İNTERNET 

     
</TEXT>
</DOC>
