<DOC>
<DOCNO> 278097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy23.html </URL>
<DATE> 2004/10/07/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
CHP İlerleme Raporu'nu tartışıyor... 
</HEADLINE>
<TEXT>

     CHP Merkez Yönetim Kurulu MYK , toplantısında dün açıklanan Avrupa Birliği AB ilerleme raporunu değerlendiren Genel Başkan Deniz Baykal'ın, raporda Türkiye açısından kabul edilemez koşullar bulunduğunu söylediği öğrenildi. 
     CHP MYK, Genel Başkan Baykal, başkanlığında basına kapalı olarak toplandı. 
     Alınan bilgiye göre, toplantıda ağırlıklı olarak AB ilerleme raporu değerlendirilirken, Genel Başkan Baykal'ın, ulaşan ilk bilgilere göre raporda, Türkiye açısından kabul edilmesi mümkün olmayan koşullar bulunduğuna dikkat çektiği öğrenildi. 
     Baykal, özellikle ucu açık müzakere ve serbest dolaşımın sürekli olarak engellenmesine ilişkin hükümlerin kabul edilemeyeceğini belirterek, müzakerelere başlamak için oy birliği aranırken, askıya almak için nitelikli çoğunluğun yeterli sayılmasının sakıncalar içerdiğini kaydetti. 
     Toplantıda, Baykal'ın bir süre önce TCK Tasarısı'nın görüşülmesi sırasında yaşanan zina tartışmalarının raporda Türkiye açısından olumsuzluklar içeren hükümlerin yer almasına zemin hazırladığı görüşünü savunduğu belirtildi. 
     Genel olarak çok olumlu bir hava yaşanırken bu tartışmaların engel çıkarmak isteyen çevreleri cesaretlendirdiğini ifade eden Baykal, 17 Aralık'a kadar kabul edilemez nitelikteki koşulların değiştirilmesine yönelik iktidarıyla, muhalefetiyle ortak bir çalışma yürütülmesi gerektiğini de kaydetti. 
     CHP'li dışişleri kökenli milletvekilleri ile yapacağı çalışmaların ardından Baykal'ın bir basın toplantısı düzenleyerek ilerleme raporuyla ilgili ayrıntılı bir açıklama yapması bekleniyor. 
     Toplantıda, YTP ile birleşme süreci de gündeme gelirken, MYK üyelerinin bu konuda olumlu görüşlerini ifade ettikleri öğrenildi. 
     CHP'ye katılma kararı almak üzere 24 Ekim'de olağanüstü kongresini toplayacak olan YTP'nin kayıtlı bulunan 9 bin üyesinin, partilerin birleşmesinden sonra başvuruda bulunmaları halinde CHP'ye üye olacakları bildirildi. 
     
</TEXT>
</DOC>
