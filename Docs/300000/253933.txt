<DOC>
<DOCNO> 253933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sontur22.html </URL>
<DATE> 2004/07/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İstanbul polisi Başbakan'ın kızının nikahı için alarma geçti... 
</HEADLINE>
<TEXT>

     İstanbul Emniyet Müdürü Celalettin Cerrah ve emniyet müdür yardımcıları, Başbakan Recep Tayyip Erdoğan'ın kızı Esra ile Berat Albayrak'ın nikah törenlerinin yapılacağı Lütfi Kırdar Kongre ve Sergi Sarayı'nda incelemelerde bulunarak, alınacak emniyet tedbirlerini görüştü. 
     Lütfi Kırdar Kongre ve Sergi Sarayı'nda incelemeler yapan Cerrah, Rumeli Salonu'nda emniyet müdür yardımcıları ile yaklaşık bir saat süren bir toplantı yaptı. 
     Cerrah, toplantıdan sonra yaptığı açıklamada, Başbakan Erdoğan'ın oğlu Bilal'in geçen sene aynı mekanda yapılan nikah töreni için alınan tedbirlerin bu sefer de alınacağını söyledi. 
     ''Düğünde alınması gereken her türlü önlemi alacağız'' diyen Cerrah, kaç polisin görevlendirileceğinin henüz belli olmadığını vurguladı. 
     Toplantıda, emniyet tedbirleri için ne şekilde planlama yapacaklarını ve ek tedbirlerin ne olacağını görüştüklerini anlatan Cerrah, ''Bazı basın organlarında geçtiği kadar abartılı polis vermeyeceğiz. Hiçbir yolu kapatmayacağız'' dedi. 
     Cerrah, geçen yıl da hiçbir yolun kapatılmadığını belirterek, sadece Rumeli Salonu'na bakan yolun, nikahın yapılacağı 11 Temmuz Pazar günü trafiğe kapalı olacağını kaydetti. 
     
</TEXT>
</DOC>
