<DOC>
<DOCNO> 299334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/guncel/axgun02.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristlere ilk kurşun ABD'den 
</HEADLINE>
<TEXT>


5 Türk polisine pusunun, Musul'daki ABD kampının yakınında gerçekleştiği ve ilk müdahaleyi yapan Amerikalıların 2 teröristi öldürdüğü ortaya çıktı 

UTKU ÇAKIRÖZER Ankara 

Irak'ın Musul kenti yakınlarında 17 Aralık'ta 5 Türk polisinin pusuya düşürülerek şehit olduğu saldırıyla ilgili yeni bilgiler gün ışığına çıkmaya başladı. Ankara'ya ulaşan raporlarda, saldırının ABD birliklerinin konuşlandığı Musul yakınlarındaki askeri bir kampın çok yakınında gerçekleştiği bilgisi yer aldı. 

ABD doğruladı 
Raporlarda, kampta nöbet tutan ABD askerlerinin silah sesleri üzerine gözetleme kulesinden teröristlere ilk müdahalede bulundukları ve saldırganlardan ikisinin ABD birliğinin silahlarından çıkan kurşunlarla öldürüldüğü de bildirildi. ABD Ankara Büyükelçiliği kaynakları da, iki teröristin Amerikan askerlerince öldürüldüğünü doğruladı. 

'İddialar saçma' 
Büyükelçilik yetkilileri, saldırının sorumluluğunun ABD'ye yüklenmesine de tepki gösterek, "Ortaya atılan bu iddialar saçma. Orada bizim de 1200 askerimiz öldü" dedi. 
Irak'ta güvenlik sorunu olduğunun herkesçe bilindiğinin altını çizen ABD'li yetkililer, "Bu sadece Türk siviller ya da polisler için değil, bizim için de geçerli" diye konuştu. Aynı yetkililer, Türk konvoyunun karayolu üzerinden Bağdat'a gideceği bilgisinin Irak'taki Amerikalı yetkililerin elinde bulunmadığını da kaydetti. 

Soruşturma başlatıldı 
ABD'nin Ankara'daki 2 numaralı yetkilisi Robert Deutch da dün saldırıda şehit olan 5 polis için Ankara'da düzenlenen cenaze törenine katıldı. Genelkurmay Başkanlığı da saldırıyla ilgili ayrı bir soruşturma başlattı. Kuzey Irak'taki Türk askeri birliklerinden gelecek istihbarat bilgileri doğrultusunda sonuçlandırılması beklenen soruşturmada, saldırganların kimliği konusunda net bilgilere ulaşılması bekleniyor. 

PKK şüphesi 

Saldırıyı, PKK'lıların gerçekleştirmiş olabileceği ihtimali de değerlendiriliyor. Musul'da faaliyet gösteren PKK'nın, kentteki direnişçilerle birlikte ABD'ye karşı mücadele ettikleri belirtildi. Konvoyun Habur Sınırı Kapısı'ndan geçtikten sonra telsiz konuşmalarının dinlenerek takip edilmiş olabileceği de bildirildi. Musul'daki Özel Kuvvetler Komutanlığı'na bağlı görevliler de, bölgede araştırmalar yaptı. Bazı kaynaklar ise saldırıyı PKK'nın yapmasının "zayıf ihtimal" olduğunu kaydetti. 


</TEXT>
</DOC>
