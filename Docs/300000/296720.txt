<DOC>
<DOCNO> 296720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/guncel/gun01.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Karikatür gecesi 
</HEADLINE>
<TEXT>


Aydın Doğan Vakfı'nın düzenlediği Uluslararası Karikatür Yarışması'nda, dereceye girenler ödüllerini törenle aldı 

İSTANBUL Milliyet 

Aydın Doğan Vakfı'nın düzenlediği ve 82 ülkeden bin 52 sanatçının, 2 bin 642 çalışmayla katıldığı serbest konulu 21. Aydın Doğan Uluslararası Karikatür Yarışması'nda dereceye girenler, önceki akşam ödüllerini aldı. 
Sultanahmet'teki İbrahim Paşa Sarayı'ndaki törene, Kültür ve Turizm Bakanı Erkan Mumcu, İstanbul Valisi Muammer Güler, Doğan Holding Yönetim Kurulu Başkanı Aydın Doğan, Aydın Doğan Vakfı Başkan Vekili Sema Doğan'ın da aralarında bulunduğu davetli topluluğu katıldı. 
Aydın Doğan Vakfı Yürütme Kurulu Başkanı Candan Fetvacı, bugüne kadar 94 ülkeden 6 bin sanatçının 48 bin eserle yarışmalara katıldığını hatırlatarak, "Dünya sanatçılarıyla birlikte sevgiyi, dostluğu, özgürlüğü, barışı bu karikatürlerle savunuyoruz" dedi. 
Mumcu da karikatürde bir "suç-üstü" hali bulunduğunu ifade ederek, "Bence Aydın Doğan Uluslararası Karikatür Yarışması'nın geleneği olan bir ödüle dönüşmüş olması, vakfın çok büyük bir başarısıdır. Aydın Doğan Vakfı'nın karikatür yarışması dünyadaki en itibarlı yarışmalardan birisi" diye konuştu. 

'Çok gülüyorum' 
Politikacıların başarılı olması halinde karikatürlerinin yapıldığını belirten Mumcu, "Siyasette yer aldığım ilk günlerde karikatürümün yapılmamasından korkuyordum. Şimdi kendimle ilgili karikatürlere çok gülüyorum. Görüşlerine katılmayabilirsiniz ancak yine de çok komik" şeklinde konuştu. Mumcu, oğlunun yarışmaya daha önce katılan "freedom" yazılı bir karikatürü, odasında tavana astığını ve her yatışında bu karikatürü gördüğünü de anlattı. 
Tören, karikatür sergisinin açılışı ve kokteylle sona erdi. 29 Aralık 2004 tarihine kadar ziyaret edilebilecek karikatür sergisi daha sonra Moldova, Japonya, Çin Halk Cumhuriyeti, Pakistan, KKTC ve Yunanistan'da da sergilenecek. 

Büyük ödül Ukraynalıya 

Törenin sonunda, birinci olan Ukraynalı Oleg Sereda'ya ödülünü Kültür ve Turizm Bakanı Mumcu, 8 bin dolarlık çekini ise Aydın Doğan verdi. İkinci olan Necdet Yılmaz'a ödülünü ve 5 bin dolarlık çekini Vali Güler ve Sema Doğan verdi. Dereceye giren diğer karikatüristler ise ödüllerini Doğan Gurubu üst düzey yöneticilerinden aldılar. 


</TEXT>
</DOC>
