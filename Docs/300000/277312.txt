<DOC>
<DOCNO> 277312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/guncel/gun01.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Protestoya hoşgörü 
</HEADLINE>
<TEXT>


İstanbul Üniversitesi'nde yeni öğretim yılı sade bir törenle başladı. Gösterişten uzak duracağını söyleyen Rektör Vekili Centel, protesto gösterisi yapan öğrencilere, "Yasal sınırlarda kalan gösteriyi tolere ederiz" dedi 

DİNÇER ŞEREF İstanbul 

İstanbul Üniversitesi İÜ , 2004 - 2005 eğitim ve öğretim yılına Yeni Rektör vekili Prof. Dr. Tankut Centel'in isteğiyle, üniversite bahçesindeki Atatürk ve Gençlik Anıtı'nda düzenlenen mini bir törenle başladı. Görkemli törenlerden uzak durduğunu açıklayan Centel, bu sırada protesto gösterisi yapan öğrenciler için de, "Yasal sınırlar içinde kalan her türlü gösteriyi tolere ederiz" dedi. 
Törende konuşma yapan Centel, öğretim elemanlarının ilk görevininin cumhuriyet idealini bu çatı altında bulunan her öğrenciye kazandırmak olduğunu söyledi. Centel, törenin ardından gazetecilerin, "Her yıl görkemli açılış olurdu" hatırlatması üzerine, "Ben, fazla görkemli törenlerden uzak olan bir insanım. Yeni gelecek rektör görkemli açılışlar yapabilir. Benim atanışımdaki temel misyon, kamu hizmetlerinin sürekli ve kararlılıkla sürdürülmesidir, kesintiye uğratılmaksızın yürütülmesidir. Böyle bir ufak etkinlik bunu göstermekte yeterlidir" diye konuştu. 
Centel, bu sırada, üniversite yönetimi ve YÖK aleyhinde gösteri yapan öğrencilerin eylemi için, "Bundan rahatsızlık duymuyorum. Yasal sınırlar içinde kalmak şartıyla, her türlü gösteriyi biz tolere ederiz. Onlar bizim çocuklarımız. Yeter ki teröre ve anarşiye bulaşmasınlar" yorumunu yaptı. 


</TEXT>
</DOC>
