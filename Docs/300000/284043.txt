<DOC>
<DOCNO> 284043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun43.html </URL>
<DATE> 2004/10/28/ </DATE>
<TIME> 19.36 </TIME>
<AUTHOR>  </AUTHOR>
<HEADLINE>
Doktorlar Arafat'ın Paris'te tedavi görmesini kararlaştırdı 
</HEADLINE>
<TEXT>

     Doktorlar, Filistin lideri Yaser Arafat'ın tedavi için Paris'e götürülmesine karar verdi. 
     Mısır, Tunus ve Ürdün'den uzman doktorlarla Filistinli doktorların da aralarında bulunduğu 15 kişilik tıbbi ekip, Arafat'ı muayene ettikten sonra yaptıkları açıklamada, ''onun en iyi Paris'te tedavi edilebileceğini'' belirttiler. 
     Filistinli yetkililer, daha önce yaptıkları açıklamalarda Arafat'ın bu gece tedavisinin devamı için Ürdün'ün başkenti Amman'a gitmesinin beklendiğini söylemişti. 
     Bazı Filistinli yetkililer ise Arafat'ın Paris'e gitmesinin de seçenekler arasında olduğunu ifade etmişlerdi. 
     Bu arada Arafat'ın eşi Suha Arafat'ın annesi, Filistin liderinin tedavi için yurtdışına çıkıp çıkmamasına Suha'nın karar vereceğini söyledi. 
     Yıllardır Paris'te yaşayan Suha Arafat, ikinci Filistin intifadasının başladığı 2000 yılının Eylül ayından beri Yaser Arafat'la yüz yüze görüşmemişti. 
     Filistinli yetkililer, Arafat'ın pijamalarıyla doktorlar arasında otururken gülümsemesini yansıtan fotoğraflarını basına dağıttılar. 
     
</TEXT>
</DOC>
