<DOC>
<DOCNO> 285498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo41.html </URL>
<DATE> 2004/11/02/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
Beşiktaş'ta, Athletic Bilbao maçı hazırlıkları... 
</HEADLINE>
<TEXT>

     Beşiktaş, İspanya'nın Athletic Bilbao takımıyla 4 Kasım Perşembe günü oynayacağı UEFA Kupası maçının hazırlıklarını, akşam basına kapalı yaptığı antrenmanla sürdürdü. 
     Teknik Direktör Vicente Del Bosque yönetiminde, BJK Nevzat Demir Tesisleri'nde gerçekleştirilen antrenmanda, siyah-beyazlılar taktik ağırlıklı bir çalışma yaptı. 
     Arka adalesinde ağrısı olan ve bugün Memorial Hastanesi'nde MR'ı çekilen Sergen, takımla birlikte çalıştı. Sergen'in MR'ının temiz çıktığı ve herhangi bir sorununun bulunmadığı, Athletic Bilbao karşısında da forma giyebileceği açıklandı. 
     Bu arada, Mustafa Doğan'ın çekilen MR'ında da bir soruna rastlanmadığı kaydedilirken, antrenmanda takımdan ayrı koşu yapan tecrübeli futbolcunun, yarından itibaren takımla çalışacağı bildirildi. Hafif sakatlıkları bulunan ve takımdan ayrı koşu yapan Fatih ve İbrahim Akın'ın da yarın takımla çalışma yapacakları ifade edildi. 
     Beşiktaş, yarın yapacağı antrenmanla Athletic Bilbao maçının hazırlıklarını tamamlayacak. Teknik Direktör Vicente Del Bosque de yarın saat 16.00'da BJK Nevzat Demir Tesisleri'nde maçla ilgili basın toplantısı düzenleyecek. 
     
     GERÇEKLEŞMEYEN TOPLANTI 
     Beşiktaş Futbol Takımı'nın kaptanı Tayfur ile Carew ve Sergen'in bugün yapması gereken basın toplantısı gerçekleşmedi. 
     Daha önce, saat 16.00'da başlayacağı bildirilen toplantıya, 40 dakika geçmesine rağmen futbolcular gelmeyince, basın mensupları durumu protesto ederek tesislerden ayrıldı. 
     Öte yandan, Beşiktaş Kulübü Asbaşkanı ve Futbol Şube Sorumlusu Kıvanç Oktay ile futbolcular Ahmet Yıldırım, Fatih ve Ramazan, 100. Yıl Derneği'nin organizasyonunda, Maltepe Belediyesi'nin çadırında iftar yemeğine katıldı. 
     
</TEXT>
</DOC>
