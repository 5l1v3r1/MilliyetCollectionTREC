<DOC>
<DOCNO> 279460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonsiy13.html </URL>
<DATE> 2004/10/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İlerleme raporunun ardından... Müzakerelerin 2005'te başlaması bekleniyor 
</HEADLINE>
<TEXT>

     Brüksel'de 17 Aralık'ta yapılacak AB zirvesinde Türkiye ile müzakerelere başlanması kararının alınması durumunda, müzakerelerin 2005'in ilk yarısında, büyük olasılıkla da Ortaklık Konseyi'nin toplanacağı 26 Nisan 2005 tarihinde resmen başlayabileceği belirtiliyor. 
     AB kaynakları, çok önemli bir gelişme olmaması durumunda, müzakerelerin 2005 yılının ilk yarısında başlayabileceğini söylediler. Kaynaklar, müzakerelere başlanması kararının alınması sırasında Kıbrıs konusuna ilişkin herhangi bir koşulun masada olmayacağını da kaydettiler. 
     Güney Kıbrıs Rum Yönetimi GKRY Dışişleri Bakanı Yorgo Yakovu'nun bazı açıklamalarının hatırlatılması üzerine, Avrupalı kaynaklar, GKRY'nin süreci veto etmek gibi bir girişimde bulunmasını beklemediklerini söylediler. Bir kaynak, ''24 ülkenin onay verdiği bir sürece bir ülkenin engel olmaya çalışması, siyasi açıdan kabul edilemez bir durumdur'' diye konuştu. 

     
</TEXT>
</DOC>
