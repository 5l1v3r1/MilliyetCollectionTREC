<DOC>
<DOCNO> 251709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonspo20.html </URL>
<DATE> 2004/06/29/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Mehmet Okur Bush'un benden söz etmesinden gurur duydum... 
</HEADLINE>
<TEXT>

     ABD Profesyonel Basketbol Ligi NBA takımlarından Detroit Pistonslu oyuncu Mehmet Okur, ABD Başkanı George W. Bush'un konuşmasında kendisinden bahsetmesinden dolayı gururlandığını belirtti. 
     Başkan Bush'un, Galatasaray Üniversitesi'nde yaptığı konuşmada, ''Biliyorum Mehmet Okur ile gurur duyuyorsunuz. Detroit kentinde de Okur'un yeteneğine minnettar olan çok sayıda kişi var'' demesi üzerine internet sitesinde bir açıklama yapan Mehmet, bu sözlere şaşırdığını, ancak çok da mutlu olduğunu bildirdi. 
     Mehmet, açıklamasında şöyle dedi 
     ''Duyduğumda inanamadım. Bu kadar dünya meselesi arasında sayın Bush'un benden söz etmesi, benim ve ailem için çok büyük bir gurur kaynağı oldu. Ülkemi yurtdışında ve NBA'de en iyi şekilde temsil etmek için elimden geleni yapıyorum ve yapmaya da devam edeceğim. Bu onur verici konuşma ile bir kez daha sporun dünyadaki önemini görmüş olduk. Başkan Bush'un sözleri beni onurlandırdı. Şahsım, ailem ve ülkem adına teşekkür ediyorum.'' 
     
</TEXT>
</DOC>
