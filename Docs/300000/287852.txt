<DOC>
<DOCNO> 287852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur38.html </URL>
<DATE> 2004/11/10/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Veliden öğretmene silahlı tehdit .. 
</HEADLINE>
<TEXT>

     Eğitim-Sen, Eğitim Bir-Sen ve Türk Eğitim-Sen temsilcilerinden oluşan bir grup, ''Kartal Hüseyin Ağırman Meslek Lisesi Müdür Yardımcısı Hüseyin Avni Önsal'ın bir öğrenci velisi tarafından makamında silahla tehdit edildiğini'' öne sürerek, bu durumu protesto etti. 
     Lise önünde toplanan grup adına konuşma yapan Eğitim-Sen temsilcisi Şenol Dereli, şunları kaydetti 
     ''Okulun 11'inci sınıfında okuyan bir öğrencinin velisi, staj yerini değiştirme talebinde bulunmuş. Bu talebi daha önce yerine getirilmiştir. Ancak olay günü yeniden değişiklik isteğinde bulunduğunda, 'bu isteğinin yerine getirilmesi için zamana ihtiyaç olduğunu' belirten arkadaşımıza silah çekilmiş, ağza alınmayacak sözler sarf edilerek hakaret yapılmıştır. Bu nedenle okulun tüm öğrenci ve öğretmenleri, derin endişe ve kaygı içerisindedir. Okul dışında gerekli önlemlerin alınmasını, ayrıca personel atamalarının bir an önce yapılmasını bekliyoruz.'' Türk Eğitim-Sen İstanbul 2 No'lu Şube Başkanı Halit Loğoğlu da, ''Devleti, hükümeti, İçişleri ve Milli Eğitim bakanlıklarını göreve çağırıyoruz. Önce güvenliğimizin sağlanmasını, sonra da eğitim istiyoruz'' dedi. 
     Okul Müdürü Veli Hürmeydan ise ''olayın emniyete intikal ettiğini'' belirterek, ''gereğinin yapılacağını'' bildirdi. 
     
</TEXT>
</DOC>
