<DOC>
<DOCNO> 268016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/siyaset/siy05.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan, Sarıgül için soruşturma izni verdi 
</HEADLINE>
<TEXT>


TOLGA ŞARDAN Ankara 


İçişleri Bakanı Abdülkadir Aksu, Mülkiye Başmüfettişi Rıdvan Aydın'ın hazırladığı raporda yer alan yolsuzluk iddiaları doğrultusunda CHP'li Şişli Belediye Başkanı Mustafa Sarıgül ve bazı belediye yetkilileri hakkında soruşturma izni verdi. Aksu'nun CHP'de merakla beklenen soruşturma iznini, 25 Ağustos'ta verdiği belirtildi. 
Şişli Belediye Başkanı Sarıgül hakkındaki soruşturma izninin, "Şişli'de 46 kaçak yapıya göz yumarak, Belediye Yasası'nın 99. maddesine aykırı hareket etmek" gerekçesiyle verildiği bildirildi. Soruşturma izninin verilmesiyle birlikte dosya idari işlem için Danıştay'a gönderilecek. Danıştay, Sarıgül'ün dosyasını inceledikten sonra karar verecek. 

İkinci rapor savcılıkta 
Ayrıca, aynı dosya içindeki rüşvet iddiaları için de Bakanlığın aynı Mülkiye başmüfettişi tarafından hazırlanan ikinci rapor da adli yönden soruşturma açılması için Şişli Başsavcılığı'na gönderildi. 
İçişleri Bakanlığı, Bakan Aksu'nun Sarıgül ve yardımcılarıyla ilgili verdiği soruşturma iznini "rutin işlem" olarak değerlendirdi. 



</TEXT>
</DOC>
