<DOC>
<DOCNO> 292627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonsiy09.html </URL>
<DATE> 2004/11/27/ </DATE>
<TIME> 22.17 </TIME>
<AUTHOR>  </AUTHOR>
<HEADLINE>
Erdoğan, düşünce ve ifade hürriyeti herşeyin önündedir dedi 
</HEADLINE>
<TEXT>

     Başbakan Recep Tayyip Erdoğan, ''Yıllar önce okuduğu bir şiir yüzünden hapse atılmış bir başbakan olarak, düşünce ve ifade hürriyetine verdiğim önem her şeyin önündedir'' dedi. 
     Doğan Holding Yönetim Kurulu Başkanı Aydın Doğan, Uluslararası Basın Enstitüsü IPI Yönetim Kurulu üyeleri onuruna Sepetçiler Kasrı'nda yemek verdi. 
     Yemeğin onur konuğu olan Başbakan Erdoğan, burada yaptığı konuşmada, Türkiye'de attıkları adımları, dünyanın büyük bir ilgiyle çok yakından takip ve takdir ettiğini söyledi. 
     Bunda AB'ye tam üyelik süreci kapsamında gerçekleştirilen reformların büyük önem taşıdığını belirten Erdoğan, şunları kaydetti 
     ''Türkiye, belki de ümitlerin yitirilmek üzere olduğu bir noktada beklenmedik bir atağa geçerek, Avrupalı dostlarımızın ifadesiyle şaşırtıcı bir değişime imza atmıştır. Yönetime geldiğimiz ilk günden bu yana geçen kısa süre içinde gerçekleştirmekte olduğumuz reform, tam anlamıyla bir zihniyet değişimidir. 
     Türkiye, her türlü gelişmeye ve değişime açık olan halkının talebini yerine getirmiş, AB'nin Kopenhag Kriterleri ile belirlediği hamlelerin tümünü gerçekleştirerek uygulamaya koymuş bulunmaktadır. Özellikle IPI'nın üzerinde hassasiyetle durduğu basın özgürlüğü, düşünce ve ifade hürriyeti konusunda reform niteliğinde adımlar atılmıştır.'' 
     
     ''TÜRKİYE, SUSAN BİR ÜLKE OLMAKTAN ÇIKTI'' 

     Başbakan Recep Tayyip Erdoğan, Türkiye'nin artık ''gazetecilerin hapse atıldığı, etkin kalemlerin türlü yollarla susturulduğu, sivil toplum örgütlerinin gözaltı çileleri yaşadığı, susan bir ülke olmaktan çıktığını'' belirterek, şöyle devam etti 
     ''Türkçe'mizde güzel bir söz vardır 'Damdan düşenin halini ancak damdan düşen anlar.' Yıllar önce okuduğu bir şiir yüzünden hapse atılmış bir Başbakan olarak, düşünce ve ifade hürriyetine verdiğim önem her şeyin önündedir. O zamanlar ifade hürriyetinin kısıtlanmasının ne demek olduğunu yakından tanıdığım için, hürriyetlerin kısıtlanmasına dönük her türlü bahaneye en önce büyük bir kuşkuyla baktığımı bilmenizi isterim. Çünkü zamanında biz de damdan düştük ve damdan düşenin halini çok iyi biliyoruz. 
     Bu nedenle düşünce ve ifade hürriyetine, basın özgürlüğüne azami dikkat sarf ederken, insanlık onuruna en aykırı fiillerden biri olan işkenceye sıfır toleransla yaklaşıyoruz. Her türlü zeminde işkenceyi lanetli bir insanlık suçu ilan ediyoruz. Ülkemizde özgürlük alanlarını istismara yer vermeyecek tedbirlerle genişletmekte kararlıyız. Gerçekleştirmeye çalıştığımız zihniyet değişimine direnen, eski alışkanlıklarının devamını isteyerek istismar peşinde olanlara karşı ise sabırlı ve dirençliyiz.'' 
     
     ''HENÜZ YOLUN BAŞINDAYIZ'' 

     Bu değişimi, çağdaş, demokratik normlar çerçevesinde, kırıp dökmeden tamamlamakta son derece kararlı olduklarını belirten Başbakan Erdoğan, şunları söyledi 
     ''Bir hususun altını özellikle çizmek istiyorum Şu ana kadar almış olduğumuz mesafenin büyüklüğünü ve önemini biliyoruz. Ancak daha kat edecek çok mesafe var. Henüz yolun başındayız. Yolumuzun uzun ve zahmetli olduğunun farkındayız. Fakat biz, bu yolda yorulmadan, yılmadan, bir an bile durup dinlenmeksizin yürüyecek azmimiz ve takatimiz olduğunu da belirtmek isteriz.'' 
     
     ''17 ARALIK, AB'NİN VERECEĞİ SINAVIN NETİCESİ OLACAKTIR'' 

     Başbakan Recep Tayyip Erdoğan, ''17 Aralık'ta Liderler Konseyi'nin vereceği karar, küresel barış ve medeniyetlerarası uzlaşma noktasında AB'nin vereceği sınavın neticesi olacaktır'' dedi. 
     Doğan Holding Yönetim Kurulu Başkanı Aydın Doğan'ın, Uluslararası Basın Enstitüsü IPI Yönetim Kurulu üyeleri onuruna, Sepetçiler Kasrı'nda verdiği yemekte konuşan Başbakan Erdoğan, Türkiye'nin son derece dinamik, genç bir nüfusa sahip olduğunu ve bünyesinde önemli potansiyeller barındırdığını söyledi. 
     Türkiye'nin bu potansiyellerle Avrupa'nın itici gücü olmaya talip olduğunu belirten Erdoğan, ''Türkiye'yi bünyesine katacak bir Avrupa'nın ise bir Hıristiyan kulübü değil, medeniyetlerin tarihi bir uzlaşmayla buluştuğu yegane adres olacağına inanıyoruz'' dedi. 
     Erdoğan, her türlü emeller ve basit çıkar hesapları ile medeniyetlerin çatıştırıldığı yorgun ve yaşlı dünyada insanlığın farklı kültürel kimliklerine rağmen ortak insani değerler etrafında birleşebildiğini gösterebilecek yegane adresin, Türkiye'nin tam üyeliğiyle tamamlanmış AB olacağını vurguladı. 
     Lüksemburg Başbakanı Jean-Claude Juncker'in de ifade ettiği gibi, Türkiye tam üye olmadıkça AB'nin tamamlanmış olmayacağını kaydeden Erdoğan, 17 Aralık'ta AB Liderler Konseyi'nin, Türkiye ile tam üyelik müzakerelerinin gecikmeksizin başlatılması kararını vereceğini ve ümitlerinin bu yönde olduğunu belirtti. 
     
     MEDENİYETLERARASI UZLAŞMA 

     Başbakan Recep Tayyip Erdoğan, şöyle devam etti 
     ''25 üye ülkenin liderleri tarafından 17 Aralık'ta verilecek kararın yönünün bizim açımızdan önemi ve anlamı şudur AB, bir değerler bütününün egemen olduğu medeniyetlerarası uzlaşmanın adresi mi, yoksa bir Hıristiyan kulübü olduğunu mu ilan edecektir. Üzerinde hassasiyetle durduğumuz konu budur ve bu husus, AB'nin başarıyla vermesini umut ettiğimiz bir sınavdır. Çünkü dünyaya küresel barışı taşıyacaksak, uluslararası terörün ortadan kaldırılmasını sağlayacaksak, medeniyetlerarası uzlaşmayı da mutlaka gerçekleştirmemiz gerekiyor. 
     Türkiye, bugüne kadar kendisinden beklenen şartları yerine getirmiş, ev ödevini tamamlamış ve zorlu bir sınavdan başarıyla çıkmıştır. Hayata geçirdiğimiz kapsamlı yasal reformlar ve bunların uygulanmasına yönelik yapılan çalışmalar, Avrupalı dostlarımız tarafından 'sessiz devrim' olarak nitelendirilmiştir. Devrim sırası şimdi AB'dedir. 17 Aralık'ta Liderler Konseyi'nin vereceği karar, küresel barış ve medeniyetlerarası uzlaşma noktasında AB'nin vereceği sınavın neticesi olacaktır.'' AB'nin Türkiye ile tam üyelik müzakerelerinin 2005 yılı içerisinde başlatılacağı yönünde görüşmeler yapıldığını ve açıklamalar olduğunu belirten Erdoğan, bu noktaya ulaşılması için, Türkiye ve Avrupa medya organları kadar uluslararası bütün basın kuruluşları ve mensuplarına da görevler düştüğünü söyledi. 
     Erdoğan, Türkiye'nin AB üyeliği için 41 yıl beklediğini ve bu kadar çok bekleyen başka ülke olmadığını vurgulayarak, artık daha fazla beklemek istemediklerini söyledi. 
     
     KRİTİK AŞAMA 

     Erdoğan, dünyanın çok kritik bir aşamadan geçtiğini belirterek, yüzyılların kazanımı olan ve daha düne kadar üzerinde tartışma olmayan hak ve özgürlükler konusunda yeni kafa karışıklıklarının yaratılmak istendiğini vurguladı. 
     Yüzyıllar boyunca erdemli düşünürlerin, cesur kalemlerin, öncü siyaset adamlarının, isimsiz kahramanların hayatlarıyla eşdeğer mücadeleleri sonunda üzerindeki gölgeleri kaldırdıkları hak ve hürriyetlerin bugün yeniden şaibeli hale getirilmeye çalışıldığını söyleyen Erdoğan, şöyle devam etti 
     '' Güvenlik mi, özgürlük mü şeklinde bir ikilem oluşturularak, insanlık asla girmemesi gereken bir yol ayrımına sokulmaya çalışılıyor. Bugün oluşturulmaya çalışılan doğu-batı ikilemi yoluyla insanlığın zihinleri yeniden ortaçağın ayrımcı kalıplarına sürüklenmeye çalışılıyor. Herkes için güvenlik, herkes için refah, herkes için demokrasi ve özgürlük bilinci yerine, yeni tehditler bahane edilerek dünyanın belli kısımları, belli dinler, belli değerler, belli medeniyet havzaları hedef haline getirilmeye çalışılıyor. 
     Bu derece büyük çatışma alanları kurgulamak mümkün müdür bilemeyiz ama biliyoruz ki mümkünse bile meşru değildir.'' Gazeteciliğin, her türlü özgürlük düşmanlarıyla savaşmakla meşhur bir meslek olduğunu belirten Başbakan Erdoğan, ''Fakat zaman zaman görülmektedir ki bizzat sizin mesleğiniz bile özgürlük karşıtlarının kısmi nüfuzuna açık olabilmektedir'' dedi. 
     Erdoğan, insan hak ve özgürlüklerini korumak için bedel ödemiş olan herkesin mücadelesi önünde bir kez daha saygıyla eğildiğini sözlerine ekledi. 
     
     IPI YÖNETİM KURULU BAŞKANI KİBORO 

     IPI Yönetim Kurulu Başkanı Wilfred Kiboro da basın özgürlüklerini korumak için kurulan IPI'nın, global bir medya organizasyonu olduğunu ve 120'yi aşkın ülkeden üyesi bulunduğunu söyledi. 
     Gazetecilerin insana bilgi vermede büyük bir görev yaptığını ve insanlara uluslararası anlayış getirmesi açısından çok önemli olduğunu vurgulayan Kiboro, tüm ülkelerin hükümetlerinin IPI'nın ve medyanın görevini anlamasının çok önemli olduğunu kaydetti. 
     Demokratik olma sevdasındaki ülkelerin canlı ve serbest medyanın değerini bilmeleri gerektiğini vurgulayan Kiboro, basının bir denge unsuru olduğunu belirtti. 
     Türkiye'de basın özgürlüğü içinde çalışıldığını gördüklerini anlatan Kiboro, AB'ye girmeye hazırlanan Türkiye'de basın yasalarının, basın özgürlüğünün daha da derinleştirilmesi anlamında düzenlenmesini beklediklerini söyledi. 
     
     VUSLAT DOĞAN SABANCI 

     IPI Yönetim Kurulu Üyesi Vuslat Doğan Sabancı da 1950 yılında New York'ta kurulan IPI'nın kurucuları arasında bir Türk'ün de bulunduğunu, kuruluşundan bu yana IPI'nın İcra Kurulu'nda daima bir Türk'ün yer aldığını kaydetti. 
     Türkiye'nin IPI için daima önemli olduğunu ve Türkiye'de basın özgürlüğü tehlikeye girdiğinde IPI'yı yanlarında bulduklarını belirten Sabancı, ''IPI'nın, bu dönemde önemli gazetecilerin hapisten kurtarılmasında da etkili olduğunu'' söyledi. 
     Türkiye'de özgürlüğün fütursuzca kesilmesinin gerilerde kaldığına dikkati çeken Sabancı, Türkiye'de hür basının giderek güçlenmekte olduğunu vurguladı. 
     Konuşmaların ardından Kiboro, Başbakan Erdoğan'a, Viyana'yı anlatan bir kitap hediye etti. 
     Yemeğe, Devlet Bakanı Beşir Atalay ve AK Parti Genel Başkan Yardımcısı Murat Mercan da katıldı. 
     
</TEXT>
</DOC>
