<DOC>
<DOCNO> 298394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/spor/axspo03.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehavet korkusu 
</HEADLINE>
<TEXT>


Galatasaray'ın hocası Hagi, Denizli karşılaşması için oyuncularını uyardığını belirtti, "Ciddi olmalarını, derbi maçının atmosferinden çıkıp, erken tatil havasına girmemelerini istedim" dedi 


Önce övgü yağdırdı 
GHEORGHE Hagi, Denizlispor maçını büyük önem verdiklerini vurgulayıp, "Zirve yarışındaki yerimizi korumak için mutlaka kazanmamız gerekiyor" dedi. Transferde akıllı harcama yaptıklarını, çok iyi savunma kurduklarını kaydeden Galatasaray'ın hocası, "Sonuçları futbolcular alıyor. Bu benim değil, onların başarısı. Ben sadece onlara yardımcı oluyorum. Kendilerinden sürekli bu eforu sarfetmelerini istiyorum" diye konuştu. 

Sonra dikkat çekti 
DENİZLİ'Yİ yenerek, tatile mutlu çıkmayı hedeflediklerini kaydeden Hagi, bu konuda futbolcularını da uyardığını söyledi. Hagi, "Oyuncularımdan, dikkat etmelerini ve ciddi olmalarını istedim. Derbi maçının atmosferinden kurtulmalarını, erken tatil havasına girmemeleri gerektiğini söyledim" ifadelerini kullandı. Genç hoca, Denizli sınavı sonrası oyuncularıyla ilk yarının değerlendirmesini yapacaklarını da sözlerine ekledi. 

Kadro bozulmayacak 

Hasan seferberliği 
GALATASARAY Teknik Direktörü Hagi, ligin flaş ekiplerinden Denizlispor karşısında derbideki on biri bozmayacak. Fenerbahçe karşılaşmasında sakatlanan Necati bugün forma giyecek, ancak grip olan Hasan Şaş'ın maç saatine kadar tedavisi sürecek. Yıldız oyuncu, kendini iyi hissederse sahaya çıkacak. Ancak Hasan'ın büyük ihtimalle görev yapacağı bildirildi. 

Conceiçao hazır 
RUMEN hoca, performansından memnun kalmadığı Ümit Karan'ın yanı sıra Baliç ve Saidou'yu da kadroya almadı. Sağ kanatta derbide olduğu gibi yine Sabri forma giyecek. Florya'daki son idmanda takımla çalışan Flavio Conceiçao'nun da durumunun iyi olduğu bildirildi. Dizindeki sakatlığı nedeniyle ayrı çalışan Aykut ikinci kaleci olarak kafileye dahil edildi. 

Aslan'ın çilesi 

Protesto ettiler 
DENİZLİ'YE uçmak için Atatürk Havalimanı'na gelen Sarı - Kırmızılar, kendilerini taşıyacak Freebird Havayolları'na ait özel uçakta meydana gelen arıza nedeniyle sıkıntılı saatler yaşadılar. İki saatlik rötar sonrası MNG Havayolları'ndan uçak kiralandı, buna rağmen kaptan ve ekip gelmeyince uçuş ancak 1.5 saatlik gecikmeyle yapılabildi. Oyuncular, kaptan ve hostesleri alkışlarla protesto etti. 

Hagi'nin gazabı 
TEKNİK Direktör Hagi, havaalanında ortalığı birbirine katıp, "Önce bir saat dediniz, sonra 1.5 saat. Niye yalan söylüyorsunuz Üç saattir burdayız. Sonra Hagi sinirli diyorsunuz. Tabii ki sinirli olurum. Bilseydim, takımı buraya getirmezdim" diyerek çıkıştı. Futbol Şube Sorumlusu Fatih Gökşen, Hagi'yi sakinleştirmekte sıkıntı çekti. Bu arada yolculuk sırasında rahat etmeleri için oyunculara eşofman izni verildi. 


</TEXT>
</DOC>
