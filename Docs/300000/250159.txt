<DOC>
<DOCNO> 250159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/yasam/yas05.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur'un kalbi maçı bitiremedi 
</HEADLINE>
<TEXT>


Henüz 20 yaşındaki basketbolcu Onur Yaldızipek'in kalbi, maç sırasında durdu. Genç sporcu, geçen hafta muayeneden geçmişti 

HÜSEYİN ERSÖZ Bursa DHA 

Bursa Atatürk Spor Salonu'nda oynanan basketbol karşılaşmasında fenalaşan Bursa Sosyal Hizmetler Çocuk Esirgeme Kurumu SHÇEK Basketbol Takımı oyuncusu Onur Yaldızipek'in 20 kalbi, rakip takımla karşılaşma sırasında durdu. 
Sebahat ve Zekeriya Yaldızipek çiftinin 2 çocuğundan biri olan Onur, önceki yıl Demirtaş Endüstri Meslek Lisesi'ni başarıyla bitirdi. 
SHÇEK'in genç erkekler takımında oynayan Yaldızipek, önceki akşam takımının Orhangazi Gençlerbirliği ile yapacağı karşılaşmanın heyecanını yaşamaya başladı. Arkadaşlarına, "Bu maçı mutlaka almalıyız" diyen Yaldızipek, saat 20.30'daki karşılaşmaya ilk beşte başladı. 

Topsuz alanda yığıldı 
Karşılaşmanın ikinci periyodunda üstün performans sergileyen Yaldızipek, takımı atağa geçtiği sırada topsuz alanda yere yığıldı. 
Yaldızipek'e ilk müdahaleyi, salondaki sağlık görevlileri yaptı. Ancak nefes almakta güçlük çeken Yaldızipek'in kalbi bir süre sonra durdu. Salona gelen 112 Acil Servisi ekiplerinin kalp masajı da sonucu değiştirmedi. Bursa Devlet Hastanesi'ne kaldırılan Yaldızipe, burada da yaşama döndürülemedi. 
Geçen hafta sporcu lisansı çıkarmak için gerekli muayeneden geçtiği belirtilen Yaldızipek'in ölümü ailesini ve arkadaşlarını yıktı. 
SHÇEK Kulübü Başkanı Mustafa Baştürk de, "Hepimiz çok üzgünüz. Muayene sonuçları temiz olmasına rağmen yaşamını yitirdi" dedi. 


</TEXT>
</DOC>
