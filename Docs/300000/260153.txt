<DOC>
<DOCNO> 260153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/yazar/bila.html </URL>
<DATE> 2004/08/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Demiryolu lisesi 
</HEADLINE>
<TEXT>


Pamukova'da meydana gelen hızlandırılmış tren faciası bütün Türkiye'yi üzüntüye boğdu ama kuşku yok ki, en derin etkiyi demiryolcular üzerinde yarattı. 
Demiryolları ve demiryolu çalışanlarının günlerce tartışma konusu olduğu kaza sonrasında eleştirilerin hedefi haline gelen bu kurum ve çalışanları alınganlık içindeler. Bu duygularını yoğun şekilde ilettikleri mesajlarından anlıyoruz. 
Siyasilerin ve bilim adamlarının eleştirilerini yöneltirken, bütün kusuru demiryolu çalışanlarına yönlendirmelerine tepki gösteriyorlar. 
150 yıllık kurumun mensupları demiryolculuğun çok özel bir meslek olduğunu vurgulayarak, özellikle teorik çerçevede yapılan eleştirilere karşı şu eleştiriyi yöneltiyorlar 
"Demiryolculuk uzmanlık isteyen bir meslektir. Birçok ihtisas alanı vardır. Demiryolculuğu bu kurumda çalışan, yıllardır demiryollarında ve trenlerde hizmet verenler kadar iyi bilen yoktur. Sadece formül hesabıyla uygulama tam olarak açıklanamaz." 
Demiryolcular, bilim adamları ve uzmanların oluşturduğu heyetin yapacağı inceleme sonunda gerçeklerin ortaya çıkacağını ve kaza üzerindeki puslu havanın dağıtılacağını belirtiyorlar. 
Demiryollarındaki aksamaların özellikle personel eksiklikleri ve hatalarının bu alandaki özel eğitim kurumlarının kapatılmasından kaynaklandığını vurgulayarak, şöyle diyorlar 
"Türkiye'de demiryolu konusunda ciddi anlamda eğitim veren tek okul Eskişehir TCDD Meslek Lisesi idi. Bu okul, 1998 yılında kapatıldı. TCDD, 1942 yılından 1998 yılına kadar makinist, yol ve tesisler personelini, hareket memurlarını bu okuldan temin ediyordu. Şimdi ise kısa süreli hizmet içi eğitimlerle bu okulun işlevini görmeye çalışıyorlar. Pratiği olmadan, kısa hizmet içi teorik bilgilerle bu meslek yürütülemez. Eğitim konusunda çok önemli bir boşluk bulunmaktadır. Uzman ve deneyimli personel yetiştirmenin temel kaynağı bu meslek lisesiydi. Bu okul kapatılırken, hiç tepki vermeyen kesimlerin, şimdi kazaların ve eksiklerin bütün sorumluluğunu personele yüklemeye çalışmaları üzücüdür. Bu gerçekler göz ardı edilerek, son tren kazasıyla ilgili olarak sadece TCDD ve özveriyle çalışan gerçek demiryolcuları sorumlu tutmak, 150 yıllık geçmişe sahip, Cumhuriyet'ten bize miras kalmış en köklü kuruluşlardan biri olan TCDD'yi ve gerçek demiryolcuları üzmekte ve onlara zarar vermektedir." 
Demiryolu çalışanları, 1942 yılından 1998 yılına kadar üç kez açılıp kapanan Demiryolu Meslek Lisesi'nin bugün demiryolu çarkını döndüren binlerce demiryolcunun yetiştiği temel kurum olduğunu, bu nedenle de yeniden bu lisenin açılarak gerçek demiryolu eğitimi almış personel ile sistemin takviye edilmesi gerektiğini savunuyorlar. 50 yılı aşkın süredir 4 bin 300 mezunundan bugün 3 bin 500 mezunu kalan meslek lisesinin kapalı kalması halinde, bu sayının da giderek düşeceğini ve bunun da demiryolu işletmesini ve hizmetlerini daha da aksatacağını vurguluyorlar. 
Demiryolcuların çağrısı TBMM'ye... 
Meclis'in Pamukova kazasını ele alırken, demiryolu lisesinin de yeniden açılması için karar alınmasını istiyorlar. 



</TEXT>
</DOC>
