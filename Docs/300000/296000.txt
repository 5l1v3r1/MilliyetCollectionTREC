<DOC>
<DOCNO> 296000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur29.html </URL>
<DATE> 2004/12/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Greenpeace'ten Aliağa'daki zehirli gemilere protesto 
</HEADLINE>
<TEXT>

     Greenpeace üyeleri, toksik atık içerikli gemilerin sökülmek üzere Avrupa Birliği AB ülkelerinden Aliağa'ya gönderilmesini, AB Türkiye Temsilciliği önünde protesto etti. 
     Greenpeace üyeleri, Uğur Mumcu Caddesi'nde, AB Türkiye Temsilciliği'nin de bulunduğu binanın önünde toplandılar. 
     Binanın kapısı üzerine çıkan iki protestocu, ''Türkiye Avrupa'nın çöplüğü değil'' yazılı pankart açarken, maske ve beyaz tulumlar giyen bir grup örgüt üyesi de, Aliağa'daki gemi söküm alanlarından getirilen zehirli atık içerikli gemi parçaları ve zehirli deniz suyunu, fanuslar içinde gösterdiler. 
     Greenpeace Akdeniz Gemi Sökümü Kampanyası sorumlusu Erdem Vardar, burada yaptığı basın açıklamasında, her yıl 50'den fazla toksik atık içerikli geminin, hiçbir önlem alınmadan söküm için Aliağa'ya gönderildiğini söyledi. 
     AB'nin, tek cidarlı petrol tankerlerini tasfiye etmek üzere hareket geçtiğini anlatan Vardar, buna göre, beş yıl içinde 2 binin üzerinde petrol tankerinin sökülmek üzere Türkiye ve Hindistan gibi ülkelere gönderileceğini ifade etti. 
     Vardar, yetkililerin harekete geçmesini isteyerek, ''AB Türkiye Temsilciliği'nden, Türkiye'nin AB'nin çöplüğü olamayacağına dair bir açıklama bekliyoruz'' dedi. 
     Vardar'ın açıklamasının ardından bina önüne gelen Avrupa Komisyonu Türkiye Delegasyonu Temsilcisi Gürdoğar Sarıgül, AB'nin, toksik içerikli maddelerin geri dönüşümü için çalışma başlattığını, ancak henüz kesin bir sonuca ulaşılamadığını söyledi. 
     Vardar, şunları söyledi 
     ''Brüksel'den bize, AB'nin, hem Türkiye'deki gemi söküm tesisleri hem de toksik maddelerin bertarafıyla ilgili gerekli tedbirlerin alınacağı bildirildi. Aliağa'daki gemi söküm tesisinde bugüne kadar oluşan çevre kirliliği ve bundan sonra bu alanın daha etkin yönetilebilmesi için, AB'nin Türkiye'ye yönelik katılım öncesi finansal yardımları söz konusu olacak. Sadece Türkiye'nin değil, dünyanın da sorunu olduğu için, AB gereken ilgiyi göstermekte.'' Vardar'ın açıklamasının ardından, Greenpeace üyeleri, fanuslardaki atıkları AB Temsilciliği yetkililerine ''iade etti''. Protestocular daha sonra dağıldı. 
     
</TEXT>
</DOC>
