<DOC>
<DOCNO> 269271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sontur33.html </URL>
<DATE> 2004/09/05/ </DATE>
<TIME> 19.06 </TIME>
<AUTHOR>  </AUTHOR>
<HEADLINE>
Silahla Yaralanan kişi evinde ölü bulundu 
</HEADLINE>
<TEXT>

     İzmir'in Basmane Semti'nde 10 gün önce tabancayla yaralanan ve tedavisinin ardından taburcu edilen Mehmet Eren 32 , evinde öldü. 
     Alınan bilgiye göre, Basmane Semti'nde işlettiği fırında, tartıştığı kişilerce sırtından tabancayla vurulan Mehmet Eren, Eskiizmir Semti 9105. Sokak'taki evinde bugün yaşamını yitirdi. 
     Eren'in evine gelerek cenazeyi inceleyen Cumhuriyet Savcısı, kesin ölüm nedeninin belirlenmesi için otopsi yapılmasını istedi. Eren'in cenazesi, otopsi için İzmir Adli Tıp Kurumu'na gönderildi. 
     
     HASTANE YETKİLİLERİNE SUÇLAMA 
     Mehmet Eren'in olayın ardından Göğüs Hastalıkları Hastanesi'nde bir süre tedavi gördüğünü, daha sonra Atatürk Eğitim ve Araştırma Hastanesi'ne sevk edildiğini belirten ağabeyi Cemalettin Eren, ''Atatürk Eğitim ve Araştırma Hastanesi'nde, kardeşimin hastanede yatmasını gerektirecek bir durum olmadığı belirtilerek geri gönderildi. Her gün kontrole gelmesi istenerek evde kalabileceği söylendi. 4 gün sonra da öldü. Kardeşimin ölümünde hastane yetkililerinin ihmali var'' dedi. 
     Mehmet Eren, Basmane Semti'ndeki işyerinde, tartıştığı Turan Özkul tarafından tabancayla yaralanmıştı. Gözaltına alınan Özkul, Eren'le aralarında alacak konusunun bulunduğunu ve bu yüzden çıkan tartışma sonucu bu olayın meydana geldiğini ileri sürmüştü. Adliyeye sevk edilen Özkul tutuklanmıştı. 
     
</TEXT>
</DOC>
