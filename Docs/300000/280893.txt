<DOC>
<DOCNO> 280893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/spor/aspo.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Antep fıstığı 0-1 
</HEADLINE>
<TEXT>


Sarı-Lacivertli takım için en zor deplasmanlardan biriydi. Lyon maçı öncesi doping almak isteyen Fenerbahçe, Hollandalı süper yıldızının iğne deliğinden geçirdiği vuruşuyla üç puana ulaştı 

MEHMET DEMİRKOL 


Dün ilk yarıda Gaziantepspor belki de sezon başından bu yana en etkisiz performansıyla sahadaydı. Sadece bir kez Fenerbahçe savunmasını eksik ve zor durumda yakaladılar. 34'de üç kişiyle rakip savunmayı 2 kişiyle kıstırmışlardı ve top altı pasın sol çaprazında El Taibi'nin ayağına gelmişti. Ama Fenerbahçe savunmasındaki iki çok hızlı isimden biri, Serkan bir anda yetişip, topu çeldi. Şu bir gerçek ki Fenerbahçe'yi Türkiye'de eksik yakalamak, onları tuzağa düşürmek çok zor. Adım ritmi çok yüksek olan Serkan, adım uzunluğuyla yüksek Servet ve tabii Aurelio onları geçilmez kılıyor, ama Avrupa'da bu yerel kandırmacanın acısını çekiyorlar bkz. Manchester deplasmanı . Buna rağmen Luciano'nun "yok" performansı nedeniyle üçlü diyebileceğimiz Fenerbahçe savunmasını Antep'in daha fazla zorlayamayışının başka bir açıklamasının daha olması gerekiyordu. Bu rakip takımın, Alex'in yokluğu nedeniyle daha sert olmasından kaynaklanıyordu. Belki de Antep'in 5 oyuncusunun oruç tutmasından. Alex konusunun bir de ters yüzü var. Brezilyalı kurtarıcının yokluğu Fenerbahçe'nin hücum zekasını bir hayli düşürmüştü. Rakibi kelepçelediler, ama öldürücü paslarda çok eksiklerdi. 21'de Ümit'in üstten auta giden şutu öncesi kaleye hiç ulaşamadılar. Sonra biraz daha akıllı ve kalabalık bastırdılar. Fabiano'nun yan direkten dönen şutu ve aynı dakikada Hasagiç'in ellerinde eriyen Aurelio şutu nedeniyle 27. dakika Fenerbahçe adına en etkili andı. Bir de 41'de Aziz Pierre'in yine Hasagiç'te kalan uzak şutu. Hepsi bu. 

Oyun ritmi 
Fenerbahçe'nin çabuk geri koşuşu 54'de daha ciddi bir Gaziantep hücumunu durdurdu. Ceza sahası içinde 2'ye 1 yakaladıkları Fenerbahçe'ye karşı Erdal şut pozisyonuna geldiğinde karşısında 5 rakip vardı. Şut bile çekemedi. Bu pozisyondan sonraki iki dakikada ise sağdan gelişen akınlarda önce Tuncay sonra Nobre'yle iki kez gole yaklaştılar. İki takımın sahaya yansıttığı futbol anlayışı aynı, ama oyun ritmi daha yüksekti. Fenerbahçe baskısı bu ritm artışıyla 63'te golü yarattı. Hasagiç, Van Hooijdonk'un - sanırım - auta gitmekte olan uzak şutunu tokatlamaya çalışırken içeri itiverdi. Gol sonrası Nurullah Sağlam defansif orta sahasını biraz daha ileri itecek bir değişikliğe gitti. Devran'ın yerine Erhan Namlı oyuna dahil oldu. Ve Fenerbahçe hemen çok büyük bir açık yakaladı. 69'da Serhat bomboşta kaleciyle karşı karşıya kaldı, ama gecenin Luciano'yla birlikte en kötü Sarı- Lacivertlisi bu performansını taçlandıran bir hareketle, net bir gol kaçırdı. Sağlam 80'de daha fazla risk almaya başladı ve ikinci ön liberosunu da çekti. Macanga'nın yerine Hasan Özer'in girişinin saniyeler sonrasında Antep kaleyi, daha doğrusu direği bulan ilk şutunu Bekir'le buldu. Şanssızlardı. Ama sadece bu pozisyon için. 

Rekor kırdılar 

Sarı - Lacivertliler, Gaziantep galibiyetiyle ilk dokuz haftalar sonunda lig tarihinin en başarılı performansına ulaştı. Sadece 1991 - 92 sezonunda 7 galibiyet, bir mağlubiyet ile 24 puan toplayabilen Fenerbahçe, bu yıl dokuz hafta sonunda topladığı 25 puanla kendi rekorunu kırdı. Sarı - Lacivertliler, Beşiktaş'ın lig rekorunu kırmak için üst üste iki maç daha kazanmaya çalışacak. 

Maçın hakemi 
Etkisi yoktu 

OKTAY Demiray için çok zor bir maç olmadı. Pozisyonları yakından izlemesine rağmen bazı faullerde hata yaptı, ancak göze batmadı. İkinci yarıda Gaziantep'in kaleciye pası tartışılırdı. Ancak en önemli pozisyonda, Gaziantep'in auttan çevirdiği topu yardımcısı Baki Tuncay Akkın'ın devam ettirmesiydi. Oldukça tehlikeli bir pozisyondu. 


</TEXT>
</DOC>
