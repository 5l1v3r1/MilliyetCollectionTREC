<DOC>
<DOCNO> 269795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo14.html </URL>
<DATE> 2004/09/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Akçaabat, Fenerbahçe'yi ağırlamaya hazırlanıyor 
</HEADLINE>
<TEXT>

     Akçaabat Sebatspor Kulübü Başkanı Veli Sezgin, tüm takımlar gibi Fenerbahçe'nin de dostları olduğunu söyledi. 
     Sezgin, AA muhabirine yaptığı açıklamada, hafta sonu kendi sahalarında karşılaşacakları Fenerbahçe'yi en iyi şekilde ağırlayacaklarını ifade ederek, ''Türkiye Süper Ligi'ndeki tüm takımlar gibi Fenerbahçe de bizim dostumuzdur. Bunun için iki kulüp arasında hiçbir sorun yaşanmayacaktır'' dedi. 
     Fenerbahçe kafilesine Trabzon ve Karadeniz misafirperverliği göstereceklerini de vurgulayan Sezgin, ''Fenerbahçe kafilesini havaalanında karşılayıp maçtan sonra da havaalanından yolcu edeceğiz. Mücadelemiz sadece yeşil sahada olacaktır. Burada futbolcular puan için karşı karşıya gelecektir'' diye konuştu. 
     Sezgin, Fenerbahçe Kulübü'nden resmi bir talep gelmesi halinde Akçaabat Fatih Stadı'nda, Fenerbahçe taraftarlarına seve seve yer ayırabileceklerini de vurguladı. 
     
</TEXT>
</DOC>
