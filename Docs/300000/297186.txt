<DOC>
<DOCNO> 297186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun15.html </URL>
<DATE> 2004/12/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Alman Birlik partileri Türkiye'yi seçim malzemesi yapacak 
</HEADLINE>
<TEXT>

     Almanya'da muhalefette bulunan Birlik partileri CDU CSU , Türkiye'nin AB üyeliği konusunu seçim malzemesi yapmaya hazırlanıyor. 
     Hıristiyan Demokrat Birlik Partisi'nin CDU Avrupa politikası sözcüsü Peter Hintze, Handelsblatt gazetesine yaptığı açıklamada, Türkiye'nin AB üyeliği konusunu 2006 yılında yapılacak genel seçimlerde gündeme getireceklerini belirtti. 
     Türkiye'nin üyeliğine karşı tutumlarıyla ülkede yabancı düşmanlığını teşvik ettikleri yolundaki eleştirileri reddeden Hintze, ''Benim endişem, asıl ülkedeki iki büyük partinin bu kader konusuyla ilgili görüş ayrılıklarını gizlemeleri durumunda aşırı sağcıların güçlenmesi'' şeklinde görüş belirtti. 
     Hıristiyan Sosyal Birlik Partisi CSU Genel Başkanı Edmund Stoiber'in, 2006 yılında iktidara gelmeleri durumunda Türkiye'nin AB üyeliğinin engellenmesi için her türlü çabayı harcayacakları şeklindeki sözlerini de destekleyen Hintze, hedeflerinin Türkiye ile ''imtiyazlı ortaklık'' olduğunu yineledi. 
     Hür Demokrat Parti FDP Federal Meclis Grubu Başkanı Wolfgang Gerhardt da, Deutschlandradio'ya yaptığı açıklamada, Türkiye ile yapılması beklenen müzakerelerin Türk hükümetinin istekleri doğrultusunda gelişmeyebileceğini, Türkiye'nin kendisine karşı bir tutum izlendiği yargısına varmaması gerektiğini söyledi. 
     Böyle bir durumda Birlik partileri tarafından önerilen ''imtiyazlı ortaklığın'' da göz önünde bulundurulmasını isteyen Gerhardt, AB'nin bir ''Hıristiyan kulübü'' olmadığını, ancak tam üyeliğin bazı ulusal egemenlik haklarından taviz verilmesi anlamına geldiğini, Türkiye'nin de bu konuda zorluk çektiğini öne sürdü. 
     Birlik 90 Yeşiller Partisi Federal Meclis Grubu Başkanı Krista Sager ise Bayerische Rundfunk radyosuna yaptığı açıklamada, Birlik partilerini, Türkiye hemen AB'ye üye alınacakmış gibi bir hava yaratmakla eleştirdi. Sager, ''Bay Stoiber, kendileri iktidara geldikleri takdirde uluslararası oyun kurallarını değiştirebilecekmiş gibi davranarak vatandaşları aldatıyor'' dedi. 
     Öte yandan, Yeşiller Partisi Eşbaşkanı Reinhard Bütikofer ve Sosyal Demokrat Parti SPD dış politika sözcüsü Gernot Erler, Başbakan Recep Tayyip Erdoğan'ın, AB'nin Türkiye'ye karşı ayrımcılık yaptığı şeklindeki açıklamasını eleştirdi. 
     Die Welt gazetesine açıklama yapan Bütikofer, ''Kopenhag kriterleri tüm aday ülkeler için aynı ölçüde geçerlidir. Ancak tabii ki Türkiye ile farklı müzakere edilecek. Türkiye bir Slovenya değil'' dedi. 
     Bütikofer, Birlik partilerinin Türkiye ile müzakerelere başlanmasını engelleme çabalarının Almanya'nın çıkarlarına zarar verdiğini belirterek, ''Birlik partileri konuyu suiistimal ediyor ve Almanya'da yaşayan Türklere şu mesajı veriyor Sizleri istemiyoruz'' diye konuştu. 
     Erler de, ''Müzakerelerin sürdürülmesinde yeni ölçütler olduğunu Türkiye kabul etmeli. Bu açıdan bakıldığında hafta sonunda alınacak karar Ankara için mutlu bir mesaj olmayacaktır'' dedi. 
     
</TEXT>
</DOC>
