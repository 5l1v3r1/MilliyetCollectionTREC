<DOC>
<DOCNO> 250394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/ekonomi/eko10.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Prim tartışmasında geri adım sinyali 
</HEADLINE>
<TEXT>


ÖNDER YILMAZ Ankara 

Hükümet, SSK'ya ödenmeyen prim borçlarının işveren yerine işçiler tarafından verilmesi halinde emeklilik yolunu açan düzenlemesinde değişikliğe gidiyor. CHP'nin "işçiye ihanet ediyorsunuz" eleştirisini yönelttiği düzenleme konusunda, Çalışma ve Sosyal Güvenlik Bakanı Murat Başesgioğlu, "Yeniden incelemeye aldık. Gerekirse genel kurulda maddeyi çıkartırız" dedi. 
TBMM Plan ve Bütçe Komisyonu'nun önceki gün gerçekleştirilen toplantısında AKP'nin SSK Kanunu'na son anda eklediği bir madde ile "emeklilik döneminde zamanaşımı, işverenin ölümü, iflası, işyerinin kapanması, terk ve tasfiye edilmesi gibi durumlarda işverenden tahsil edilemeyen SSK prim borçlarının işçilerden alınması" düzenlemesi getirilmesi tartışma yarattı. CHP İstanbul Milletvekili Kemal Kılıçdaroğlu, düzenlemenin işvereni koruduğunu belirterek, "İşçiden üç kez prim alınmış olacak. Hem kendi primini iki kez ödemiş olacak hem de işverenin primini ödeyecek. Olacak şey mi İşçiye ihanet ediliyor" diye konuştu. 



</TEXT>
</DOC>
