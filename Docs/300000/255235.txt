<DOC>
<DOCNO> 255235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/ekonomi/eko03.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yokuşta rekor kırıyoruz' 
</HEADLINE>
<TEXT>


İHKİB Başkanı Orakçıoğlu, ürün fiyatlarının yüzde 20 - 40 arasında ucuzlamasına ve maliyetlerin artmasına karşın ayda 1 milyar dolar ihracat yaptıklarını söyledi 

EKONOMİ SERVİSİ 

İstanbul Hazırgiyim ve Konfeksiyon İhracatçıları Birliği İHKİB Başkanı Süleyman Orakçıoğlu, hazırgiyim ve konfeksiyondaki maliyet artışlarına karşın sattıkları ürün fiyatlarının yüzde 20 - 40 arasında düştüğüne dikkat çekti. Orakçıoğlu, aylık 1 milyar dolarlık ihracatın ise yokuş yukarı kırılan bir rekor olduğunu belirtti. 
Hazırgiyimin ilk altı ayını değerlendiren Orakçıoğlu, sektör ihracatının 2004'te 13 milyar dolara ulaşabileceğini söyledi. Başbakan Erdoğan'ın 'olumlu gidişe karşın ekonominin istihdam yaratma özelliğini yitirdiği' tespitinin doğruluğuna dikkat çeken Orakçıoğlu, "Bu durum doğal olarak verilerin gerçekliği ve sürdürebilirliği konusunda birtakım endişeleri de beraberinde getiriyor. Yalnızca mali piyasalardaki ya da borç ve ödemeler dengesindeki iyileştirmelerle sağlanmış gelişme tablosuyla mı karşı karşıyayız " dedi. 
Olumlu katkılara karşın özellikle girdi maliyetleri ve işçilik ücretleri üzerindeki ağır vergi yükünü anlatamamaktan yakınan Orakçıoğlu, hükümetin etkili bir iyileştirmenin yolunu araması gerektiğini kaydetti. Orakçıoğlu, "Ayaklarımızın üzerinde duruyor olmamız kimseyi yanıltmasın. Bu yokuş yukarı kırdığımız bir rekordur" diyerek içinde bulundukları durumu anlattı. 
Orakçıoğlu, dünyada sanayi ürünlerinin fiyatlarının hızla düştüğünü ve Uzakdoğu'nun yarattığı dalganın firmaları k rsızlık bataklığına ittiğini söyleyerek şöyle devam etti 
"Uluslararası kaynaklar 2002'den 2004'e kadar Çin kökenli hazırgiyim fiyatlarının yüzde 41, diğer ülkelerdeki fiyatların ise yüzde 10 - 20 gerilediğini gösteriyor. Oranlar Türkiye'de can yakıcı boyutlara ulaşmış durumda." 

'Kurdan zordayız' 
Orakçıoğlu şöyle konuştu "Hammadde fiyatları 2000 - 2004 arasında yüzde 354.6 arttı. Aynı dönemde euro TL karşısında yüzde 303.1, dolar yüzde 236.9 arttı. İhracatta rekabetçi olabilmek için doğal olarak bu artışlar arasında uyum olmalı. Buna bir de sektörün maliyetleri içinde yüzde 30 payı olan işçilik ve Çin'in yarattığı yıkımı ekleyin. Durumumuz övgüye değer ama biz övgüden vazgeçtik koşulların bir nebze olsun düzeltilmesini istiyoruz." 



</TEXT>
</DOC>
