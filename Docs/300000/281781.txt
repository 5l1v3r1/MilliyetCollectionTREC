<DOC>
<DOCNO> 281781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun02.html </URL>
<DATE> 2004/10/20/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
"Erdoğan Türkiye'yi Avrupa'nın eşiğine taşıyor" 
</HEADLINE>
<TEXT>

     ABD'nin önde gelen düşünce kuruluşlarından Stratejik ve Uluslararası Etüdler Merkezi'nin CSIS yayımladığı Türkiye-AB ilişkileri raporunda, Başbakan Recep Tayyip Erdoğan hükümetinin Türkiye'yi AB'ye taşıma çabaları anlatıldı, AB sürecinde karşılaşılacak sınavlara işaret edildi. 
     ''Erdoğan Türkiye'yi Avrupa'nın eşiğine taşıyor'' başlıklı ve CSIS'ın Türkiye Projesi direktörü Bülent Alirıza imzalı raporda, Başbakan Erdoğan ve hükümetinin, Kasım 2002'deki seçim zaferinin ardından, birinci hedef ilan edilen AB üyeliği yönünde ülke içinde ve dışında attığı adımlar ve yapılan reformlar anlatıldı. 
     Bu çerçevede Kıbrıs meselesine değinilirken, ''Erdoğan'ın, çözülmemiş bir Kıbrıs sorununu Türkiye'nin AB üyeliği surecinde adı konulmamış ancak pratik bir engel olarak teşhis ettiği'' belirtildi. Türkiye'nin çözüm yönünde attığı önemli adımların ardından Kıbrıs'ın iki tarafında yapılan referandumlar hatırlatıldı. 
     Raporda, ''Kıbrıslı Rumlar, referandumda barış planını reddetmelerine rağmen AB üyeliğinden siyasi ve ekonomik yararlar elde ederken, Kıbrıslı Türkler, referandumda 'evet' oyu kullanmalarına karşın uluslararası tecrit altında sıkıntı çekmeye devam ediyor'' denildi. 
     CSIS raporunda, AB Konseyi'nin 17 Aralık'taki kararı öncesinde, hiçbir pişmanlık hissetmeyen Kıbrıs Rum liderliğinin, Türkiye'den önemli tavizler isteyeceğine ilişkin güçlü işaretler bulunduğu belirtildi. 
     
</TEXT>
</DOC>
