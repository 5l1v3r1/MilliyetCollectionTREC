<DOC>
<DOCNO> 265254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sondun13.html </URL>
<DATE> 2004/08/21/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Rumlar KKTC'deki inşaat patlamasından rahatsız... 
</HEADLINE>
<TEXT>

     KKTC'de son dönemdeki inşaat patlamasından rahatsız olan Kıbrıs Rum kesimi, eski Rum mallarına ilişkin AB ve BM nezdinde girişimde bulunmaya hazırlanıyor. 
     Rum basınında yer alan haberlere göre, ''Rum yönetimi son aylarda KKTC'de eski Rum malları üzerindeki inşaat furyasını şikayet etmek için AB ve BM nezdinde kampanya başlatacak.'' Rum kesimindeki ilgili kurumların KKTC'de yoğunlaşan inşaat faaliyetleriyle ilgili bilgi topladıkları ve hazırladıkları geniş bir dosyayı AB ve BM yetkililerine sunacağı bildirildi. 
     Bu arada, bu konuyla ilgili olarak KKTC ile iş ilişkisi içinde bulunan Avrupa şirketleri aleyhinde de yasal işlem başlatma yollarının incelendiği ileri sürüldü. 
     Rum yönetiminin BM'deki Maslahatgüzarı Andreas Hacihrisantu'nun bu çerçevede 12 Ağustos'ta BM Genel Sekreteri'ne gönderdiği mektupla KKTC'de eski Rum malları üzerinde sürekli olarak ev, villa ve otel yapılmasını ya da bu malların yabancılara satılmasını şikayet ettiği bildirildi. 
     KKTC'de, Annan Planı'nın taraflara sunulmasının ardından özellikle son bir yılda, inşaat sektöründe büyük hareketlilik yaşanıyor. 
     KKTC'nin dört bir yanında inşaat sektöründe adeta patlama oldu. Özellikle Girne bölgesi yabancıların en fazla rağbet ettiği bölge. Villa inşaatlarının her gün hızla yükseldiği Girne'de Kasım 2002'den bu yana inşaat izni verilen konut sayısı 2006. 
     Yabancıların yoğun talebi, fiyat artışını da berberinde getirdi, konut ve arsa fiyatları, üçe dörde katlandı. İnşaat sektöründeki patlamanın ekonomiye de canlılık getirdiği gözleniyor. 
     
</TEXT>
</DOC>
