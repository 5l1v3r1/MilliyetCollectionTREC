<DOC>
<DOCNO> 274588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonsiy13.html </URL>
<DATE> 2004/09/24/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Demirel, Alemdaroğlu'na sahip çıktı Genç insanların şevkini kırmayın 
</HEADLINE>
<TEXT>

     9. Cumhurbaşkanı Süleyman Demirel, Türkiye'nin Avrupa Birliği'nden müzakere tarihi alma girişimleriyle ilgili olarak, ''Öyle görünüyor ki, 6 Ekim'de yazılacak raporda, Türkiye'ye tarih verilmesi tavsiye edilecek'' dedi. 
     Çanakkale Onsekiz Mart Üniversitesi'nin ÇOMÜ yeni eğitim öğretim yılı açılış törenine katılan Demirel, Ziraat Fakültesi'nin açılışının ardından, gazetecilerin sorularını yanıtladı. 
     Demirel, Türkiye'nin ilk olarak Avrupa Birliği AB için tarih alacağını belirterek, ''AB'ye girme, daha sonra. Tam üyelik ne zaman gelecek bunu bilmiyoruz. Ama tam üyeliğe yönelebilmek için müzakere tarihi lazımdır'' dedi. 
     Brüksel'de Türk Ceza Kanunu ile ilgili yapılan görüşmenin ardından Türkiye için bir engel kalmadığına işaret eden Demirel, şunları söyledi 
     ''Öyle görünüyor ki, 6 Ekim'de yazılacak raporda, Türkiye'ye tarih verilmesi tavsiye edilecek. Sonra 17 Aralık'ta hükümet başkanları bir araya gelecek, komisyon raporunu görüşerek Türkiye'ye tarih verecek. Diğer ülke başkanları, rapor müspet gelirse, Türkiye'ye destek vereceklerini söylediler. Bu konuda bir sıkıntı yaşanacağını sanmıyorum. 4 ya da 6 ay sonra da müzakere başlayacak. Biz Avrupa seviyesine çıkmak istiyoruz. Bunun için de kendi kendimizi zorlayacağız.'' 
     
     ''PROF. DR. ALEMDAROĞLU, ÇOK DEĞERLİ BİR EĞİTİMCİ'' 
     İstanbul Üniversitesi Rektörü Prof. Dr. Kemal Alemdaroğlu'nun görevden alınmasıyla ilgili soruları da şöyle yanıtladı 
     ''Sayın Prof. Dr. Alemdaroğlu, çok değerli bir eğitimci. İkinci defa rektörlüğe tayin olmuş bir yöneticidir. Kendisinin böyle bir muameleye maruz kalmasından dolayı üzüntü duydum. Bu genç insanların şevkini kırmamak lazım. Kendisi daha sonra yaptığı açıklamada, ifadesine başvurulmadığını ve savunmasının alınmadığını beyan etti. Eğer böyle bir şey varsa, bu yargısız infazdır. Türkiye'nin değerli bir yöneticisini yaraladığını ve bu durumun iyi olmadığını söylüyorum.'' Daha sonra Şehitler Camii'nde cuma namazı kılan Demirel, Daniş Acar Huzurevi'ni de ziyaret etti. 
     
     TROY FİLMİNDE KULLANILAN ATI BEĞENMEDİ 
     Demirel, ''Troy'' adlı filmde kullanılan ve Japonya'dan getirildikten sonra Çanakkale'de Kordonboyu'nda sergilenen ''Tahta At''ı inceledikten sonra, ''Hayal kırıklığına uğradım. Aslında Truva Antik Kenti'nde bulunan at, bundan daha güzel. Ama madem bu at dünyayı dolaşmış ve gelmiş bir at, Çanakkalemiz şenlenmiş, buna memnun oldum'' dedi. 
     
</TEXT>
</DOC>
