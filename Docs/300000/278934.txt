<DOC>
<DOCNO> 278934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sontur08.html </URL>
<DATE> 2004/10/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
PKK'dan ayrılanlara infaz .. 
</HEADLINE>
<TEXT>

     PKK Kongra-Gel'den Osman Öcalan ile birlikte ayrılan bölücü örgütün eski üst düzey yöneticilerinden, kaçırılan Şapur Badoşiva' kod adını adını kullanan Sipan Rojhilat'ın öldürüldüğü açıklandı. 
     Osman Öcalan'ın kurduğu örgütün internet sitesinin haberine göre, PKK Kongra-Gel'den ayrılarak 'Yurtsever Demokrat Parti' isimli örgüt kuran Osman Öcalan ile birlikte hareket eden Badoşiva, Kerkük-Musul karayolu üzerindeki Mahmur Mülteci Kampı yakınlarında 5 Ekim'de kaçırıldı. 
     Mıhemede Başur adlı Kuzey Iraklı bir kişinin aracıyla Süleymaniye'den Musul'a giderken Rojhilat, içinde 6 kişinin bulunduğu 2 araç tarafından önü kesilerek durdurularak silah zoruyla kaçırıldı. Sipan Rojhilat, kaçırıldığı bölgeye birkaç kilometre uzaklıkta başına 2 ve kalbine 1 el ateş edilerek öldürüldü. 
     Olayın ardından PKK Kongra-Gel'in bölgedeki faaliyetlerinden sorumlu olan Cemil Amed ve Halil Gedo adlı teröristlerin Irak güvenlik güçlerince yakalandığı, cinayeti işleyenlerin Mahmur Mülteci kampını üs olarak kullandıkları ileri sürüldü. 
     Mülteci olarak Kanada vatandaşlığını da elde eden Rojhilat'ın Avrupa'da uzun süre siyasi çalışmalar yürüttüğü, PKK içerisinde 15 yıl faaliyet gösterdiği, İngilizce, Farsça ve Türkçe'yi iyi derece konuştuğu örgütün KADEK ismi ile faaliyet gösterdiği dönemde yönetici konumunda olduğu belirtildi. 
     Osman Öcalan'ın kurduğu örgüt adına yapılan açıklamada, Sipan'ın öldürülmesinden Cemil Bayık, Murat Karayılan, Duran Kalkan başta olmak üzere diğer örgüt yöneticilerinin sorumlu oldukları, örgütte faaliyet gösterenlerin bunlara karşı çıkmaları ve saflarına katılmaları istendi. 
     
</TEXT>
</DOC>
