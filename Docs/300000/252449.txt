<DOC>
<DOCNO> 252449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy05.html </URL>
<DATE> 2004/07/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İçişleri Bakanlığı, Beldibi'nin DYP'li Belediye Başkanı'nı görevden aldı 
</HEADLINE>
<TEXT>

     Antalya'nın Kemer İlçesi'ne bağlı Beldibi Beldesi Belediye Başkanı DYP'li Abdullah Çelik, İçişleri Bakanlığı'nca görevinden alındı. 
     Çelik AA muhabirine yaptığı açıklamada, İçişleri Bakanlığı'nın 30.06.2004 tarihli Bakan adına Genel Müdür Kayhan Kavas imzasıyla gönderilen bir yazıyla Bakan onayıyla görevinden uzaklaştırıldığının bildirildiğini belirterek, ''Şoke oldum. Neden görevden alındığımı bile bilmiyorum'' dedi. 
     Çelik, kaçak yapıyı yıkmamak ve kaçak yapıya göz yummak suçlamasıyla 7 sene 4 ay hapis cezasına çarptırıldığını, ancak kararın kendisine henüz tebliğ edilmediğini hatırlatarak, ''Karar tebliğ edildiğinde Yargıtay'a bozulması talebiyle başvuracaktım. Yani karar henüz kesinleşmemişti'' diye konuştu. 
     Hakkında çeşitli konularla ilgili olarak davalar açılan Abdullah Çelik, 3 dönemdir, Beldibi Belediye Başkanlığı görevini yürütüyordu. 
     
</TEXT>
</DOC>
