<DOC>
<DOCNO> 290850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/soneko01.html </URL>
<DATE> 2004/10/16/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Babacan Türkiye'nin siyasi iklimi AB üyesi olabilecek kadar iyi... 
</HEADLINE>
<TEXT>

     Devlet Bakanı Ali Babacan, Avrupa Birliği'ni birarada tutan değerlerin evrensel değerler olduğunu düşündüklerini belirterek, ''Bu değerler herhangi bir kültüre veya dine ait değerler değil. Biz Müslüman nüfusu olan bir ülkenin de gerçekten demokratik bir sistem olabileceğini ve Türkiye'nin siyasi ikliminin AB üyesi olabilecek kadar iyi olduğunu kanıtlamak istiyoruz'' dedi. 
     Bakan Babacan, Dışişleri Bakanlığı Stratejik Araştırmalar Merkezi, British Council ve İngiliz düşünce kuruluşu Centre For European Reform işbirliğiyle Conrad Oteli'nde düzenlenen toplantıya katıldı. 
     İngiliz Savunma Bakan Yardımcısı Adam Ingram ve İngiltere'nin Ankara Büyükelçisi Sir Peter Westmacott'un da katıldığı toplantıda konuşan Babacan, 2 yıllık iktidarları döneminde özellikle siyasi ve ekonomik reformlara eğildiklerini söyledi. 
     Siyasi reformlarının daha ziyade, daha iyi işleyen demokratik sistem, daha iyi insan hakları ve özgürlük uygulaması yaratma yönünde olduğunu kaydeden Babacan, buna ek olarak hukukun üstünlüğünün daha fazla kabul görmesini sağlamaya çalıştıklarını belirtti. 
     Bu reformlar vasıtasıyla Türkiye'nin gitgide daha açık bir toplum ve daha açık bir ekonomi haline gelmekte olduğunu ifade eden Babacan, bütün bu reformların AB üyelik süreciyle bağlantılı olarak yapıldığını anlattı. 
     Babacan, şöyle konuştu 
     ''Biz Kopenhag Kriterleri çerçevesinde işlemlerimizi yapmaktayız. Bildiğiniz gibi AB Türkiye'den bu Kopenhag Kriterleri denilen siyasi kriterleri yerine getirmesini bekliyor. 6 Ekim itibariyle AB Komisyonu Türkiye'nin esasında Kopenhag Kriterleri'ni yerine getirdiğini açıkladı. Yani komisyon raporundaki bu açıdan kullanılan ifade son derece net. 
     Bir de anayasal birtakım değişiklikler yapıyoruz. Anayasa'daki maddelerin neredeyse 3'te birini değiştirdik ve şu ana kadar parlamentomuzdan 8 reform paketi geçirdik. Çok ciddi bir reform aşamasından geçmekteyiz.'' 
     
     ''UYGULAMADAKİ EKSİKLİKLER TAKİP EDİLİYOR'' 
     Yasaları değiştirmenin önemli olmakla birlikte esas önemli olanın bu yasaların uygulamaya yansıması olduğunu vurgulayan Babacan, şunları kaydetti 
     ''Bu andan itibaren bizim için esas önemli olan bu. Uygulama birçok alanda iyi gelişmekte, ancak bazı eksiklerimiz de var. Bunlar zaten komisyon raporunda son derece net açıklanmış. Bizim esas eğildiğimiz noktalar bunlar. Sayın Dışişleri Bakanı ve bu işle ilgilenen bir bakanlar grubu uygulamayı takip etmektedir. Neler olup bittiğini inceliyorlar, eksikliklerle karşı karşıya kalırlarsa gerekli tedbirleri alıyorlar. Yani başka bir deyişle bütün bu sürecin arkasında siyasi bir kuvvet var ve tabii ki kamuoyu desteği de almaktayız. Türkiye'nin AB üyeliği konusundaki kamuoyu desteği şu anda yüzde 70'in üzerinde.'' 
     
     ''BÖLGEDEKİ DEĞİŞİMİN İSTİKAMETİ HAYATİ ÖNEM TAŞIYOR'' 
     Türkiye'nin kendi bölgesi içinde gitgide daha önemli bir ülke haline gelmekte olduğunu vurgulayan Devlet Bakanı Babacan, Türkiye'nin sadece coğrafi açıdan önem taşımadığını, aynı zamanda insan sermayesi açısından da doğu ile batıyı birbirine bağlayan çok önemli bir köprü olduğunu söyledi. 
     Babacan, konuşmasını şöyle sürdürdü 
     ''Özellikle 11 Eylül saldırılarından sonra bölgedeki değişiklik kaçınılmaz hale geldi. Bu değişimin gideceği istikamet hayati önem taşımakta. Ne tür değişiklikler meydana gelecek, ne yöne Türkiye ilerleyecek, bütün bu soruların cevabını görebilmek bütün dünyaca çok önemli. Sadece Avrupa için, sadece Ortaasya için değil, ama ABD açısından da, dünyanın bütün bölgeleri açısından da Türkiye'nin gideceği istikamet çok önemli. Bu nedenle 6 Ekim'de yayınlanan raporun sonuçları, Türkiye'de yayınlanan neredeyse bütün gazetelerde, birinci sayfada yer buldu. Hatta dünyadaki gazetelerde de çok önemli yer aldı. Çünkü Türkiye bütün dünya için çok önemli konumda. 
     Ayrıca AB'yi birarada tutan değerlerin evrensel değerler olduğunu düşünüyoruz. Bu değerler herhangi bir kültüre veya dine ait değerler değil, bunlar evrensel değerler. Biz Müslüman nüfusu olan bir ülkenin de gerçekten demokratik bir sistem olabileceğini ve Türkiye'nin siyasi ikliminin AB üyesi olabilecek kadar iyi olduğunu kanıtlamak istiyoruz. Eğer bunun gerçekleşebileceğini kanıtlarsak, o zaman bu gelecekte medeniyetlerin değişme, evrimleşme biçimini de etkileyecektir. Eğer Türkiye AB'nin üyesi haline gelirse, AB dünyanın geri kalanından çok farklı olacaktır.'' Ali Babacan, Türkiye'nin önümüzdeki yıl içinde müzakereye başlamaya hazırlandığını, 17 Aralık itibariyle iyi bir sonuç, iyi bir cevap almayı beklediğini söyledi. 
     
     ''REFORMLARI AB ETİKETİ İÇİN YAPMIYORUZ'' 
     Müzakere tarihi için esas kararın 17 Aralık'taki zirvede verileceğine işaret eden Babacan, şöyle devam etti 
     ''Türkiye müzakerelere başladıktan sonra, müzakerelerin uzun süreceğini biliyoruz tabii ki. Ancak bizim için önemli olan gittiğimiz yol, ilerlediğimiz istikamet. Bizim için bu süreç çok önemli. Yani biz reformları sadece ülkemizde AB etiketi almak için yapmıyoruz. Biz bu reformlara gerçekten inanıyoruz, gerçekten bu değişikliklerin faydalı olacağına inanıyoruz. Yani biz bu reform sürecini sahipleniyoruz.'' Babacan, sürecin Türkiye'nin zaman içinde AB ile her açıdan, sadece siyasi değil ekonomik açıdan da uyumunu artıracağını vurguladı. 
     Devlet Bakanı Babacan, konuşmasında daha sonra ekonomide kaydedilen gelişmelere değindi. 
     Türkiye'nin hemen hemen bütün göstergelerde çok önemli gelişme sağladığını aktaran Babacan, bu yılki büyüme oranının en az yüzde 10 olmasını beklediklerini, bir başka deyişle Türkiye'nin bu yıl dünyadaki en hızlı büyüyen ekonomi olabileceğini bildirdi. 
     2005-2007 yıllarını kapsayan yeni bir ekonomik program üzerinde çalıştıklarını belirten Babacan, bu programla enflasyonla savaşa devam edileceğini, kamu açığı oranının yüzde 60'ın altına indirilmesinin planlandığını, sürdürülebilir büyüme rakamlarına ulaşmanın hedeflendiğini kaydetti. 
     Yapısal reformların yeni ekonomik programın odak noktasını oluşturacağını vurgulayan Babacan, ''2007 yılı itibariyle biz Maastrich Kriterleri'nin çok önemli bir bölümünü tamamlamış olmayı amaçlıyoruz'' dedi. 
     Ali Babacan, Türkiye'nin kendini tam üyeliğe hazır hissettiği anda AB'nin de Türkiye'yi içine almaktan son derece büyük memnuniyet duyacağını düşündüklerini ifade ederek, ''Hatta Türkiye'den daha istekli olacaklarını söyleyebilirim. Çünkü Türkiye AB'ye katıldığında AB'nin büyüme motoru olacaktır, itici gücü olacaktır'' diye konuştu. 
     
</TEXT>
</DOC>
