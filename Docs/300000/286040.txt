<DOC>
<DOCNO> 286040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/soneko09.html </URL>
<DATE> 2004/11/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
YTL, emlak fiyatlarını arttıracak 
</HEADLINE>
<TEXT>

     Süleyman SAĞAT İZMİR, DHA 

İZMİR Emlakçılar ve Emlak Müşavirleri Derneği Başkanı Rıdvan Akgün, Yeni Türk Lirası'na YTL geçişin emlak fiyatlarını yüzde 10- 20 oranında arttıracağını öne sürdü. YTL'ye geçiş sürecinde rakamların yuvarlanması ifadesinin bile emlak fiyatlarını en az yüzde 10 yukarı çekeceğini iddia eden Akgün, "Oluşacak piyasa belirsizliği nedeniyle 65 milyar lira olan bir konutun fiyatı 70 bin YTL olabilecektir'' diye konuştu. 
     Kaya Prestige Oteli'nde yönetim kurulu üyeleriyle birlikte bir basın toplantısı düzenleyerek emlak sektörünün yakın geleceğiyle ilgili değerlendirmeler yapan Akgün, YTL'ye geçiş sürecinde fiyatların artacağını, şimdiden bu yönde hareketlenmelerin başladığını söyledi. Akgün, "Halkımızın Acaba ne olacak' düşüncesi rakamları olumsuz etkileyecek ve yaklaşık 8 aydır artmayan konut fiyatları yüzde 10-20 seviyelerinde artacaktır. Bankaların konut kredisi faiz oranlarını yüzde 2.05 seviyesine indirmesi ve vade seçeneklerini 20 yıla kadar uzatması, taşıt alımlarındaki ÖTV'nin de Bakanlar Kurulu kararıyla yüzde 8 oranında arttırılması emlak piyasasına önümüzdeki günlerde büyük bir canlılık getirecek'' diye konuştu. 

     
</TEXT>
</DOC>
