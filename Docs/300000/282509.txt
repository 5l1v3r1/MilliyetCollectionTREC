<DOC>
<DOCNO> 282509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonspo09.html </URL>
<DATE> 2004/10/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Aksaraysporlu yönetici ve sporculara tombala gözaltısı 
</HEADLINE>
<TEXT>

     Hasan BÖLÜKBAŞ AKSARAY, DHA 

AKSARAY'da para ile tombala oynayan Aksarayspor yönetim kurulu üyeleri ve futbolcular gözaltına alındı. Gece yarısı hastanede muayeneleri yapılan sporcu ve yöneticiler Emniyet Müdürlüğü'ne götürüldü. Yaklaşık 5 saat ifade veren futbolcu ve yöneticiler daha sonra sabah, mahkemeye gelmek şartıyla serbest bırakıldı. Yöneteci ve futbolcu 17 kişiye, kişi başına 118 milyon 823 bin lira para cezası kesildi. 
     Aksaray Emniyet Müdürlüğü'ne bağlı polis ekipleri para karşılığı tombala oynandığı ihbarını değerlendirerek Aksarayspor Yönetim Kurulu Başkanı Yaşar Özçiftçi'ye ait Şamata Kafeterya'ya baskın düzenledi. Saat 22.30 sıralarında yaklaşık 30 polis tarafından yapılan baskında, para karşılığı tombala oynayan 13 futbolcu ve 4 yönetici gözaltına alındı. Bu arada tombala oynayan 200'e yakın vatandaş ise gözaltına alınmadı. 
     Polis arabalarına bindirilen Aksaraysporlu yöneticiler ve futbolcular ilk olarak Aksaray Devlet Hastanesi'nde muayeneden geçirildi. Daha sonra Aksaray Emniyet Müdürlüğü'ne götürülen futbolcu ve yöneticiler polise ifade verdi. Yaklaşık 5 saat süren sorgunun ardından Aksarayspor Yönetim Kurulu BaşkanI Yaşar Özçiftçi ve yöneticiler Mehmet Ünlü, Faruk Konak, Muhterem Bozkuş ile futbolcular Ferdi Baş Erdem, Mustafa Şenöz, Onur Er, İbrahim Okur, İbrahim Ünver, Mustafa Soley, Hüseyin Nazlı, Ömer Türlü, Maşallah Ertuç, Masunu Ete, Ercan Kulya, Cahit Paşa ve Fatih Karaçetin mahkemeye gelmek şartıyla serbest bırakıldı. 
     Tombalanın Aksarayspor'a gelir elde etmek için oynandığı öğrenilirken, tombala kağıtlarının 1 milyon liraya satıldığı ve birinci çinko için 15 milyon, ikinci çinko için 30 milyon, tombala için de 50 milyon lira para dağıtıldığı öğrenildi. Aksarayspor Başkanı Yaşar Özçiftci, ise "Ben kanunlar önünde her zaman saygılıyımdır. Ama neden sadece futbolcular ile yöneticiler gözaltına alınıyor. Ben bu takım için çalışıyorum'' dedi. 
     
     TOMBALACILARA 118'ER MİLYON LİRA CEZA 
     Dün sabah saatlerinde Emniyet Müdürlüğü'ne gelen yönetici ve futbolcular polis otoları ile adliyeye getirildi. Cumhuriyet Savcılığı'na ifade veran yönetici ve futbolcular daha sonra mahkemeye çıkarıldı. Para karşılığı tombala oynarken yakalanan yönetici ve futbulculara İzinsiz kumar oynamak ve oynatmak' suçundan 118'er milyon 823 bin lira para cezası kesildi. Cezalarını ödeyen futbolcu ve yöneticiler daha sonra Adliyeden ayrıldı. 
     
</TEXT>
</DOC>
