<DOC>
<DOCNO> 279938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/spor/spo01.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan'dan mutlusu yok 
</HEADLINE>
<TEXT>


Beşiktaş'ın yıldız golcüsü, yeniden yuvaya dönmek için gün sayıyor. Yıldırım Demirören, "Yeter ki geleyim. Garanti para istemiyorum. Maç başı belirleyeceğiniz her ücrete razıyım" sözleri üzerine kapıyı açtı 

ORHAN YILDIRIM 


Kısmetini zorladı 
JAPONYA'NIN Vissel Kobe takımı ile yollarını sakatlığı nedeniyle ayıran ve uzun bir süredir tedavi olan İlhan Mansız sonunda Beşiktaş'a dönüş vizesini aldı. Daha önce yönetimin kapısını birkaç kez çalıp, geri dönmek istediğini ileten yıldız golcüye dizindeki sorun yüzünden olumsuz yanıt verilmişti. İlhan'dan, 27 Eylül'de Ümraniye'de yapılan görüşmede ise beklemesi istenmişti. Sabrı tükenen İlhan Mansız, dün bir kez daha Başkan Yıldırım Demirören'i aradı. 

İdmanlara başlayacak 
İLHAN, "Bonservisim elimde. Bir kuruş garanti para istemiyorum. Sadece maç başı belirleyeceğiniz rakamlara razıyım. Yeter ki geri dönmeme izin verin" diyerek, adeta yalvardı. Özel işleri nedeniyle kardeşi Tayfun ile birlikte Cezayir'de bulunan Demirören, bu gelişme üzerine Kıvanç Oktay ve Bosque ile görüşerek, durumu bildirdi. Demirören, son bir şans daha verilmesini isteyince İlhan'a vize çıktı. Tecrübeli futbolcu önümüzdeki haftadan itibaren idmanlara çıkacak. 

Carew'e izin yok 

JUVENTUS'UN transfer listesinde ismi geçen Norveçli golcüye izin çıkmadı. Menajer-futbolcu Tayfur, İtalyan ekibinden bu konuda henüz resmi bir teklif gelmediğini belirtip, "Ancak kulübümüzün Carew gibi bir futbolcuyu bırakmaya niyeti yok" dedi. Bu arada Beşiktaş'ın, dünkü idmanına sakat Ronaldo katılmazken, kaleci Cordoba ve İbrahim Toraman ayrı çalıştı. 

Kara'dan tepki 

BEŞİKTAŞ'TA yardımcı antrenörlük için ismi gündeme gelen Rasim Kara, "Ben Del Bosque'nin yardımcısı olmam, O benim yardımcım olsun" açıklamasını yaptı. Teklif almadığını, ancak ateş olmayan yerden duman çıkmayacağını ifade eden Kara, "Bosque'nin gönderilip gönderilmeyeceği konuşuldu, oylandı, sonra çıkıp 'böyle bir şey yok' dediler. Eğer 5 milyon euro tazminat olmasa, kalabilir miydi " yorumunu yaptı. 


</TEXT>
</DOC>
