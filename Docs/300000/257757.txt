<DOC>
<DOCNO> 257757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/astro/index.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
2004-2005'te Aslanlar 
</HEADLINE>
<TEXT>

Jüpiter transiti zihinsel konuları, eğitimi, hareketi ve yakın çevrenizi de ilgilendirebilecek sayısız fırsatı getiriyor 


Önümüzdeki bir yıl Aslanlar açısından yeni bir dönemin hazırlıklarının yapıldığı bir zaman dilimi olacak. Zira 2005'in bu zamanlarında, 
16 Temmuz'da Satürn, Aslan burcuna geçmiş olacak. Satürn olgunlaştıran, kısıtlayarak öğreten ve test eden bir gezegendir. Açıkçası bu durum bir hazırlığı da gerekli kılıyor. Satürn 2005-2007 yılları arasında pek çok projenizi elle tutulur haline getirmek için ter dökmenize ve sabretmenize neden olacak. Bu yüzden 2005'in yazına kadar, pek çok konuda kendinizi daha belirsiz ve kararsız, adeta bir kuluçka döneminde bulurken, içinizdeki sesi daha fazla dinlemeniz gerekiyor. 
Bu sonbahar, 25 Eylül'de Jüpiter burcunuza daha uyumlu açıyla bakacak. Jüpiter, Satürn'ün aksine, destek veren, rahatlatan, genişleten ve yeni deneyimlere açık durmayı anlatan bir güçtür. Bu açısıyla Jüpiter, geçtiğimiz yıllarda başladığınız projeleri geliştirmenize yardımcı olacak. Ayrıca bu sayede, zihinsel konular, eğitim, hareket ve yakın çevrenizi de ilgilendirebilecek sayısız fırsat gündeme gelebilir. Örneğin yeni bir dil öğrenmeniz, yeni bir eğitim programına başlamanız size daha fazla heyecan ve iyimserlik getirebilir. Jüpiter'in transiti kendinizi ifade etmek için harekete geçeceğinizi, düşüncelerinizle çok daha etkin olabileceğinizi anlatıyor. 

Neptün hayal kırıklığına neden olabilir 

Neptün'e dikkat etmek gerekiyor. Özellikle 5-10 Ağustos doğumlu Aslanlar için Neptün bütün gücüyle etkin olmaya başlayacak. Aslına bakarsanız, son üç yıldan bu yana Neptün'ün belirsizleştiren, dağıtan etkisini hissediyor olabilirsiniz. Neptün özellikle ilişkiler, evlilikler ve ortaklıklar açısından gerçekçi değilseniz ve gözardı ettiğiniz hatta gözlerinizi kapattığınız şeyler varsa, hayal kırıklığına neden olabilir. Neptün aldatıcı ve bulanıklaştırıcı bir etkiye sahiptir. Burcunuza karşıt durumda kalan Neptün yakın beraberliklerde, ortaklıklarda daha fazla soru işareti ve güvensizlikler, yanlış değerlendirmeler getirebilir. Böyle bir dönemde, özellikle her türlü ortaklıkta şeffaf olmaya çalışmanız, bu şeffaflığı ve açıklığı karşınızdan talep etmeniz, bu arada kendi niyetlerinizi de daha bilinçli hale getirmeniz gerekiyor. 
Pluto ise Aslanlara, özellikle 13-17 Ağustos doğumlulara rahatlatıcı destek veriyor. Pluto'nun bu olumlu açısı altında daha inandırıcı olabilir, güçlü kişilerin desteğini zahmetsizce alabilirsiniz. Böyle bir dönemde yapılan çalışmalar, amaca bağlılık size beklemediğiniz oranda güç ve karizma da getirecektir. Bu transit sayesinde iş hayatında çok daha etkin bir konuma da gelebilirsiniz. 
Enerji gezegeni Mars belirli dönemlerde sizi destekleyecek ve çatışma yaşamadan ilerlemenize yardımcı olacak. 10 Ağustos'a kadar fiziksel açıdan son derece yoğun bir dönem söz konusu. 
26 Eylül-11 Kasım, 25 Aralık-7 Şubat ve 12 Haziran 2005 sonrasında Mars sizin yanınızda olacak. Bu dönemlerde proje ve görüşlerinizi daha kolay kabul ettirebileceksiniz. Bununla birlikte, 11 Kasım-25 Aralık rekabetin ve çatışmaların öne çıktığı bir dönem olabilir. Doğum gününüz kutlu olsun 


Hafta sonu astrobarometresi 

Bu hafta sonu nelere dikkat etmeli 

Hafta sonunda yanan yolda ilerleyen Ay, günlük atmosferin huzurlu olmadığını anlatıyor. Ay bu derecelerde ilerlerken toplumsal huzursuzluk ve gerginlik gündeme gelebilir. Cumartesi günü sosyal alanda hareketli ve düşüncelerimizde inandırıcı olabilmemiz için fırsatlar söz konusu. Pazar günü daha yoğun, duygusal tepkilerin şiddetlendiği zamanlar içeriyor. Akrep burcuna geçen Ay tutkuların bize yön vereceğini de söylüyor. 


</TEXT>
</DOC>
