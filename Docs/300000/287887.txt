<DOC>
<DOCNO> 287887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/ekonomi/eko01.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank'tan ihracatçıya 1.8 milyar dolarlık kaynak 
</HEADLINE>
<TEXT>


Vakıfbank ile TİM, ihracatçılara kaynak sağlamak için protokol imzaladı. Vakıfbank Genel Müdürü Kacar, "İhracatçıya 1.8 milyar dolar kaynak vermek için hazırız" dedi 

EKONOMİ SERVİSİ 

Vakıfbank Genel Müdürü Ahmet Kacar, ihracatçılara 1.8 milyar dolarlık kaynak sağlamaya hazır olduklarını belirtti. Kacar, 500 milyon doların gelecek ay sendikasyon, 300 milyon doların da eurobond ihracı aracılığıyla sağlanacağını söyledi. 
Vakıfbank, Türkiye İhracatçılar Meclisi TİM ile ihracatçılara finansman olanağı sağlamak amacıyla dün bir protokol imzaladı. Vakıfbank Genel Müdürü Kacar ihracatçıya sağlanacak kredi şartlarının diğer bankalarla rekabet edebilecek düzeyde olduğunu belirtti. 

'Eurotahvil ihracı yapılacak' 
Bankanın elinde 1 milyar dolar verilmeye hazır likit kaynak olduğunu kaydeden Kacar kaynakla ilgili şunları belirtti "Bankalara 350 milyon dolarlık sendikasyon için yetki verdik. Kredi 6 Aralık'ta Dubai'de imzalanacak ancak gelen talepler bugünden 370 milyon dolara ulaştı. Tahminimiz 500 milyon dolar olacağı yönünde. Bir diğer kaynak ise 300 milyon dolarlık eurotahvil ihracı olacak. Bu tahvil için JP Morgan, Citibank ve ABN Amro'ya yetki verdik. Bu da 2005'in şubat veya mart ayında sonuçlanır. Özetle 1.8 milyar dolar kullanıma hazır kaynak yarından bugün itibaren şubelerden alınabilir." 
Kacar, TİM'in referans olduğu tüm müşterilere kredi vermeye hazır olduklarını söyledi. TİM Başkanı Oğuz Satıcı ise ihracatta her ay kırılan rekorların sonsuz olmadığını, bundan sonra yatırım gerekeceğini belirterek Vakıfbank'ın kredisinin bu fırsatı sağlayabileceğini söyledi. 

'Bir günde kredi verebiliriz' Vakıfbank Genel Müdürü Kacar, ihtiyacı olan şirketlerin gerekli evrakları tamamlaması halinde bankadan bir günde kredi alabileceğini belirtti. İhracatçılara verilecek kredilerin şartları hakkında bilgi veren Kacar, 500 bin dolar limitli banka kaynaklı esnek kredinin 18 aylık verildiğini döviz cinsi kredilerde aylık faizin yüzde 0.60, TL kredilerde ise yüzde 2.1 olduğunu ifade etti. Spot kredilerde ise dolar ve euro cinsi kredilerde libor euribor artı 3.5, TL kredilerde ise yıllık yüzde 30 olduğunu belirten Kacar, 500 bin dolar olan üst limitin yumuşatılabileceğini kaydetti. 


</TEXT>
</DOC>
