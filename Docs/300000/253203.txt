<DOC>
<DOCNO> 253203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/spor/spo02.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un şakası yok 
</HEADLINE>
<TEXT>


Fenerbahçe Teknik Direktörü, yeni sezon hazırlıklarının daha ilk haftasında dişini göstermeye başladı, taktik antrenmanlardan istedikleri verimi alamayınca oyuncularını sert şekilde uyardı 

YUSUF KOBAL 


İpleri sıkmaya başladı 
SARI-Lacivertli takımda antrenman temposuna uyum sağlama konusunda gösterdikleri başarı bile oyuncuların Daum'un öfkesinden kurtulmalarını sağlayamadı. Alman hoca, antrenmanlarda istedikleri yapılmadığı zaman bunu hareketleriyle açıkça belli etmeye başladı. Taktik çalışmalarda zaman zaman sert çıkışlarda bulunan Daum, oyuncularına hataya hiçbir zaman tahammülü bulunmadığı mesajını verdi. 

'Kafanızı çalıştırın' 
CHRISTOPH Daum, Samandıra Tesisleri'nde dün sabah yaklaşık 1.5 saat süren antrenmanda sert bir şekilde uyarılarda bulunmayı ihmal etmedi. Taktik idmanlarda oyuncularının istediği hareketleri yapamaması üzerine çileden çıkan Daum, el kol işaretleriyle "Kafanızı çalıştırın" şeklinde dikkat çekti. Kısa süreli bir şaşkınlık yaşayan futbolcuların, Daum'un çıkışı sonrası daha gayretli çalıştıkları gözlendi. 

Kuşbakışı takip 
SAMANDIRA Tesisleri'nde ilginç uygulamalara imza atan Daum, bu kez de yardımcılığına getirdiği Alex Vaiz için adeta bir kule yaptırıyor. Alman hoca, istatiksel bilgiler toplayan Alex'in, takımın antrenmanlarını videoya kaydedebilmesi amacıyla özel bir bölme istedi. Alex, yüksek bölmeden oyuncuları gözlem altında tutacak. 

İznin intikamı 
Bir günlük aradan sonra yeni sezon hazırlıkları için yeniden sahaya inen Fenerbahçe'de dün sabahki idmanda oyuncular zor anlar yaşadı. Yaklaşık 1 saat 40 dakika süren antrenmana, koşuyla başlayan Sarı - Lacivertliler, ardından antrenör Roland Koch gözetiminde istasyon çalışması yaptı. Pres çalışmasının ardından idman 9'arlı çift kale maç ile tamamlandı. 

Önder'den işbaşı 
SAKATLIĞI geçen Önder Turacı dünden itibaren takımla birlikte çalışmalara başladı. Gurbetçi oyuncu, arkadaşları ile arasındaki kondisyon açığını kısa sürede kapatacağını söyledi. Öte yandan sakatlığı devam eden Kemal ise takımdan ayrı çalıştı. 

Aurelio coştu 
FENERBAHÇE'DE gözden çıkarılma ihtimali üzerinde durulan Marco Aurelio, antrenmanlardaki performansıyla adeta nispet yapıyor. Dünkü çalışmada hırslı oyunuyla göz dolduran sambacı, özellikle ikili mücadelelerde beğeni topladı. 





</TEXT>
</DOC>
