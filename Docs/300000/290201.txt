<DOC>
<DOCNO> 290201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonspo17.html </URL>
<DATE> 2004/11/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bulak Kazanacağımız her puan, bizi daha iyi yerlere taşıyacak... 
</HEADLINE>
<TEXT>

     Denizlispor Teknik Direktörü Giray Bulak, kazanacakları her puanın kendilerini sıralamada daha iyi yerlere taşıyacağını belirtti. 
     Ligde sürpriz sonuçlar alınabildiğini, Kayserispor maçında böyle bir durumla karşılaşmak istemediklerini kaydeden Bulak, futbolcularına sürekli ''rakibin küçüğü büyüğü olmaz'' uyarısında bulunarak, onların motivasyonunu sağlamaya çalışıyor. 
     Sahalarındaki karşılaşmadan galibiyetle ayrılmak istediklerini de vurgulayan Bulak, ''Kolay bir maç gibi görünüyor. Oysa değil ve çok dikkatli olmalıyız. Çünkü, rakip alt sıralardan kurtulmanın çabasında. Sahaya bunları göz önünde bulundurarak çıkacağız. Önümüzdeki haftalarda kazanacağımız her puan, sıralamada bizi daha iyi yerlere taşıyacaktır'' dedi. 
     Kayserispor maçının hazırlıklarını yarın tamamlayacak yeşil- siyahlılar, Karahayıt'ta kampa girecek. 
     Öte yandan, maçın bilet fiyatları da açıklandı. Buna göre, numaralı kapalı tribün biletleri 30 milyon, numarasız üst ve alt kapalı tribün biletleri 10 milyon, açık tribün biletleri 5 milyon ve kale arkası tribün biletleri 3 milyon liradan satılacak. 
     
</TEXT>
</DOC>
