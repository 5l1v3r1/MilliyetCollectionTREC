<DOC>
<DOCNO> 276241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko57.html </URL>
<DATE> 2004/09/30/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
HSBC'den Demirbank açıklaması Konunun bankamızla ilgisi yoktur 
</HEADLINE>
<TEXT>

     HSBC Bank A.Ş., ''Demirbank'ın HSBC'ye satışının iptal edildiği'' yönündeki haberlere ilişkin olarak, ''Konu tamamen Cıngıllıoğlu ailesinin bir ferdi ile Fon arasındaki bir hukuki ihtilaf olup, bankamızla hukuki ve fiili hiçbir ilgi ve alakası bulunmamaktadır. Konunun tek muhatabı Tasarruf Mevduatı Sigorta Fonu'dur'' açıklaması yaptı. 
     HSBC Bank A.Ş.'den yapılan yazılı açıklamada, 2001 yılında açılan bir ihale sonucunda HSBC Bank Plc.'nin, Tasarruf Mevduatı Sigorta Fonu'nun TMSF yüzde 100 kontrol ve yönetimine sahip olduğunu beyan ettiği Demirbank T.A.Ş. hisselerinin, yüzde 100 mülkiyet ve kontrolünü, her türlü sınırlandırmadan ari olarak, bu kurumun verdiği güvence altında, 20 Eylül 2001 tarihli ''Hisse Satış Anlaşması'' ile satın aldığı belirtildi. 
     Açıklamada, ''Söz konusu satın alma tamamı ile Türk Bankacılık Mevzuatı'na uygun ve yasaların izin verdiği çerçevede gerçekleştirilmiş olup, HSBC'nin tüm dünyada sıkı sıkıya bağlı olduğu şeffaflık ve bankacılık etiği, ilke ve prensipleri doğrultusunda hayata geçmiştir'' denildi. 
     
     ''ENDİŞE EDİLECEK BİR DURUM YOK'' 
     Açıklamada, şu görüşlere yer verildi 
     ''Öğrenildiğine göre, Cıngıllıoğlu Holding ortaklarından biri tarafından, yukarıda anılan satış işleminin iptali amacı ile Ankara 10. İdare Mahkemesi'nde Fon aleyhine dava açmış, Ankara 10. İdare Mahkemesi 21 Nisan 2004 tarihinde dava konusu işlemin iptali yönünde karar vermiştir. 
     Söz konusu karar Fon tarafından, yürütmeyi durdurma talepli olarak Danıştay nezdinde temyiz edilmiş olup, Danıştay 10. Dairesi'nin bugün açıklanan kararı ile İdare mahkemesinin vermiş olduğu iptal kararının yürütülmesinin durdurulması yönünde karar oluşturulmuştur. 
     Görüldüğü gibi konu tamamen Cıngıllıoğlu ailesinin bir ferdi ile Fon arasındaki bir hukuki ihtilaf olup, bankamızla hukuki ve fiili hiçbir ilgi ve alakası bulunmamaktadır. Konunun tek muhatabı Tasarruf Mevduatı Sigorta Fonu'dur.'' Açıklamada, müşteriler açısından endişe edilecek bir durum bulunmadığı vurgulanarak, bankanın olağan faaliyetlerine kesintisiz devam ettiği bildirildi. 
     
</TEXT>
</DOC>
