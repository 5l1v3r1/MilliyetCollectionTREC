<DOC>
<DOCNO> 251263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sontur02.html </URL>
<DATE> 2004/06/27/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
Prof.Dr. Işıkara Deprem olacak, tedbirini alalım 
</HEADLINE>
<TEXT>

     Seçkin KIRARSLAN-Ahmet TOKYAY ZONGULDAK DHA 
BOĞAZİÇİ Üniversitesi Rektör Danışmanı, Kandilli Rasathanesi Deprem Araştırma Enstitüsü eski Müdürü Prof.Dr. Ahmet Mete Işıkara, Zonguldak'ta katıldığı panelde, "Bana artık Deprem olacak mı ' diye sormayın. Çünkü, deprem olacak. Biz zararı en aza indirebilmek için tedbir alalım'' dedi. 
     TMMOB Jeofizik Mühendisleri Odası, Zonguldak Valiliği, Zonguldak Belediye Başkanlığı ve Zonguldak Karaelmas Üniversitesi Rektörlüğü işbirliğince Batı Karadeniz Bölgesi Deprem-Afet-Jeofizik' konulu panel düzenlendi. Zonguldak Karaelmas Üniversitesi Konferans Salonu'ndaki panele Vali Yavuz Erkmen, Belediye Başkanı Secaattin Gonca, Zonguldak Karaelmas Üniversitesi ZKÜ Rektörü Prof.Dr. Bektaş Açıkgöz, TMMOB Jeofizik Mühendisleri Odası Genel Başkanı Uğur Gönülalan ve davetliler katıldı. 
     Panelde konuşan Boğaziçi Üniversitesi Rektör Danışmanı Prof. Dr. Ahmet Mete Işıkara, depremde sorumluluğun bireylerden başladığını belirterek, şöyle dedi 
     "Deprem olacak. Bizim yapmamız gereken hasarı ne kadar aza indirebiliriz ve nasıl önlemler alabiliriz. Ülkemizde her yıl aletsel büyüklüğü 6.3 veya daha büyük bir depremin meydana gelme olaslığı yüzde 63'tür. Türkiye'nin deprem gerçeğini hiç bir zaman unutmamak lazım. Ülkemizde son 11 yılda büyük depremler yaşanmıştır. Artık deprem, olduktan sonra değil, olmadan önce de üzerinde çalışılması ve hazırlık yapılması gereken önemli bir konu haline gelmiştir. Afetleri en az zararla atlatabilmek için risk azaltma, hazırlık, müdahele ve iyileştirme faaliyetlerini etkin yürütecek, koordine edecek bir kurum oluşturulmalıdır.'' Konuşmaların ardından Zonguldak Valisi Yavuz Erkmen, Prof. Dr. Işıkara'ya kömür tozundan yapılmış masa saati hediye etti. 
     
</TEXT>
</DOC>
