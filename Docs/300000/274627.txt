<DOC>
<DOCNO> 274627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur08.html </URL>
<DATE> 2004/09/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yaşından çok sabıkası var 
</HEADLINE>
<TEXT>

     SAMSUN SSK Bölge Hastanesi'nde, yankesicilik yaparak ziyaretçilerin cüzdanlarını çalan 63 yaşındaki Yaşar Güney, yakalandı. Hasta yakınları tarafından yakalanarak polise teslim edilen Güney'in 98 sabıkasının bulunduğu öğrenildi. 
     SSK Bölge Hastanesi'nde, ziyaret saatinde hasta yakınlarının aralarına karışan Güney, birinin cebinden içinde 65 milyon lira bulunan cüzdanını çaldı. Kalabalıktan faydalanarak olay yerinden uzaklaşan Güney, başka bir ziyaretçinin cüzdanını çalmak isterken, çevredekiler tarafından suç üstü yakalanarak, hastane polisine teslim edildi. 
     Samsun Emniyet Müdürlüğü Hırsızlık Şubesi'ne götürülen Güney'in üzerinde yapılan aramada, çaldığı cüzdan pantolonunun cebinde bulunarak sahibine teslim edildi. İfadesi alındıktan sonra nöbetçi mahkemeye çıkarılan Güney, suçlamaları kabul etmeyerek, cüzdanı yerde bulduğunu ve sahibini aradığını iddia etti. Nöbetçi mahkeme tarafından tutuklanarak cezaevine gönderilen Yaşar Güney'in daha önceden de hırsızlık ve yankesicilik suçlarından 98 sabıkasının olduğu belirtildi. 
     
</TEXT>
</DOC>
