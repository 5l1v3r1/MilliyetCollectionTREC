<DOC>
<DOCNO> 251611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sondun18.html </URL>
<DATE> 2004/06/29/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
AİHM, köy boşaltma davasında Türkiye'yi haksız buldu 
</HEADLINE>
<TEXT>

     Avrupa İnsan Hakları Mahkemesi AİHM , Güneydoğu Anadolu'dan köy boşaltma iddialarıyla yapılan ortak şikayet başvurusunda, Türkiye'yi haksız bulurken, maddi tazminat cezası vermek için şu anda hazır olmadığını bildirdi. 
     AİHM'den yapılan açıklamada, Abdullah Doğan'ın 14 akrabasıyla Türkiye aleyhine yaptığı şikayet başvurusu üzerine, Avrupa İnsan Hakları Sözleşmesi'nin AİHS özel ve aile yaşamına saygı ilkesiyle ilgili 8. maddesinin, mal ve mülk edinme hakkıyla ilgili 1. protokolünün 1. maddesinin ve mağduriyetin karşılanmasıyla ilgili 13. maddenin ihlal edildiğine hükmedildiği bildirildi. 
     
     TBMM'DEKİ YASA BEKLENİYOR 
     Açıklamada, insan haklarının ihlal edildiği görüşüne varılmasına rağmen, şikayet başvurusunda bulunanlara maddi tazminat ödenmesi konusunda AİHM'nin karar alma konusunda hazır olmadığı belirtildi. 
     Diplomatik kaynaklar, terörden mağdur olanların zararlarının tanzim edilmesi konusunda TBMM'ye sunulan yasa tasarısına dikkat çekerek, bu tasarı yasalaştıktan sonra, şikayetçilerin iç hukuktaki mağduriyetlerinin giderildiği gerekçe gösterilerek, AİHM'nin, Türkiye'den maddi tazminat ödemesini istemekten vazgeçebileceğini belirtiyorlar. 
     Bu arada, AİHM'nin davayla ilgili gerekçeli kararında köy boşaltma iddialarıyla ilgili Türkiye'den Strasbourg'a 1500 civarında başvuru geldiği ve bu sayısının Türkiye'den gelen toplam başvuru sayısının yüzde 25'ini oluşturduğu bildirildi. 
     Başvuruda bulanan Doğan ailesi, Tunceli ilinin Hozat kasabasına bağlı Boydağ köyündeki evlerinden ve topraklarından 1994 yılında güvenlik güçlerinin zoruyla uzaklaştırıldıklarını iddia ederek, 2002 yılında Türkiye aleyhine AİHM'ye şikayet başvurusunda bulunmuşlardı. 
     
</TEXT>
</DOC>
