<DOC>
<DOCNO> 289902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur05.html </URL>
<DATE> 2004/11/18/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Okulda bir garip hırsızlık 
</HEADLINE>
<TEXT>

     Nesrin COŞKUN İZMİR, DHA 

YATILI 13 kız öğrencisinin kötü koşullardaki 500 kişilik boş yurtta kalmam zorunda kalmasıyla gündeme gelen Yenişehir'deki Atatürk Sağlık Meslek Lisesi'nde hakkında soruşturma açılan Müdür İsmail Yılmaz açığa alındı. Bayram da okulun bilgisayar hard diski çalındı. Memur Erol Ekinci, odasından çalınan diskin okulun kara kutusu' olduğunu savunurken, "Bin dolarım ve iki altın bileziğim de çekmecemdeydi, çalınmış'' dedi. 
     Atatürk Sağlık Meslek Lisesi'nde yeni öğretim yılı skandalla başladı. Öğrencilerin alalade, üzerinde numara, mühür bulunmayan makbuzla' para toplanıp kayıt yapıldığı ortaya çıkan okul, ders yılının başlamasının ardından ikinci bir skandalla sarsılmıştı. 
     Makbuzlu kayıt skandalının ardından DHA muhabirleri okulun yatılı 13 kız öğrencisinin, hiç bir güvenlik önlemi alınmayan, tozdan pislikten geçilmeyen, sıcak suyu akmayan, yemek çıkarılmayan 5 katlı yurdun bir katındaki üç odada kalmaya zorlandıklarını fotoğraflarla gündeme getirmişti. 
     Vali Yusuf Ziya Göksu olaya el koymuş, bitişiğindeki Göğüs Hastalıkları Hastanesi'ne tahsis edilen yatakhane binasındaki mağdur öğrencilere uygun yer bulunması için yetkililere talimat vermişti. 13 öğrenci kısa bir süre Kız Lisesi yurdunda misafir edilirken, Sağlık Müdürlüğü okulun zemin katında kullanılmayan bölümü yatakhane haline getirmek için çalışmalar başlattı. 
     Ancak okulda yaşanan olumsuzluklar bitmek bilmedi. Makbuzla kayıt uygulaması nedeniyle hakkında Milli Eğitim Müdürlüğü'nce soruşturma açılan okul Müdürü İsmail Yılmaz hakkında erzak alımı ihalelerinde yolsuzluk ve usulsüzlük yaptığı iddialarıyla ikinci bir soruşturma daha açıldı. İkinci soruşturmayı Vali Göksu'nun talimatıyla İl Sağlık Müdürlüğü yürütürken, Yılmaz 12 Kasım Cuma günü mesai bitiminde açığa alındı. 
     Son dönemlerde çeşitli evrakların kaybolduğu öne sürülen okulda Ramazan Bayramı tatilinin ardından dün dersbaşı yapılırken, kurum bu kez hırsızlık olayı ile karıştı. Memur Erol Ekinci, sabah geldiği okulda odasının kapısının zorlanarak açıldığını, okula ve şahsına ait bazı değerli eşyaların çalındığını iddia ederek polise başvurdu. Polis inceleme başlatırken, memur Ekinci odasındaki bilgisayarın hard diski ve küçük televizyonla birlikte çekmecesinde sakladığı bin dolar ile 19'ar gramlık iki burma altın bileziğin de çalındığını öne sürdü. Ekinci, "Kooperatife ödeme yapacaktım. Parayı ve bilezikleri bozdurmak için yanıma almıştım, ha bugün ha yarın derken çekmecede unuttum. Çalınmış. Yine odamdan çalınan bilgisaylar kasası okulun beyniydi'' diye konuştu. 
     
     BİLGİLERİN KOPYALARI VAR 
     Öte yandan bazı eğitimciler de hırsızlık olayı ile müdürün açığa alınması arasında ilişki kurulmaya çalışıldığını, bunun doğru olamayacağını öne sürdü. Okulun beyni' olduğu iddia edilen çalınan hard diskin içindekilerin çıktılarının okulda bulunduğunu belirten bazı eğitimciler, "Bu iddia edildiği gibi kara kutu' sayılacak bir değer olamaz. Okulda 6'sı laburatuvarda, biri memur Ekinci'nin odasında olmak üzere 5 bilgisayar da diğer idareci odalarında bulunuyor. İhaleler, alım satımlar, öğrenci kayıtları da bu bilgisayarlar disklerinde. Kapı zorlanmış ama anahtarla girilmiş. Para, bilezik iddiaları da ilginç. Bir garip hırsızlık olayı. İnşallah polis bir sonuca ulaşır'' diye konuştu. 
     
</TEXT>
</DOC>
