<DOC>
<DOCNO> 252808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sondun01.html </URL>
<DATE> 2004/07/04/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Guantanamo'daki tutukluların transferi için gizli pazarlık... 
</HEADLINE>
<TEXT>

     ABD ve İngiltere'nin, Irak işgalinden önce bölgedeki önde gelen müttefikleri Suudi Arabistan'ı ikna edebilmek için, gizli bir pazarlıkla, Guantanamo Üssü'nde tutulan 5 Suudi tutsağı 2003'ün Mayıs ayında bu ülkeye teslim ettikleri ortaya çıktı. 
     New York Times'ın haberine göre, bu pazarlık çerçevesinde Suudi yetkililerin de 5 İngilizi ve Suudi Arabistan'da terörist saldırılara karışmış iki kişiyi 2003 Ağustos ayında serbest bıraktığı kaydedildi. 
     Gazeteye bilgi veren İngiliz ve Amerikan yetkililerine göre, başlangıçta Pentagon, CIA ve Adalet Bakanlığı yetkililerinin itiraz ettiği bu talebin daha sonra Suudi Arabistan'ın bu tutsakların cezaevinde tutulacağına dair güvence vermesi üzerine kabul edildiği kaydedildi. 
     Bu transferlerin, Irak politikası dolayısıyla büyük eleştiriler alan Suudi Arabistan yönetiminin kamuoyunu kazanma politikası çerçevesinde yapıldığı ve Guantanamo'dan transferlerle, İngiliz mahkumların serbest bırakılmasının kamuoyuna sanki birbirlerinden bağımsız olaylarmış gibi sunulduğu ifade edildi. 
     Ancak Cuma günü ABD Ulusal Güvenlik Konseyi adına bir açıklama yapan sözcü Sean McCormick, Suudi tutukluların İngilizlerin bırakılması karşılığında Suudi Arabistan'a transfer edildiği iddialarını yalanladı. 
     McCormick, sözkonusu transferleri Guantanamo'da tutulan mahkumlar konusunda izlenen normal bir politika olarak değerlendirdi. 
     New York Times'ın haberinde, Suudi yetkililerin transfer edilen mahkumların akıbeti konusunda çelişkili bilgiler verdikleri belirtildi. Haberde, önceleri bu mahkumlardan bir ya da ikisinin serbest bırakıldığını söyleyen bu yetkililerin, daha sonra hiçbir mahkumun serbest bırakılmadığını söylemeye başladıkları kaydedildi. 
     Gazeteye göre ne Amerikalı, ne de Suudi yetkililer sözkonusu mahkumların kimlikleri ve suçları konusunda bilgi veriyor. Ancak, bir Amerikalı yetkilinin bu mahkumlardan ikisinin El Kaide'nin Afganistan'daki eğitim kamplarına katıldıklarını söylediği belirtiliyor. 
     İngiliz ve Suudi mahkumların serbest bırakılması için en üst düzeyde temasların sağlandığı kaydediliyor. Suudilerin başlangıçta İngilizler'den gelen bu pazarlığa karşı oldukları, ancak ilerleyen süreçte ikna edildikleri belirtiliyor. 
     Suudilerin kendilerine teslim edilmesi talebiyle ABD'ye 15 kişilik bir liste sundukları, ancak bu listeyi reddeden ABD'nin Guantanamo'daki yetkililerin belirlediği 5 mahkumu Suudi Arabistan'a teslim ettiği kaydediliyor. 
     
</TEXT>
</DOC>
