<DOC>
<DOCNO> 256484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun44.html </URL>
<DATE> 2004/07/19/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Irak'ta rehin alınan Mısırlı serbest bırakıldı 
</HEADLINE>
<TEXT>

     Irak'ta bir süre önce rehin alınan Mısırlı El Seyid Muhammed El Seyid El Garabavi'nin serbest bırakıldığı bildirildi. 
     Mısırlı diplomatlar, bir Suudi şirketinde şoför olarak çalışan ve militanlar tarafından rehin alınan El Garabavi'nin serbest bırakıldığını ve şu anda Mısır'ın Bağdat Büyükelçiliği'nde bulunduğunu söyledi. 
     El Garabavi'nin çalıştığı Suudi şirketinin sahibi Faysal El Nehit, önceki gün Irak'tan kendilerini telefonla arayan kimliği belirsiz bir kişinin ''El Garabavi'nin yarın serbest bırakılacağını'' söylediğini açıklamıştı. 
     Suudi firması, El Garabavi'yi kaçıranların isteklerini yerine getirerek, rehinenin özgürlüğüne kavuşması için Irak'taki faaliyetlerini durdurmuştu. 
     
</TEXT>
</DOC>
