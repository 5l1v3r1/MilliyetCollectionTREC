<DOC>
<DOCNO> 285244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/dunya/adun.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine mahkemede bitebilir 
</HEADLINE>
<TEXT>


Bush ve Kerry'nin başa baş götürdükleri Beyaz Saray yarışının kaderini ya birkaç kritik eyaletteki oy farkı ya da açılacak davalar belirleyecek 

Yasemin Çongar - Washington 


ABD seçmeni, bugün sadece ülke geleceğini değil, dünya politikasını ve Türkiye'nin bölgesindeki durumu da yakından ilgilendiren kritik seçimler için sandık başında. 
2005 - 2009 döneminde Beyaz Saray'da, Başkan George W. Bush'un mu yoksa Demokrat rakibi Senatör John Kerry'nin mi oturacağını belirleyecek olan seçimler, iki adayın başa baş durumunun son ana dek bozulmadığı olağanüstü çekişmeli bir ortamda yapılacak. 
Seçimlerde, ABD Başkanı'nın yanı sıra 435 üyeli Temsilciler Meclisi'nin tamamı ve 100 üyeli Senato'nun üçte biri de yenilenecek. 

Bush'la Kerry eşit 
CNN - Gallup - USA Today grubunun açıkladığı nihai seçim anketi, Bush'u 49, Kerry'yi 47 olarak gösterdi. 
Ancak Gallup şirketinin, yüzde 3 düzeyindeki kararsız seçmeni, bilimsel veriler ışığında dağıtarak yaptığı seçim projeksiyonu, Bush ve Kerry'nin oylarını 49'ar, bağımsız aday Ralph Nader'ın desteğini ise 2 düzeyinde saptadı. Gallup, şirket tarihinde ilk kez, bir başkanlık seçiminin sonucunu adaylar arasında "eşit" tahmin ettiğini de duyurdu. 
Ülke çapındaki diğer yeni anketlerde ise Bush ve Kerry ya eşit ya da Bush, Kerry'nin 1 ila 3 puan kadar önünde görünüyor. 

Eyaletlerdeki yarış 
Bütün dikkatler, Beyaz Saray'ın kaderini elinde tutan bir dizi çekişmeli eyalette toplanırken, Gallup bu eyaletlerden Florida, Ohio ve Minnesota'da Kerry'yi, Pennsylvania, Wisconsin ve Iowa'da ise Bush'u önde gösterdi. 
Özellikle Seçiciler Kurulu'ndaki delege sayısı yüksek olan Florida ve Ohio'daki çekişmenin mahkemede bitme olasılığı da var. Her iki adayın sözcüleri, "sonucun çok yakın olması halinde yeniden sayım ve usulsüzlük davalarının gündeme geleceğinden" emin konuşuyorlar. 

Halk sandığa koşacak 
ABD'de 120 milyon kayıtlı seçmen var. Ancak başkanlık seçimlerinde oy kullanma oranı genelde yüzde 50'yi fazla geçmiyor. Özellikle başa baş görünen eyaletlerde sonucu, kimin tabanının katılım oranının daha yüksek olacağı belirleyecek. Bu durum, her iki adayın ekiplerinin de, telefon, ev ziyaretleri, otobüs kaldırma vb. yöntemlerle, kendi seçmenini sandığa götürmek için yoğun bir çaba içine girmesine neden oldu. 


</TEXT>
</DOC>
