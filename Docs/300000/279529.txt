<DOC>
<DOCNO> 279529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur31.html </URL>
<DATE> 2004/10/12/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Adıyaman'da taşlı sopalı "su" kavgası .. 
</HEADLINE>
<TEXT>

     Adıyaman'da, su anlaşmazlığı nedeniyle çıktığı belirlenen ve yaklaşık 100 kişinin birbirine taş ile sopalarla saldırdığı kavgayı polis havaya ateş açarak önledi. 
     Adıyaman merkeze bağlı Koçali ve Kayatepe köylüleri arasında, Turgut Reis Mahallesi'nde, sulama suyu anlaşmazlığı nedeniyle kavga çıktı. Yaklaşık 100 kişinin karıştığı ve 20-25 dakika süren kavgaya polis müdahale etti. Kavgayı ayıramayan güvenlik kuvvetleri, havaya ateş açarak topluluğu dağıtmayı başardı. 
     Kavgaya karıştıkları belirlenen 20 kişi polis tarafından gözaltına alındı. Bu kişilerin üzerinde yapılan aramalarda, daha önceden hazırlandığı belirlenen çok sayıda sopa ele geçirildi. 
     Çıkan kavgada çeşitli yerlerinden yaralanan 25 kişi, Adıyaman Devlet Hastanesi'nde tedavi altına alındı. 
     Adıyaman Emniyet Müdürü Süleyman Güleç'in köylüler arasında daha fazla gerginlik yaşanmaması için iki köyün ileri gelenlerini Polisevi'nde biraraya getirdiği öğrenildi. 
     
</TEXT>
</DOC>
