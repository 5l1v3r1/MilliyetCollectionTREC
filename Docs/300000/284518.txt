<DOC>
<DOCNO> 284518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/ekonomi/eko02.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'in faiz artırımı petrolü düşürdü 
</HEADLINE>
<TEXT>


Çin'in ekonomisini soğutmak için faiz artırması petrol fiyatlarının 50.92 dolara inmesini sağladı 

EKONOMİ SERVİSİ 

Yıllık yüzde 9'u aşkın büyüyen ekonomisini soğutmak için bir süredir çaba gösteren ancak bunda tam olarak başarıya ulaşamayan Çin, dokuz yıl sonra ilk kez faiz oranlarında artışa gitti. Çin'de yıllık kredi faizleri 0.27 puan artırılarak, yüzde 5.31'den yüzde 5.58'e çıkarıldı. Ekonomisi yılın üçüncü çeyreğinde yüzde 8.9'luk beklentilerin aksine yüzde 9.1 büyüyen Çin'de enflasyon oranları ise son yedi yılın zirvesinde bulunuyor. 
Çin'in faiz oranlarını artırması, petrol fiyatlarının düşüşüne de neden oldu. ABD'de 25 Ekim'de varil başına 55.67 dolara kadar çıkıp rekor kıran petrol fiyatları ABD'nin petrol stoku verilerinin beklentilerin üzerinde açıklanması sonrasında düşüşe geçmişti. Çin'in faiz artırım kararı üzerine de petrol fiyatları 2 dolara yakın düşerek 50.92 dolara geriledi. Çin büyüyen ekonomisi nedeniyle petrol talebini artırıyor. Ülkedeki faiz artışının ekonomiyi yavaşlatacağı, dolasıyla da petrol talebini azaltacağı öngörülüyor. 

Enflasyon çanları 
Ayrıca ilkbahardan bu yana yüksek seyreden petrol fiyatları, euro bölgesindeki enflasyonu artırıyor. Euro bölgesinde eylülde yüzde 2.1 olan yıllık enflasyon ekimde son beş ayın en yüksek düzeyine çıkarak yüzde 2.5'e ulaştı. Avrupa Merkez Bankası, bölgede enflasyonun yüzde 2'nin üzerine çıkmasını istemiyor. Ancak Avrupa Merkez Bankası enflasyonu hedeflediği seviyeye çekmek için de yüzde 2 düzeyindeki faizleri artırmayı şimdilik düşünmüyor. 


</TEXT>
</DOC>
