<DOC>
<DOCNO> 289128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/siyaset/axsiy01.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak acısı dinmiyor 
</HEADLINE>
<TEXT>


İki TIR şoförünün cenaze töreninde, saldırılar klakson çalınarak protesto edildi. Daha fazla şoförün öldürülmemesi için Habur Sınır Kapısı'nın kapatılması istendi 

HASAN KILIÇ Osmaniye DHA 


Irak'ta öldürülen TIR şoförleri Osman Erbil 40 ve Cuma Aslan'ın 42 cenaze töreni, meslektaşlarının protestosuna sahne oldu. Yaklaşık 150 kamyon şoförü, ABD askerleri için Irak'a su taşıyan Erbil ve Aslan'ın cenazelerini konvoy oluşturarak karşıladı. Osmaniye Kamyoncular Odası Başkanı Ahmet Kama, cenazelerin Türkmenlerin yardımıyla hastaneden alınabildiğini söyledi. Şoförler saldırıları klakson çalarak protesto ederken, cenazeler de Kazım Karabekir Mahallesi'ndeki evlerine getirildi. Erbil'in eşi Sultan Erbil, bu sırada çocuklarına sarılarak gözyaşı döktü. Aslan'ın eşi Ayşe Aslan da Irak ve savaşa lanetler yağdırdı. 
Daha fazla şoförün öldürülmemesi için Habur Sınır Kapısı'nın kapatılmasını isteyen Osmaniye Şoförler ve Otomobilciler Odası Başkanı Oğuz Besen, "Savaştaymışız gibi kayıp veriyoruz. Artık yeter. Devletten, TIR'ları Irak'ta kaybolan şoförlerin araçlarını bulmasını ve geride kalan ailelerine yardım yapılmasını istiyoruz" dedi. 
Erbil ve Aslan, cenaze namazlarının ardından Asri Mezarlık'ta toprağa verildi. 


</TEXT>
</DOC>
