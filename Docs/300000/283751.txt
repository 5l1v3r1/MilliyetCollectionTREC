<DOC>
<DOCNO> 283751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/soneko17.html </URL>
<DATE> 2004/10/27/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Türkiye'nin ilk enerji parkı açılıyor... 
</HEADLINE>
<TEXT>

     Ankara'da kurulan Türkiye'nin ilk ''Enerji Parkı'', Enerji ve Tabii Kaynaklar Bakanı Hilmi Güler tarafından, 29 Ekim tarihinde açılacak. 
     Enerji ve Tabii Kaynaklar Bakanlığı'ndan yapılan açıklamaya göre, Enerji Parkı'nın yanı sıra, Türkiye'nin ilk Tabiat Tarihi Müzesi, Madencilik ve Türkiye Jeoloji Açık Hava Müzesi de aynı gün Maden Tetkik Arama Enstitüsü MTA Genel Müdürlüğü kampusünde düzenlenecek törenle açılacak. 
     Açıklamada, enerjinin gündelik hayat ve ülke için öneminin genç kuşaklarca kolay algılanabilmesini sağlamak amacıyla oluşturulan enerji parkının, Bakan Güler'in talimatıyla 7 ay önce kurulmaya başlandığı hatırlatıldı. 
     Türkiye'nin enerji kaynaklarının ve teknolojisinin tanıtıldığı Enerji Parkı'nda, Bakanlığa bağlı bütün birimlerin arama, üretim ve iletim alanlarındaki faaliyetleri, maketler, pratik bilgiler sergileyen datalar, petrol kulesi, rüzgar gülü gibi bir çok enerji araç ve gereç, 5 bin m2 kapalı ve 5 bin m2 de açık toplam 10 bin m2'lik geniş bir alanda sergilenecek. 
     Yenilenebilir enerji kaynakları, kömürün öyküsü, bor, perlit ve zeolit gibi önemli madenlerin ve kullanım alanları, hidroelektrik santralleri, petrol, doğalgaz, nükleer enerji ve konutlarda enerji kullanımı ile ilgili bölümlerin bulunduğu Enerji Parkı'nda, öğrencilere yönelik deney alanları ve enerji ile ilgili geniş doküman arşivinin yer aldığı kütüphane de bulunuyor. 
     
</TEXT>
</DOC>
