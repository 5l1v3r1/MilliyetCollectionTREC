<DOC>
<DOCNO> 281856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/soneko36.html </URL>
<DATE> 2004/10/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
ABD ekonomisindeki kötü performans, dolara değer kaybettirdi 
</HEADLINE>
<TEXT>

     ABD ekonomisiyle ilgili son verilerin karamsarlığa yol açması, uluslararası döviz piyasalarında doların önemli paralar karşısında son ayların en düşük seviyelerine inmesine neden oldu. 
     Uluslararası borsalarda psikolojik öneme sahip 1.25 seviyesini aştıktan sonra bugün 1.2580 dolara kadar yükselen euro, son 7 buçuk ayın en yüksek seviyesine ulaştı. 
     Japon Yeni karşısında da hızla gerileyen ABD Doları, 108.35 yen ile son 3 ayın en düşük noktasına oldukça yakın seyrediyor. 
     İngiliz Sterlini karşısında da önemli oranda değer yitiren dolar, İsviçre Frangı'na göre Temmuz'dan bu yana en düşük seviyeye indi. 
     Hemen tüm önemli paralar karşısında gerilemesi süren doların, petrol fiyatları yanında ABD ekonomisiyle ilgili son verilerin kötümser beklentileri güçlendirmesinden olumsuz etkilendiği değerlendiriliyor. 
     ABD'de dün açıklanan yüzde 0.2'lik Eylül ayı enflasyonunun petrol fiyatlarındaki son yükselişlerden etkilenmediğini kaydeden ekonomistler, şirket karlarının beklentileri karşılamamasının da endişe yarattığını ifade ediyor. 
     Yüksek petrol fiyatlarının etkisini azaltması nedeniyle dolara karşı güçlenen euronun geçen yılkı gibi Avrupa'da rahatsızlık yaratmayacağını belirten uzmanlar, başkanlık seçimiyle meşgul olan ABD'den destek gelmediği sürece dolardaki kaybın sürebileceğini ifade ediyor. 
     
</TEXT>
</DOC>
