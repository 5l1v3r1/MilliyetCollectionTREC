<DOC>
<DOCNO> 271481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur35.html </URL>
<DATE> 2004/09/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Öcalan, ABD'nin desteğini aldığını itiraf etti, AB'den de destek istedi 
</HEADLINE>
<TEXT>

     Abdullah Öcalan'ın kardeşi Osman Öcalan, demokratik yaklaşımı benimsediğini öne sürdüğü yeni örgütünün ABD'den destek aldığını, AB'nin de desteğini alması için yoğun çaba sarfedeceğini belirtti. 
     Öcalan bir internet sitesine gönderdiği yazıda, PKK Kadek'ten ayrılarak yeni kurduğu örgütü ile ilgili bilgiler verdi. Kürtlerin özgürlüğünü elde etmesi için büyük fırsatlara sahip olduğunu ileri süren Öcalan, Kürt sorununda dış dinamiklerin rolünün önemli olduğunu savundu. 
     
     "KELAYNAK KUŞLARINDAN MEDET UMULUYOR" 

     Osman Öcalan, PKK'nın Ortadoğu'ya müdahale eden, "mevcut statükoyu dağıtarak yerine demokratik rejimleri öngören" ABD ile ters düştüğünü, AB nezninde itibarını kaybettiğini öne sürdü. Öcalan, "Başka güçler ve kuruluşlarla ilişkileri kalmamıştır. Elde kalan İran rejimiyle geleceği belirsiz ilişkidir. Çözümün dış dinamiği işlevine sahip ABD ve AB'nin terör listelerinde yer almak işin vehametini gösterir" dedi. 
     PKK'nın KDP ve YNK ile de düşmanlık içinde olduğunu vurglayan Öcalan, "Türkiye'de ise 'kelaynak' kuşları konumuna düşmüş klasik sosyalist soldan medet umuluyor. AKP'nin demokratikleşme çabalarına karşıtlık yapılırken, statükocu güçlerin insafına sığınılıyor" dedi. 
     
     ABD VE AB'NİN DESTEĞİ 

     Türkiye'de Kürt sorununun çözümünde etkili olacak dinamiklerin tümünün yadsındığını savunan Öcalan, bu durumun halkın gücünü erittiğini iddia etti. Kendi kurduğu örgütün "çözüm misyonu yüklendiğini" ileri süren Öcalan, şöyle dedi 
     "ABD'nin PWD girişimine karşı olumlu bir tutum alması özgürlük hareketinin kazanç hanesine yazılacak bir gelişmedir. 
     Kürt halkının özgürlük davası, güneyde olduğu gibi Kuzey ve diğer parçalarda da ABD'nin desteğini alması eşsiz bir değerdedir. Böylesi bir destek çözüme büyük katkıda bulunacaktır. Bu desteği sağlayanlar değil, tam tersine sağlamayanlar suçludurlar. AB ile ilişkilerde aynı kapsamda değer biçmek gerekir. AB'nin desteği artığı oranda çözüm adımları da hızlanacaktır. PWD AB'nin de desteğini almak için yoğun çaba sarfedecektir. Yine Türkiye hükümetince kabul görmek, PWD girişiminin çözüm misyonunu üstlenmesinin gereğidir." Celal Talabani ve Neçirvan Barzani'yi "Kürtlerin iki seçkin önde kişiliği" olarak nitelendiren Öcalan, artık Türkiye'de Kürt sorununun kendine özgü bir yolla çözüme kavuşmasının mümkün olduğunu iddia etti. Osman Öcalan, kendi örgütünün kimseye düşmanlık yapmayacağını belirtti. 

     
</TEXT>
</DOC>
