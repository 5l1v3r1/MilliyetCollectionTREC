<DOC>
<DOCNO> 260443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/yazar/ulagay.html </URL>
<DATE> 2004/08/04/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
IMF'ye güvenmek yeterli mi Arjantin dersleri 
</HEADLINE>
<TEXT>


Türkiye'nin IMF Uluslararası Para Fonu ile orta vadeli bir program üzerinde mutabık kalmasını ve fazla gecikmeden yeni bir anlaşma zemini oluşturmasını ben de savundum. İş aleminin önemli bir bölümü ve mali piyasalar da bu görüşte. Türkiye'nin ekonomide yakalamış olduğu olumlu çizgiyi sürdürmesi için IMF ile yeni bir anlaşma yaparak yola devam etmesini gerekli görenler çoğunlukta. Başbakan Erdoğan'ın ve hükümetin kimi üyelerinin bu konudaki eğilimleri ise henüz yeterince açıklık kazanmış değil. Öncelikle ekonominin geleceğini düşünen Devlet Bakanı Ali Babacan'ın IMF ile yola devam etme eğiliminde olduğu, ancak siyasi hesaplara öncelik veren hükümet üyelerinin IMF'siz bir çözümün özlemi içinde oldukları izlenimi var bende. 

Hükümet ve IMF 
IMF ile yeni bir anlaşma yapılarak yola devam edilmesini savunanların temel gerekçelerinden biri işte bu durumdan kaynaklanıyor. Erdoğan hükümetinin hakkını teslim edelim, bugüne kadar mali disiplini koruma ve programa sadık kalma konusunda çoğu kimsenin beklentisini aşan bir performans ortaya koydu hükümet. Buna karşın iş aleminde ve piyasalarda yeterli güveni oluşturamadı. Sayın Başbakan'ın ve bazı bakanların zaman zaman içlerindeki IMF'den kurtulma özlemini yansıtan açıklamalar yapmaları ve hükümetin bundan sonraki seçime IMF'siz girerek puan toplama hevesine kapılma olasılığının bulunması, bu güvensizliği besleyen başlıca nedenler. Ayrıca önümüzdeki yıldan itibaren Türkiye'nin IMF'ye önemli miktarlarda borç ödemesi yapacak olması ve dış açığımız büyürken dış dünyadan kaynaklanan risklerin yükselme olasılığının bulunması da yola IMF ile devam edilmesini gerekli görenlerin gerekçeleri arasında yer alıyor. 
Ancak bu görüşü savunmuş biri olarak benim kafamda düğümlenen bir soru var Eğer iktidarda ekonomiyi doğru yolda götüreceği konusunda kaygı yaratan bir hükümet varsa bu hükümetin IMF ile anlaşarak yola devam etmesi yeterli bir güvence midir IMF ile birlikte yürümek, yoldan çıkma ve krize sürüklenme riskini ortadan kaldırır mı 
Bu soruya "evet" diye yanıt vermek kolay değil ne yazık ki. IMF'nin kriz anına kadar desteklediği pek çok program var. IMF destekli programlarla krize girip tam bir ekonomik çöküş yaşayan ülke örneği denince ilk akla gelen ülke ise kuşkusuz Arjantin. 

Arjantin örneği 
IMF'nin kendi hata ve sevaplarının tarafsız bir gözle değerlendirilmesi için oluşturduğu Bağımsız Değerlendirme Bürosu'nun, IMF'nin 1991 - 2001 yılları arasında Arjantin'de oynadığı rolü mercek altına alan raporu geçen hafta açıklandı. Söz konusu on yıllık dönemde IMF ile beş kez anlaşma yapan Arjantin'in felakete sürükleniş sürecinde IMF'nin oynadığı rol ve yaptığı hatalar konusunda ilginç bulgular var bu raporda. Türkiye için de ders çıkartılacak nitelikte olan bulguların bazıları özetle şöyle 
IMF, Arjantin ekonomisinde büyüyen riskleri ortaya koymada geç kaldı ve yetersiz politikaları gereksiz yere savunmaya devam etti.Arjantin'in borç yükünün tehlikeli boyutlara tırmanmasının riskleri yeterince ortaya konamadı, sosyal güvenlik sistemindeki çıkmaza göz yumuldu.IMF, Arjantin'in izlediği sabit kur rejiminin çıkmazını gördüğü halde, bu rejimden çıkışın bedelinin ağır olacağını bildiği için, son dakikaya kadar bu rejimi desteklemeye devam etti.IMF, sabit kuru korumak için Arjantin'e sağladığı mali desteği sabit kurdan çıkışın bedelini telafi etmek için kullansaydı sonuç çok daha iyi olabilirdi.IMF'nin krize girildiği noktada Arjantin'e önereceği bir "B planı" yoktu ve bu nedenle krizin maliyetinin düşürülmesine katkıda bulunamadı.IMF İcra Kurulu üzerine düşen görevi yapmadı ve Arjantin'e desteği sürdürdü. 
Ne dersiniz "IMF'ye güven, gerisini merak etme sen" diyebilir miyiz 



</TEXT>
</DOC>
