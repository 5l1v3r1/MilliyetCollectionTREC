<DOC>
<DOCNO> 275624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko40.html </URL>
<DATE> 2004/09/28/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Tansaş'ta kapalı kasaları müşteri açtıracak... 
</HEADLINE>
<TEXT>

     Tansaş Genel Müdürü Servet Topaloğlu, müşterilerin ihtiyaçları doğrultusunda yeni hizmetleri uygulamaya koyduklarını belirterek, ''kopyalanması zor ürünler üretmeye devam ediyoruz, edeceğiz de...'' dedi. 
     Topaloğlu, ''Tansaş Akılalmaz Tüketici Hakları'' olarak adlandırılan uygulamalardan 8'incisi ''Tansaş'ta Kasa Açma Güvencesi''ni, bir basın toplantısıyla tanıttı. 
     Uygulamada, açık olmayan bir kasadan dolayı, diğer kasalarda sıra varsa ve müşteri durumu mağaza yöneticisine bildirdiğinde, kapalı olan kasa 3 dakika içerisinde açılacak. Aksi takdirde, müşteriye 20 milyon liralık alışverişi hediye edilecek. 
     Topaloğlu, toplantıda yaptığı konuşmada, Tansaş'ın müşteri memnuniyeti konseptinin fiyat ve hizmet odaklı yaklaşım olduğunu belirterek, kendileri için önemli olanın fiyatlarda indirime gitmek veya taksitlendirme yapmak değil, raf fiyatı olduğunu söyledi. 
     Son 2,5 yıldır mağaza yenileme çalışmalarının devam ettiğini ve müşterinin 5 duyusuna hitap etmeyi hedeflediklerini belirten Topaloğlu, ''En zor kopyalanır, hakikaten sektörde rekabeti artıran Akılalmaz Tüketici Hakları uygulamasını başlattık. Bunlar öyle kolay kolay kopyalanacak şeyler değil. Kopyalanması zor hizmet üretmeye devam ediyoruz, edeceğiz de...'' dedi. 
     Tansaş mağazalarını bir günde 240 bin müşterinin ziyaret ettiğini belirten Topaloğlu, bir teknoloji şirketi gibi müşterilerin ihtiyaçları doğrultusunda ürün geliştirdiklerini söyledi. 
     
     ''TANSAŞ'TA KASA AÇMA GÜVENCESİ 
     Servet Topaloğlu, toplantıda bugünden itibaren ''Kasa Açma Güvencesi'' adlı uygulama konusunda da bilgi verdi. 
     Mağazalarda, açık olmayan bir kasadan dolayı, diğer kasalarda sıra varsa, müşterinin bu durumu mağaza yöneticisine bildirmesinin kasanın açılması için yeterli olacağını kaydeden Topaloğlu, ''Eğer 3 dakika içerisinde kasa açılmazsa, müşterinin 20 milyon liralık alışverişini kendisine hediye edeceğiz'' dedi. 
     Topaloğlu, bu sistemden sağlıklı sonuç alabilmek için mağaza yöneticilerine ve reyon görevlilerine eğitim verildiğini belirterek, sistem için yaklaşık 150 bin dolarlık yatırım yapıldığını bildirdi. 
     30-32 Tansaş mağazasının bu sisteme entegre olduğunu ifade eden Topaloğlu, toplam 200 mağaza için tam uygulamanın Ekim sonuna kadar tamamlanacağını söyledi. 
     Topaloğlu, böyle bir uygulamayı dünyanın hiçbir yerinde görmediğini dile getirerek, ''Fiyatta rekabetçiyiz. Hizmette de çok önemli bir şeye imza attık. Bu uygulama, bugüne kadar rastgelmediğim bir uygulama, literatüre geçecek bir uygulama olarak düşünüyorum. Bakalım yurtdışından bizi kopya edenler olacak mı '' diye konuştu. 
     Topaloğlu, ''Akılalmaz Tüketici Hakları'' uygulamasından sonra, satışların ciro bazında 371 milyon dolardan 700 milyon dolara, operasyonel karlılığın 8,3 milyon dolardan 27 milyon dolara ulaştığını söyledi. 
     Tansaş'ın, 2002 yılında itibaren uygulamaya koyduğu, ''Akılalmaz Tüketici Hakları'' kapsamında, gıdada iade güvencesi, promosyon güvencesi, taze ürün güvencesi, sigorta güvencesi, fiyat güvencesi, basım hatası güvencesi, gıda güvencesi uygulamaları bulunuyor. 
     
</TEXT>
</DOC>
