<DOC>
<DOCNO> 280127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur36.html </URL>
<DATE> 2004/10/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
15 yaşındaki Yurdalan her geçen yıl kararıyor... 
</HEADLINE>
<TEXT>

     Kars'ta, 15 yaşındaki Halil İbrahim Yurdalan'ın vücudu, yüzü ve diz kapaklarının dışında tamamen siyah bir renge büründü. Babaannesi de aynı hastalıktan ölen Halil İbrahim, bugüne kadar hiç hastaneye götürülmemiş... 
     AA muhabirinin edindiği bilgiye göre, Selim İlçesi'ne bağlı Akçakale Köyü'nde, Yurdalan'ın vücudunda doğuştan bulunan küçük siyah lekeler, her geçen yıl daha fazla büyüdü. Yaşı ilerledikçe teninin asıl rengi kaybolan Yurdalan, son zamanlarda vücudunun bazı bölümlerinde şişlikler de oluştuğunu söyledi. 
     İlkokul 5. sınıfa kadar okuduğunu, ancak lekelerinin artması üzerine utandığı için okulu bırakmak zorunda kaldığını anlatan Halil İbrahim, ''Bu lekelerden kurtulmak istiyorum, bana yardım edilmesini bekliyorum. Ailemin durumu iyi olmadığı için doktora gitme imkanım da yok'' diye konuştu. 
     Baba Salih Yurdalan da oğlunu şimdiye kadar yalnızca köydeki sağlık ocağına götürdüğünü belirterek, ''Toplam 4 çocuğum var ve yaz mevsiminde inşaatlarda çalışarak ailemin geçimini sağlamaya çalışıyorum. Sağlık ocağında, bana oğlumu hastaneye götürmem gerektiğini söylemişlerdi ama götüremedim'' dedi. 
     Salih Yurdalan, bir süre önce ölen kendi annesinin vücudunda da buna benzer bir durum görüldüğünü ifade etti. 
     
</TEXT>
</DOC>
