<DOC>
<DOCNO> 282794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur27.html </URL>
<DATE> 2004/10/23/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
ATM'den para çeken genç kıza tecavüz ederek parasını gasp ettiler... 
</HEADLINE>
<TEXT>

     Adana'da, üniversite öğrencisi genç bir kıza DSİ Piknik Alanı'ndaki çamlıkta tecavüz ederek parasını gasp ettikleri iddia edilen 3 zanlı ile yakınları gözaltına alındı. 
     Emniyet Müdürlüğü yetkililerinden alınan bilgiye göre, yaklaşık 2 hafta önce Çukurova Üniversitesi İktisadi ve İdari Bilimler Fakültesi 4. sınıf öğrencisi F.N.A, Fuzuli Caddesi Hastaneler Kavşağı'ndaki bir ATM'den para çektikten sonra evine dönmek amacıyla otostop yaparak durdurduğu araçtaki 3 kişi tarafından zorla kaçırıldığını iddia etti. 
     Genç kız, polise verdiği ifadede, kendisini otomobiline alan araç sürücüsü ve yanındaki 2 kişinin tecavüzüne uğradığını, daha sonra da çantasındaki paranın gasp edildiğini ileri sürdü. 
     Polisin yaptığı çalışmalar sonunda, üniversiteli genç kıza tecavüz ettikten sonra çantasındaki para, cep telefonu ve kredi kartını da aldıkları öne sürülen zanlılar, 01 PG 458 plakalı otomobilin sürücüsü Tolga A, kardeşi Hüseyin A. ve arkadaşları Erhan G, yakalanarak gözaltına alındı. 
     Bu arada, zanlıları teşhis eden genç kızın şikayetinden vazgeçmesi için tehditte bulundukları öne sürülen otomobil sürücüsü Tolga A'nın annesi Güzin A, kardeşleri Aslı A, Alev A. 21 ile akrabası M.H.E gözaltına alındı. 
     Sorgularında tecavüz ve gasp iddiasını kabul etmeyerek, üniversite öğrencisi genç kızın hayat kadınlığı yaptığını ve kendi isteğiyle birlikte olduklarını öne süren zanlıların, adliyeye sevk edilecekleri bildirildi. 

     
</TEXT>
</DOC>
