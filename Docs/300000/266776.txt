<DOC>
<DOCNO> 266776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/yazar/civaoglu.html </URL>
<DATE> 2004/08/27/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Casus gözüyle 
</HEADLINE>
<TEXT>


Graham E. Fuller'in mesleği düz bir dille "casusluk..." Amerikan istihbarat servisi CIA'nın Türkiye'de istasyon şefliği yapmış bir Türkiye uzmanı. Radikal gazetesinde üç gün süreyle onun 2004 Türkiyesi için değerlendirmesi yayımlandı. Önemli bir belge. 
Satırbaşlarıyla ve özetle sunuyorum... 

İslam ve Demokrasi 
Türkiye'nin, özgürlükleri canlı ve sağlıklı tutarak ve İslam referanslı bir parti olan AKP'yi iktidara getirerek, siyasi İslam sorununu çözdüğü hem de kalıcı olarak çözdüğü , daha olgun demokrasiye ulaştığı söylenebilir. 
AKP'nin de seçim sandıklarında bir yenilgiyle karşı karşıya kaldığında, yerine başka partinin geçebileceği, açık gerçeklik bu da İslamcı partileri, diğer partilerle benzer kılacak normal seçimli demokratik süreçle iktidarın el değiştirmesi anlamına gelecektir. 
Öte yandan, ABD'nin, AKP ile birlikte politika uygulaması bir örnektir. Gelecekte ABD'nin diğer ülkelerdeki İslamcı partilerle de iş yapabilme umudu oluşmuştur. 
Tarih, Türk toplumunda ulusal onurla beslenen antiemperyalist ve milliyetçi bir damar oluşturmuştur. Batı'yla birlikte modernleşmeye "evet" ama, Batı tarafından maniple edilmeye "hayır." 
Bu duyarlık daha çok ABD'nin zorlamalarıyla yükselişe geçiyor. 
Kamuoyu AB üyeliğine yöneliyor. 

İroni 
Tarihin etkileyici ironilerinden biri de şu ki, Türkiye'nin AB üyeliği konusunda en ikna edici ve ısrarlı tavır, İslami bir partinin iktidarda olduğu dönemle örtüşmekte. 
Bunda, belki sistemde İslami siyasetin daha iyi temsil edilmesi ve ordu engelinin, ancak AB'ye üyelik sürecinde aşılabileceği zihniyeti rol oynamıştır. 
Askerin siyasette ağırlığının azaltılmasını isteyen başka kesimler de var. Ama en karlı çıkacak olan, İslamcılar. 
İslamcıların yanı sıra, Kürt kimliğinin rahatladığı ise bir başka gerçek. 
Ancak, yolsuzluklara bulaşmayan ve toplumda saygınlığını sürdüren asker de sivil siyasetteki değişime paralel olarak kendini yeniledi. Demokrasi ufkunu genişletti. 
Değişimden yana olanlar, tüm reformlar için en iyi ve yegane yolun AB'ye üyelik süreci olduğu kanısındalar. 

AB kuşkuları 
AB'de, Türkiye'nin üyeliğine yönelik kuşkular şöyle 
1 Türkiye'nin İslam kültürü, Avrupa'nın sindiremeyeceği kadar yabancı. 
2 Türkiye'nin nüfusu çok büyük. 
3 Sınır komşuları, sorunlu ülkeler. 
4 Acaba ABD, etkili olduğu Türkiye'yi ve Sovyetler'in eski uydu ülkelerini, AB'ye üye yaparak Avrupa Birliği fikrini sulandırmak mı istiyor 
5 Aynı yöntemle NATO'yu Avrupa Birliği savunma konseptini zayıflatmak için mi kullanacak 
Ancak Türkiye gene de AB'ye üye olmalıdır. 
Çünkü... 
Türkiye kültürünü yabancı saymak, "çok kültürlü AB" ilkesiyle örtüşmez. 
Sınır komşularına gelince... "Sorunlu olmaktan" uzaklaşıyorlar. İran, pragmatizm yolunda. Irak'ın başında artık Saddam yok. Suriye yumuşadı. 
Türkiye, AB içinde ABD'ye Truva Atı rolünü de almaz. Komşularıyla ilişkileri düzelen Türkiye, "savunma motifli" ilişkilerden, "ekonomik bazlı" ilişkilere geçiyor. Savunma kaygılarının azalması, Türkiye'yi ABD etkisinden uzaklaştırmakta. 
Türkiye, Rusya'yla da iyi ilişkiler sürecinde. 
Türkiye'nin üyeliğiyle, AB, kendi içine "Kürt sorunu" ithal etmiş mi olacak Akıllı politikalar uygulanırsa, "hayır..." AB üyelik sürecinde, Türkiye'nin bütünlüğü daha da sağlamlaşacaktır. AB'ye üyelik takvimi olan, çok kültürlü ve demokratik Türkiye, tüm Kürtler için bir çekim alanı yaratacaktır. 
Türkiye, bölgede de ağırlığını artırmıştır. İslam aleminin Arap despotları, Irak Savaşı'nda ABD'ye boyun eğerek destek verirken, Türkiye parlamentosundan "hayır" kararı, İslam toplumlarında Türkiye'nin saygınlığını yükseltmiştir. Türkiye, asıl bu anlamda "örnek" oluşturmakta. 
....... 
Fuller'in Atatürk'le ilgili bazı tespitlerine, fazla iyimserliğine katılmamakla beraber, Türkiye için yaptığı ufuk turunun iyi değerlendirilmesi gereğine inanıyorum. 



</TEXT>
</DOC>
