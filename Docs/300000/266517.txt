<DOC>
<DOCNO> 266517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun20.html </URL>
<DATE> 2004/08/26/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Irak Başbakanı Allavi, Necef'te 24 saat ateşkes emri verdi 
</HEADLINE>
<TEXT>

     Irak Başbakanı İyad Allavi, Şii lideri Mukteda Sadr yandaşlarının ayaklanmasının barışçı yollarla sona erdirilmesi için TSİ 14.00'ten itibaren Necef'te 24 saat ateşkes emri verdi. 
     Allavi yaptığı açıklamada, Sadr'ın temsilcilerinin, Büyük Ayetullah Ali Sistani'nin barış planını kabul edecekleri sinyalleri verdiğini kaydetti. 
     Sadr'ın Mehdi Ordusu üyelerinin silahlarını bırakıp, Hz. Ali türbesinden olay çıkarmadan ayrılmaları durumunda af çıkarılacağı güvencesini veren Allavi, Sadr'ın da çatışmaları durdurursa Necef'ten çıkması için güvenli koridor açacaklarını söyledi. 
     Öte yandan El Arabiya televizyonu, Sistani'nin soruna çözüm bulmak için Necef'e ulaştığını duyurdu. 
     
     SİLAH SESLERİ KESİLDİ 

     Iraklı Şiilerin en yüksek dini otoritesi Büyük Ayetullah Ali El Sistani, kutsal kent Necef'e ulaştı. 
     Necef'e gitmek üzere Basra'dan yola çıkan Sistani'ye yolculuğu boyunca binlerce yandaşı eşlik etti. 
     Sistani'nin kente girişiyle silah seslerinin kesildiği de bildirildi. 
     Sistani, Şii milislerle Irak ve ABD güçleri arasında günlerdir süren kanlı çatışmaları sona erdirilmesini sağlamaya çalışacak. 
     Irak hükümeti, Sistani kente girer girmez 24 saat ateşkes ilan edileceğini açıklamıştı. 
     
</TEXT>
</DOC>
