<DOC>
<DOCNO> 274763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/spor/spo02.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum sitem etti 
</HEADLINE>
<TEXT>


Alman hoca, uzatma dakikalarında gelen galibiyet nedeniyle oyuncularını tebrik etti, "Ancak bu kadar sinirleri germenin anlamı yok. Hem biz, hem de taraftar sağlık sorunları yaşar" dedi 

İLHAN GÜLER 


'Fener pes etmez' 
FENERBAHÇE Teknik Direktörü Christoph Daum, Gençlerbirliği önünde şanslarının yardımıyla kazandıklarını söyledi. Alman hoca, "Son dakikada kazanmayı bilen takımımı tebrik ediyorum. Fenerbahçe maç bitmeden pes etmez. Kendi işimizi kendimiz zorlaştırdık. Yediğimiz gol net bir pozisyon değildi. Uzaktan bir şuttu" diye konuştu. İkinci yarıda yaptığı değişikliklerle rakip defansı kanatlara çekmeyi başardıklarını kaydeden Daum, "İnandık, ödülümüzü aldık" ifadesini kullandı. 

Taşlamada bulundu 
DAUM, oyuncularına da "Bu kadar sinirleri germenin anlamı yok. Hem biz, hem de taraftar sağlık sorunları yaşar" uyarısında bulundu. Sarı - Lacivertli ekibin teknik patronu, Manchester United maçı için de, "Çok kaliteli ve tecrübeli futbolcuları var. Sahada yüreğimizi ortaya koyarak, rakipten daha çok koşarak, dengeyi sağlamalıyız. Defansa çekilmemeliyiz. Orta sahada presle oynamalıyız. Yoksa seyirci baskısı etkili olur. Bu da işimizi zorlaştırır" değerlendirmesini yaptı. 

Bol yıldızlı şeref tribünü 

SİLAHLI Kuvvetler dün Ankara 19 Mayıs Stadı'na adeta çıkarma yaptı. Beşiktaşlı olduğu bilinen Genelkurmay Başkanı Hilmi Özkök'le birlikte koyu Fenerbahçeli, Kara Kuvvetleri Komutanı Orgeneral Yaşar Büyükanıt ve Deniz Kuvvetleri Komutanı Orgeneral Özden Örnek, Jandarma Genel Komutanı Orgeneral Fevzi Türkeri ve Genelkurmay İkinci Başkanı Orgeneral İlker Başbuğ eşleriyle beraber protokol tribününde maçı izledi. 

Rooney yetişiyor 

EVERTON'DAN geçen ay transfer edilen, ancak ciddi sakatlığı nedeniyle henüz Manchester United forması giyemeyen Wayne Rooney'in salı günkü Fenerbahçe maçında oynayabileceği ifade edildi. İngiliz ekibinde sakatlıkları bulunan Gary Neville ve Louis Saha'nın durumu ise henüz netlik kazanmadı. Öte yandan Manchester, Fenerbahçe'nin dünkü Gençlerbirliği maçını istatistikçisi Harris ile gözlem altına aldı. 

Prag coştu 

FENERBAHÇE'NİN Şampiyonlar Ligi'ndeki rakibi Sparta Prag, dün ligde Pribram'ı 4-2 yendi. Bordo - Beyazlılar'ın gollerini Poborsky, Jun 2 ve Pacanda atarken, konuk ekip Fenyk ve penaltıdan Barteska ile sayı bulabildi. 

Yıldırım'dan moral ziyareti 

GENÇLERBİRLİĞİ maçı için Ankara'ya giden Fenerbahçe Başkanı ve yöneticiler, TSK Rehabilitasyon ve Bakım Merkezi'nde gazilere moral verdi. Hakan Bilal Kutlualp, Mahmut Uslu, Serhat Çelen ve Serkan Acar ile birlikte Tuğgeneral İhsan Olgun'u da makamında ziyaret eden Yıldırım, gazilere imzalı forma ve şapka hediye etti. 

'Türkiye, Dünya Kupası'na gider' 

YUSUF DURSUN 

Daum'dan moral 
SARI - Lacivertliler'in Teknik Direktörü Christoph Daum, dün Ankara'da Alman Konsolosluğu'nun 2006 Dünya Kupası tanıtım etkinliklerinde yer aldı. Şampiyonanın tişört ve toplarını imzalayan Daum, Türkiye'nin bu kupada Almanya'da olacağına inandığını belirtti. 

'Zor grup ama...' 
ALMAN hoca, "Zor bir grup. Ancak Türkiye'de futbolda büyük bir ilerleme var. Ay - Yıldızlı ekip, büyük seyirci desteğiyle grubunda önemli işler yapacak" dedi. Konsolosluk yetkilileri de vatandaşlarına destek verip, "Bu hafta Fenerbahçeli'yiz" diye konuştu. 


</TEXT>
</DOC>
