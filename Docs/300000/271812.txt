<DOC>
<DOCNO> 271812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur47.html </URL>
<DATE> 2004/09/14/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
'Sinema Kralı'nı öldüren tetikçilerin yakalanması için özel ekip kuruldu 
</HEADLINE>
<TEXT>

     İzmir'de, ''Sinema Kralı'' olarak tanınan Yavuz Çamlıca ve kardeşi Bülent Çamlıca'nın öldürülmelerinde ''tetikçi'' oldukları belirlenen Ali G. ve Sabri G.'nin yakalanması için Emniyet Müdürlüğü bünyesinde 12 ''özel ekip'' kuruldu. 
     Alınan bilgiye göre, Balçova-Bahçelerarası'nda, 2 Şubat'ta, pusuya düşürülerek otomobilinde öldürülen Yavuz Çamlıca ve şoförü Enver Aktaş cinayetini soruşturan polis, ''tek bir parmak izinden yola çıkarak'' sabıkalı Ali G. ve Sabri G.'nin ''tetikçi'' olduklarını tespit etti. 
     ''Yardım ve yataklık'' ettikleri iddiasıyla yakalanan ''Beşok Çetesi'' lideri Erol Beşok'un oğlu Esat Beşok ile Raşit Altay, Tamer Balin ve Ömer Özel tutuklandı. Ayrıca, başka bir suçtan cezaevinde tutuklu bulunan Erol Beşok'un kardeşi Halit Beşok hakkında da ''cinayete adam azmettirmek'' suçundan ''gıyabi tutuklama'' kararı çıkartıldı. 
     Karşıyaka Yalı Caddesi'nde dün, evinden çıkan Bülent Çamlıca ile koruması emekli polis Ramadan Dinarlı'nın otomobilinde çapraz ateşe tutularak öldürülmesinin ardından çok sayıda görgü tanığının ifadesine başvuruldu. 
     Tanıklar, Yavuz Çamlıca cinayetinin zanlıları olarak aranan Ali G. ve Sabri G.'ye uyan eşkal verdiler, emniyetin sabıkalı albümündeki fotoğraflarından da zanlıları teşhis etti. 
     
     ÖZEL EKİPLER KURULDU 
     Emniyet Müdürü Halil Tataş'ın talimatıyla Asayiş Şube Müdürlüğü, Kaçakçılık Organize Suçlar Şube Müdürlüğü ve Karşıyaka Emniyet Müdürlüğü bünyesinde 12 ayrı ekip oluşturuldu. 
     Konusunda en deneyimli ve uzman polislerden oluşan ekipler, Ali G. ile Sabri G hakkındaki ipuçlarını değerlendirerek, yakalama çalışmalarına başladı. 
     Bu arada, Bülent Çamlıca ile emekli polis koruması Ramadan Dinarlı'nın öldürüldüğü olayda kullanılan tabancalardan çıkan mermilerin boş kovanları, balistik inceleme yapılmak üzere Bölge Polis Kriminal Laboratuvarı'na gönderildi. 
     İnceleme sonucu, silahların başka bir olayda kullanılıp- kullanılmadığının belirleneceği bildirildi. 
     
     KANLI HESAPLAŞMA 
     İzmir'deki kanlı hesaplaşma, sinemacı Yavuz Çamlıca'nın ''tefecilik'' yaptığını iddia ettiği Erol ve Halit Esat Beşok kardeşlerin mallarına el koyduğunu polise bildirmesiyle başladı. Beşoklar'a yönelik operasyonda çok sayıda gözaltı gerçekleşti. Dönemin Terörle Mücadele Yasası kapsamında sanıklar DGM'de yargılandı ve mallarına da el konuldu. Erol Beşok cezaevine girdi, kardeşi ise tahliye edildi. 
     Şubat'ta Yavuz Çamlıca ve şoförü Engin Aktaş, pusuya düşürülerek öldürüldü. Cinayet soruşturması kapsamında 4'ü tutuklu 15 sanık hakkında İzmir 2. Ağır Ceza Mahkemesi'nde ''ömür boyu hapis cezası'' istemiyle dava açıldı. 
     Mahkeme, geçtiğimiz günlerde ''güvenlik'' gerekçesiyle davanın başka kente görülmesini kararlaştırdı. 
     Dün de, Bülent Çamlıca, emekli polis korumasıyla, aynı ağabeyi gibi pusuya düşürülerek öldürüldü. 
     
</TEXT>
</DOC>
