<DOC>
<DOCNO> 266734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/siyaset/asiy.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer İddialar kişisel 
</HEADLINE>
<TEXT>


Cumhurbaşkanı, Yargıtay - MİT - Çakıcı ilişkisiyle ilgili olarak ilk kez Milliyet'e konuştu "İddialar kurumsal değil. Kurumlar yıpratılmamalı. Yargı, mutlaka görevini yapar." 

FİKRET BİLA 


Cumhurbaşkanı Ahmet Necdet Sezer, özellikle Yargıtay - MİT - Çakıcı tartışmaları konusunda yorum yapmak istemediğini belirtmekle yetiniyor. Soruları değiştirerek ısrar etmemiz üzerine ise yaptığı kısa değerlendirmede şöyle diyor 
"Olaylar, iddialar kişisel görünüyor. Kurumsal değil. Kurumların yıpratılmaması lazım. Ama sanki kurumlar çatıştırılmak isteniyor gibi bir izlenim var. Basının yansıtış biçimi öyle. Önce basında bir iddia ortaya atılıyor. Sonra iddia değişiyor. Yanıtlar veriliyor. Önce villa denildi, sonra masraf denildi ama bunlar yanıtlandı. Böyle olur mu Kurumların yıpratılmaması lazım." 
Cumhurbaşkanı Ahmet Necdet Sezer'e, olayların telefon dinlemeleriyle yansımaya başladığını, bazı hususların basına yansıdıktan sonra ilgili kurumlarca harekete geçildiği yönünde yorumlar olduğunu da anımsatınca şu karşılığı veriyor 
"İdareyi bilmem ama yargı kendiliğinden harekete geçer. Görevini mutlaka yapar." 
Bu kez Sezer'e, adli yılın açılış törenine katılıp katılmayacağını öğrenmek amacıyla 6 Eylül'deki programını soruyoruz, yine gülerek yanıt veriyor 
"6 Eylül'e daha çok var. Programlarımızı günlük yapıyoruz." 
Cumhurbaşkanı Sezer, 6 Eylül sorusunu böylece geçiştirdikten sonra konu Rusya Devlet Başkanı Putin'in ziyaretine geliyor. Sezer, programın bazı yönler itibariyle kesinlik kazanmadığını, Putin'in eşli mi, eşsiz mi geleceğinin belli olmadığını belirtiyor. Resmi görüşmelerden sonra ise İzmir'e geçeceğini ve aynı tarihlerde İzmir'e gelecek olan Rusya gemisiyle ülkesine döneceğini söylemekle yetiniyor. 


</TEXT>
</DOC>
