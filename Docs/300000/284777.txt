<DOC>
<DOCNO> 284777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/spor/yguven.html </URL>
<DATE> 2004/10/31/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Çekirge sıçrayamadı 
</HEADLINE>
<TEXT>



Avrupa'da itilip kakılan, memlekete dönüp Anadolu takımlarına dayılanan Fenerbahçe bu sezon Türkiye'de ilk defa akranına çatıyor ortaya çıkan sonuç Daum felsefesinin yazmaktan mürekkebimiz tükenen sakıncalarını ortaya koyuyordu. Çekirge bu kez sıçrayamadı. 
Fenerbahçe'nin kontrollü oynama niyeti ile Beşiktaş'ın tempo arzusu karışınca tatsız bir kokteyl çıktı ilk yarıda. Sahaya bakınca, faullerle kesilmediği sürece oyun zıpkın gibi gidiyor, ama her iki takım da pozisyon yakalıyamıyordu. O kadar ki, koskoca ilk devrede tek net gol pozisyonu vardı. O pozisyon da Juanfran'ın taç atışından Carew'in kafasına oradan Sergen'in ayağına düşen bir tuhaflıktı. Aslında Daum'un savunması belki de sadece bu dakikada böylesine bariz hata yapıyordu. Geri kalan her Beşiktaş akını, Fenerbahçe'nin savunmaya dönük iki ön liberosu ile içinde Alex'in de olduğu ta uzaktaki forveti arasında kalan boşluktan kolaylıkla başlıyor, ancak ceza yayında eriyip gidiyordu. Fenerbahçe yarı sahasında Sergen köşeli üçgenler işe yaramıyordu. Okan'ın yırtıcı çabaları, İbrahim'in soldan bindirmeleri yetmiyordu. 
Bu sıkıntı, devre arasında kapalı tribünde yaşanan tartışmaların sebeplerinden biri olabilirdi. Ne acıdır ki, işin içine biber gazı karışınca emniyet ile seyirci arasında yeni bir uçurum açılıyordu topsuz dakikalarda. 

Son hamleler yetmedi 
Yaka paça götürülen seyirciler ve ambulans anonslarıyla başlayan ikinci yarıda her iki takımın da konsantrasyonunun bozulmasından doğal bir şey olamazdı. Bundan en çok Fenerbahçe etkilenmiş olmalıydı ki, artık savunmada da hatalar başlıyordu. Del Bosque 51. dakikada Kaan Dobra'yı çıkarıp Ali Güneş'i soktuktan iki dakika sonra Sergen zekasıyla Carew golü geliyor, o sırada Tuncay 10 dakikadır ısınıyordu. Deniz - Tuncay değişikliği ile Daum hiç olmazsa yenilmezlik unvanını geri almak istiyor, ancak yeni riskler ekliyordu Fenerbahçe'ye. Yine iki daka sonra Mustafa Doğan'ın kafa golü ve 2 - 0... 
İbrahim Üzülmez'in kırmızı kartıyla birlikte gelen Fenerbahçe'nin penaltı golünden önce Serhat'ın boğazına sarılan Emre, golden sonra dışarı alınan Carew'in el hareketini şikayet eden Hooijdonk'un gördüğü sarı kart, tribünlerdeki tansiyonun sahaya yansımasıydı sanki. Peki 2 - 1'den sonra Carew'in yerine savunmaya Çağdaş'ı alıp beraberlik golü için yolları açan Del Bosque'ye ne demeli Artık gol falan atmak istemediğini deklare ediyordu Beşiktaş. 
Son on dakika her iki hoca da son kozlarını sahaya sürüyor. Fenerbahçe'de Mehmet Yozgatlı, Beşiktaş'ta İbrahim Akın oyuna giriyordu. Lakin Beşiktaş çoktan istediğini almıştı. 


</TEXT>
</DOC>
