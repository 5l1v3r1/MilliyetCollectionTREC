<DOC>
<DOCNO> 261615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur29.html </URL>
<DATE> 2004/08/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Gözaltına alınan Bedrettin Ekdi, serbest bırakıldı... 
</HEADLINE>
<TEXT>

     Galatasaray Adası'nda oğluna yaptırdığı sünnet düğünüyle kamuoyunda tanınan Bedrettin Ekdi, gözaltında bulunduğu İstanbul Organize Suçlar Şube Müdürlüğü'nden sevk edildiği adliyede serbest kaldı. 
     Organize Suçlar Şube Müdürlüğü'nden alınan bilgiye göre, Bedrettin Ekdi, İstanbul 10. Ağır Ceza Mahkemesi'nde sanatçı İbrahim Tatlıses'e silahlı saldırı hazırlığı yaptığı iddiasıyla yargılanan Abdullah Uçmak'ın, ifadesinde, ''eylemde kullanılacak silahları Ekdi'nin verdiğini'' söylemesi üzerine gözaltına alındı. 
     Ekdi'nin polisteki ifadesinde, Uçmak'a silah verdiği iddiasını reddettiği öğrenildi. 
     Emniyetteki işlemleri tamamlanan Ekdi, daha sonra İstanbul Cumhuriyet Başsavcılığı'na gönderildi. 
     Burada Cumhuriyet Savcısı Adnan Babadağ tarafından ifadesi alınan Ekdi, ''4422 Sayılı Çıkar Amaçlı Suç Örgütleriyle Mücadele Kanunu'na muhalefet etmek'' suçundan tutuklanması istemiyle sevk edildiği nöbetçi mahkemece serbest bırakıldı. 
     
</TEXT>
</DOC>
