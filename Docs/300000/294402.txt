<DOC>
<DOCNO> 294402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun31.html </URL>
<DATE> 2004/12/03/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Hip-hop şarkıları gösterilerde slogan oldu 
</HEADLINE>
<TEXT>

     Ukrayna'da iki müzisyenin bestelediği bir hip-hop şarkısı, başkent Kiev'de gösterilerini sürdüren muhaliflerin sloganı haline geldi. 
     Şarkıcı Roman Kalin ve gitarist Roman Kostyuk tarafından sadece dört saatte bestelenen şarkı henüz plakçılarda satılmamasına karşın otomobillerden çevreye yayılıyor, protestocuları ateşlemek isteyen DJ'ler ve muhalif televizyon kanalları tarafından her gün defalarca çalınıyor. 
     ''Hip hop vuruşlu şarkımızı devrimin ikinci günü Ivano-Frankivsk kentindeki stüdyomuzda dört saat içinde besteledik ve kaydettik'' diyen gitarcı Kostyuk, sözlerin zaten halk tarafından yazılmış olduğunu, kendilerine sadece melodiyi bulmak kaldığını söyledi. 
     ''Birlikte güçlüyüz ve yıkılmayız'' diye başlayan şarkının, daha çok Polonya ve Slovakya sınırı civarındaki bölgede konuşulan Ukraynaca sözleri bulunuyor. 
     Şarkıyı besteledikten sonra 5 gün süreyle kendi kentlerinde çalan Ukraynalı müzisyenler, daha sonra Kiev'e davet edildiklerini ve burada sadece sahnede değil, sokakta halka da şarkılarını çaldıklarını belirtti. 
     Şu anda sadece internet aracılığıyla dinlenebilen şarkı, amatörler arasında elden ele çoğalıyor. 
     Şarkının Viktor Yanukoviç yanlılarını hedeflemediğini ifade eden müzisyenler, bu kadar başarılı olmasını hiç beklemedikleri şarkılarının birleştirici bir özelliği olduğunu savunuyorlar. 
     Eurovision şarkı yarışmasının geçen yılki galibi Ukraynalı şarkıcı Ruslana da muhaliflere destek verdiğini açıklamıştı. 
     
</TEXT>
</DOC>
