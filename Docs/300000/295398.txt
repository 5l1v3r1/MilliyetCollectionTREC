<DOC>
<DOCNO> 295398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/siyaset/axsiy01.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ata, halkın oğlu' 
</HEADLINE>
<TEXT>


Anıtkabir'i "muazzam yer" diye tanımlayan Putin, Rusya'nın Atatürk'e büyük değer verdiğini söyledi 

ANKARA Milliyet 


RUSYA Devlet Başkanı Vladimir Putin, Ankara'daki programına Anıtkabir'i ziyaret ederek başladı. 
Saygı duruşunda bulunduktan sonra mozoleye çelenk bırakan Rus lider, "Muazzam bir yer" dediği Anıtkabir'deki Özel Defter'i imzalayarak şunları yazdı "Rusya'da Türk halkının büyük oğlu Atatürk'ün hatırasına büyük değer veriliyor. Türk devletinin yeniden doğuşu, O'nun adıyla ilişkilendirilir. Ülkelerimiz arasındaki dostluğun gelişiminin başlangıcında da O'nun adı vardır. Bizim görevimiz O'nun hatırasına layık olmak ve O'nun yaptıklarını devam ettirmektir. O'nun yarattığı temel üzerinde karşılıklı anlayış ve dostluğun sağlam binasını kurmaktır." 
Aslanlı Yol'daki 3 kadın heykeliyle ilgili sorular soran Putin, Anıtkabir için "Muazzam bir yer" dedi. 
Putin, İsmet İnönü'nün lahtinin bulunduğu bölümden de Ankara'nın manzarasını izledi. 

İnkaya'nın ilk görevi 

Anıtkabir'in küçük bir maketi hediye edilen Putin'e, Devlet Bakanı Kürşad Tüzmen ve bir süre önce Dışişleri Bakanlığı Protokol Genel Müdürlüğü görevine atanan ilk kadın diplomat olan Büyükelçi Oya İnkaya eşlik etti. 


</TEXT>
</DOC>
