<DOC>
<DOCNO> 262516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur26.html </URL>
<DATE> 2004/08/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Kastamonu'da petrol iddiası... 
</HEADLINE>
<TEXT>

     Birleşmiş Milletler BM Sosyal Siyaset Uzmanı ve Türkiye-Hollanda Sağlık Vakfı Başkanı Prof. Dr. Ahmet Maranki, Türkiye'nin ihtiyacına cevap verecek petrolün Kastamonu'da olduğunu iddia etti. 
     Enerji Bakanlığı'nın Karadeniz'de Akçakoca açıklarında, petrol arama çalışmaları yaptığını, ancak burada yalnızca bir miktar doğalgaz bulunabileceğini savunan Maranki, Bakanlığın petrol arama platformunu, Akçakoca'nın 5-7 kilometre doğusundaki İnebolu açıklarına kurması halinde petrol yataklarına ulaşabileceğini ileri sürdü. 
     Bartın İnceburun ile Sinop Kerempe burnu arasında kalan alanda zengin petrol yatakları olduğunu iddia eden Maranki, ''Bunu hem elimdeki bilimsel uydu fotoğraflarına göre hem de bölgede yaptığım incelemelere göre söylüyorum. Elimdeki tüm bilgileri Enerji ve Tabii Kaynaklar Bakanlığı'na verdim'' diye konuştu. 
     Azerbaycan'da 1997 yılında yapılan Uluslararası Enerji Kongresi'ni BM adına izlediği sırada, bölgede petrol olduğunu kanıtlayan ABD'ye ait uydu fotoğraflarına Azerbaycanlı bir bilim adamı aracılığıyla ulaştığını belirten Maranki, ''Türkiye'nin ihtiyacına cevap verecek petrol Kastamonu'da bulunmaktadır'' dedi. 
     Uydu fotoğrafları üzerine ABD'nin Kastamonu ve çevresinde araştırma yaptığını ve ilginç bulgulara rastladığını savunan Maranki şunları söyledi 
     ''Küre Dağları'nda petrol bulunduğu iddiası yeni değil. 1950'li yıllarda Amerikalılar, Küre silsilesinin Ballıdağ mevkiinde arama yapmış, 11 yerde kuyu açmış. Amerikalılar, 'bulunamadı' diye kuyuları mühürleyip gitmişler. 
     Uydu görüntülerinde petrol olduğu söylenen bölge, Bartın, Daday, Hanönü, Azdavay, Ağlı, Tosya istikametinde uzanıyor. Özellikle Daday'ın Alipaşa köyü ile merkeze bağlı Karadere ve Boyalılar bölgeleri, petrol olduğu iddialarının yoğunlaştığı yerler olarak gösteriliyor.'' Prof. Dr. Maranki, Küre Dağları'nın, Avrupa Doğa Koruma Vakfı tarafından geçen yıl dünyanın en sıcak noktası seçildiğini anımsatarak, bunun bir tesadüf olmadığını sözlerine ekledi. 

     
</TEXT>
</DOC>
