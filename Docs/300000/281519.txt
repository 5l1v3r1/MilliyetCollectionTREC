<DOC>
<DOCNO> 281519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko22.html </URL>
<DATE> 2004/10/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
AB, ekonomik kriterleri tutturamıyor... 
</HEADLINE>
<TEXT>

     Avrupa Birliği'nin, Lizbon Stratejisi adıyla bilinen ve üye ülkelerin siyasi liderlerinin katılımıyla Mart 2000'de Portekiz'in başkenti Lizbon'da belirlenen ''AB'yi 2010 yılına kadar dünyada, sürdürülebilir ekonomik büyümeyi başaran, daha nitelikli ve daha çok iş imkanı yaratan, güçlü bir sosyal bütünlüğe sahip, dinamik ve bilgiye dayalı rekabet gücü en yüksek ekonomik alan konumuna getirmek'' hedefinden uzaklaştığı bildirildi. 
     EU Observer internet sitesinde yer alan habere göre, Avrupa Komisyonu'nun danışmanlarından Hollanda eski Başbakanı Wim Kok tarafından AB liderlerine verilmek üzere hazırlanan ve Lizbon Stratejisi hedefinde yapılan çalışmaların irdelendiği raporda, AB'nin 2010'da rekabet gücü en yüksek ticari blok olma ve en büyük bilgi ekonomisi oluşturma yolunda ABD ve Uzak Doğu ülkeleriyle olan rekabette zemin kaybettiği ifade edildi. 
     EU Observer'in bir kopyasını ele geçirdiği rapor taslağında, şu ifadeler yer buldu 
     ''Avrupa toplumunun mevcut haliyle sürdürülebilirliği ciddi risk altındadır. 
     Mevcut çalışan, Avrupa'da hızla artan emekliler ordusunu besleyemez hale gelmiştir. Demografik yapı ekonomik büyümeyi durgunluğa, kurumları çözülme ve gerilemeye zorlayacak. 
     Özetle ekonomide, ABD ve Asya'ya karşı Avrupa zemin kaybediyor. Toplum yaşlanıyor. Bazı çirkin emelli politikacılar da yavaş yavaş halkın önüne çıkıyor'' 
     
     ''GENİŞLEME SÜRECİ DİNAMİZM KATIYOR'' 

     Gelecek ay AB liderlerine sunulacak raporda, genişleme sürecinde Birliğe dahil olan ülkelerin güçsüz ekonomik göstergeleriyle Lizbon Stratejisi'ni yakalama yolunda sorun oluştursalar da dinamizm yarattıkları bildirildi. 
     AB'ye bu yıl dahil olan 10 üyenin ''yüksek işsizlik oranları ve düşük rekabet güçleriyle'' ABD'nin yakalanmasını zora soktuğu savunulan raporda, ''Fakat bu ülkelerdeki kaydedilen hızlı büyüme, genişleme sürecinin olumlu yönüdür. Bu sayede Doğu Avrupa'da ekonomik dinamizm alanı yaratılmıştır'' ifadesi yer aldı. 
     
     2010 TEK HEDEF DEĞİL 

     Bazı AB maliye bakanlarının da desteklediği ''Lizbon Stratejisi hedeflerine ulaşmak için belirlenen 2010 tarihinin daha geriye ertelenerek zaman kazanılması'' fikrine de soğuk bakılan Kok öncülüğünde 13 uzmanın hazırladığı 37 sayfalık raporda, şu görüşler savunuldu 
     ''2010 tarihi ertelenmemelidir. Lizbon da 2010'da sona eren bir strateji olarak algılanmamalıdır. 2010'da bütün hedefler gerçekleştirilse bile yüksek rekabet güçlü ve katma değerli, düşük işsizlik oranlı ekonominin geleceği güvence altına alınmalıdır.'' Raporda ayrıca ''ABD'yi taklit etme, ondan uzak ol'' tavsiyesi de yer aldı. 
     
     ''ARAŞTIRMAYI ARTIRIN, BÜROKRASİYİ AZALTIN'' 

     Lizbon Stratejisi'ne ulaşma yolunda AB liderlerine, ''araştırma geliştirme çalışmalarının artırılması, kurumsal vergi oranlarının Birlik içinde uyumlu hale getirilmesi ve iş yaparken karşılaşılan bürokratik engellerin azaltılmasını'' tavsiye edilen raporda, şöyle denildi 
     ''2010 yolunun orta noktasına ulaştığımızda, dönüp baktığımız genel manzara çok karmaşık. Lizbon'un hedefleri kaybetmek ve sözleri tutamamakla eş anlamlı hale gelmesini istemiyorsanız, yapılacak çok şey var.'' 
     
</TEXT>
</DOC>
