<DOC>
<DOCNO> 277044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/spor/axspo02.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatura, Kop'a çıkıyor 
</HEADLINE>
<TEXT>


Atletizm Federasyonu Başkanı Mehmet Yurdadön, Süreyya Ayhan'a verecekleri cezanın IAAF'dan dönmemesi gerektiğini söyledi. Yurdadön, "Kural hatasını yapan önemli. Yücel Kop'a daha ağır ceza verebiliriz" dedi 


Kurtarma operasyonu 
ATLETİZM Federasyonu Başkanı Mehmet Yurdadön, Süreyya Ayhan Kop ve Yücel Kop soruşturmasında IAAF kuralları çerçevesinde davranıp, insiyatifi sporcudan yana kullanacaklarını açıkladı. Yurdadön, "Sporcumuzun zarar görmesini istemeyiz. Alacağımız kararın IAAF tarafından bozulmaması gerekiyor. Süreyya'nın cezası daha az, Yücel'inki daha çok olabilir" diye konuştu. 

'Çok uzak kalmamalı' 
KURAL hatalarının oluşumunda kimin etkin rol oynadığının da önemli olduğunu belirten Yurdadön, örnek bir olaya da dikkat çekti. Atletizm Federasyonu Başkanı, "Daha önce böyle bir olayı sporcumuz Nora Güner'de yaşamış, sporcumuzun lehine sonlandırmıştık. Süreyya gibi bir yeteneğin atletizmden uzun süre uzaklaşmaması için elimizden geleni yapacağız" dedi. 

'Cevap vermem' 
GSGM Müdürü Mehmet Atalay, Süreyya Ayhan Kop ve Yücel Kop konusunda suskunluğunu bozmayacağını söyledi. Atalay, "Ben genel müdürüm. Benimle ilgili konuşmalar hakkında sporcumun karşısına çıkıp cevap vermem" dedi. Atalay, Ayhan konusunda hukuki sürecin sürdürüğüne de dikkat çekerek, "Ayhan hakkında verilecek karar IAAF kuralları dışında olamaz. Bu zorunluluktur" ifadelerini kullandı. 


</TEXT>
</DOC>
