<DOC>
<DOCNO> 292505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/ekonomi/eko07.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro ve altına Çin freni 
</HEADLINE>
<TEXT>



Euro'nun hızını Çin kesti. Dolar karşısında hızla değer kazanarak dün 1.3324 ile en yüksek değerine ulaşan euro, Çin'in ABD Hazine bonolarını azaltacağı haberleriyle önce hızlı düştü, haber yalanlanınca tekrar toparlandı. 
Dün 1.3324 ile yeni bir rekorla en yüksek noktasına çıkan euro dolar paritesi, Çin'in bono stokunun azaltacağı haberleriyle hızla 1.3182'ye kadar geriledi. Doların euro karşısındaki artışı da yüzde 1 oldu. 
Ancak Çin Merkez Bankası Yetkilisi Yu Yongding yaptığı açıklamada, söz konusu haberlerin gerçeklerle ilgisinin bulunmadığını belirtmesiyle euro yeniden güçlenmeye başladı ve euro dolar paritesi tekrar 1.3247 düzeyine kadar yükseldi. Doların, euro karşısındaki hızlı değer kaybı nedeniyle altın fiyatları dün, gün içinde 4.8 dolar artarak 455 dolar ile 16 yılın en yüksek değerine ulaştı. Dolardaki dalgalanma altına da yansıdı ve altın 449 dolara indi. 


</TEXT>
</DOC>
