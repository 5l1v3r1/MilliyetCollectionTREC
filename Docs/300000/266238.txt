<DOC>
<DOCNO> 266238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sondun19.html </URL>
<DATE> 2004/08/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
''Uçakların terörist bir eylem sonucu düştüğüne dair bir delil yok'' 
</HEADLINE>
<TEXT>

     Rus gizli servisi FSB Halkla İlişkiler Merkezi Başkanı Sergey İgnatçenko, 2 yolcu uçağının düşmesine terörist bir eylemin neden olduğuna dair herhangi bir delil bulunmadığını söyledi. 
     İgnatçenko, İtar-Tass'a yaptığı açıklamada, ''Enkazların bulunduğu yerde soruşturmayı yürütenlerin elde ettikleri ilk sonuçlara göre, terörist bir saldırı veya uçakta patlama olduğuna dair bir işaret bulunmadı'' diye konuştu. 
     Uçakların düşmesiyle ilgili birkaç olasılığın araştırıldığını kaydeden İgnatçenko, bu olasılıkların en başında ''sivil havacılık faaliyetlerine yasadışı biçimde müdahale'' ve ''dikkatsizlik sonucu yolcuların ölümüne yol açan uçak kurallarının ihlali''nin bulunduğunu söyledi. 
     İgnatçenko, 2 uçağın uçuş kayıtlarının bulunduğunu ve şu anda uzmanlar tarafından incelendiğini sözlerine ekledi. 
     Bu arada, 2 uçağın da kalkış noktası olan Moskova'daki Domodedovo Havaalanı'nın işletmecisi olan East Line Basın Merkezi tarafından yapılan yazılı açıklamada, ''Havaalanı hizmetleri uluslararası havacılık kurallarının gerektirdiği seviyede verilmiştir'' denildi. 
     
     ÖNLEM ARTIYOR 

     Rusya İçişleri Bakanlığı da, havaalanları, demiryolları, limanlar ve metrolardaki güvenlik önlemlerini artırma kararı aldı. 
     İçişleri Bakanlığı Sözcüsü Valeri Gribalkin İtar-Tass'a yaptığı açıklamada, ''Bu önlemler arasında daha fazla polisin devriye gezmesi, özel eğitimli köpeklerin eşlik ettiği uzmanların bulundurulması yer alıyor'' dedi. 
     Havaalanlarındaki yolcuların uçuş öncesi kimlik ve valizlerinin kontrolü işleminin de sıkılaştırıldığını belirten Gribalkin, ''Uçuş güvenliği, havaalanı güvenlik servisinin sorumluluğunun bir parçasıdır. Polis, buradaki önlemlere dahil olmayacak'' diye konuştu. 
     
</TEXT>
</DOC>
