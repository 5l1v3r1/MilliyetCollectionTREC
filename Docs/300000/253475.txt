<DOC>
<DOCNO> 253475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/spor/axspo01.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew elden gidiyor 
</HEADLINE>
<TEXT>


Beşiktaş'ın transfer gündeminde ilk sırada bulunan Norveçli futbolcu için İngiltere'nin West Bromwich takımı da devreye girdi. Ada ekibi, Valencia Kulübü'nün istediği 6 milyon Euro'yu vereceğini açıkladı 

MEHMET ÇİFTÇİ 


El sıkıştılar 
KARTAL'IN uzun süredir peşini bırakmadığı John Carew'i, İngilizler kapıyor. Norveçli futbolcu için Valencia Kulübü ile masaya oturan West Bromwich'in bu transferde kararlı olduğu öğrenildi. Premier Lig'e bu sezon yükselen İngiliz ekibinin, İspanyollar'ın istediği 6 milyon Euroluk bonservis bedelini kabul ettikleri ifade edildi. İki tarafın prensipte anlaşmaya vardığı, Carew'in de bu transfere sıcak baktığı kaydedildi. 

Bunalıma girdi 
BEŞİKTAŞ Yönetimi ise Carew'in, üvey kardeşinin intihar etmesinden dolayı bunalımda olduğunu ifade etti. Ölüm haberinin ardından büyük bir moral çöküntüsü yaşayan bu futbolcunun dengesiz hareketler yaptığını ve çelişkili açıklamalarda bulunduğunu vurgulayan Siyah - Beyazlılar, "Sıkıntılı günler yaşadığı için sağlıklı kararlar vermekte zorlanıyor. Biz de cenaze nedeniyle görüşmelerimizi durdurduk" yorumunu yaptılar. 

Ekmek teknesi 

ORHAN YILDIRIM 

'En uygunu Kartal'dı' 
INTER'DEN ayrılıp, Siyah - Beyazlı formayla buluşan Okan Buruk, Beşiktaş ile anlaşmasının bir saat bile sürmediğini belirtti. Birçok öneriye rağmen kendisine en uygun kulüp Beşiktaş olduğu için bu tercihi yaptığını ifade eden başarılı futbolcu, Galatasaray alt yapısından yetişmesine rağmen ekmek parasını kazanmak için bu kulübe geldiğini hatırlattı. Okan, Emre'nin Türkiye'ye dönmek istemediğini de söyledi. 

'Fark göremiyorum' 
"ŞİMDİ tek düşündüğüm takım Beşiktaş" diyen Okan, "Büyük bir güvenle yaklaştılar. Kendimi yeni kulübüme karşı borçlu hissediyorum. Üstelik her ne kadar profesyonel olsak da, bazı soyut olaylar herşeyin önüne geçiyor" ifadesini kullandı. Inter ile Beşiktaş arasında sadece maddi olarak fark bulunduğunu vurgulayan futbolcu, "Kartal özellikle tesis olarak Inter'in bile önünde" dedi. 

Bosque'den emir 'Tek pas ve gol' 

CENGİZ MALGIR 

Yağışta idman 
BEŞİKTAŞ, Avusturya kampına hızlı başladı. Dünü iki antrenman yaparak geçiren Siyah - Beyazlılar'ın sabah idmanında Teknik Direktör Del Bosque fırtınası esti. Takımı ikiye bölen ünlü çalıştırıcı taktik idman denerken özellikle dörtlü savunma üstünde durdu. Futbolcular yoğun yağış ve ağırlaşan saha nedeniyle istediklerini yapmakta zorlandı. 

Sinirlendirdiler 
DEL Bosque, yapılan çift kale maç sırasında futbolcularını sert bir şekilde uyararak, isteklerinin yapılmasını istedi. Bir ara sinirlenen Beşiktaş Teknik Direktörü, "Futolda önemli olan goldür. Bunun için ceza sahası çevresinde paslaşma istemiyorum. Tek pas ve gol... Başka birşey istemiyorum" diyerek bunun çalışmasını yaptırdı. 

Beşiktaş Günlüğü 

Brondby ile maç 
BEŞİKTAŞ, Avusturya'daki ilk sınavını bugün verecek. Alpen Turnuvası'nda Danimarka'nın güçlü ekiplerinden Brondby takımıyla karşılaşacak Kartal'ın maçı TSİ 19.00'da başlayacak ve müsabakayı Eurosport naklen yayınlayacak. 

'Şemsiye verin ' 
ÇİFT kale için takımı beyaz ve siyah gruba ayıran Del Bosque, Sergen'i beyaz takıma verdi. Ancak Sergen, şiddetli yağmur yüzünden üstüne siyah yağmurluk giyince, Bosque, "İstersen şemsiye al" diyerek espri yaptı. Bunun üzerine Sergen, yağmuruluğu çıkarırken, "Ter atayım diye giydim" karşılığını verdi. 

Nabızlar ölçüldü 
SAĞLIK ekibi, oyuncuların nabızlarını ölçmek için özel olarak Amerika'dan getirilen kola takılan saat ve göğüste bağlanan aletleri futbolculara taktı. Daha sonra bu aletler kulüp doktoru Ayhan Optur'a verilerek, hepsinin değerleri belirlenmiş oldu. 

Pancu şov 
TAKIMA sonradan katılan Daniel Pancu, dünkü idmanda en çok göze batan futbolcu oldu. Rumen oyuncu, ortaya koyduğu başarılı futbolla Del Bosque'nin takdirini kazandı. 

Kartal'a uyku yok 
BEŞİKTAŞ'IN kamp yaptığı otelden oyuncular memnun kalmadı. Siyah - Beyazlılar hem odaların çok dar olması, hem de otobanın hemen yanında bulunması nedeniyle gürültüden rahatsız olduklarını belirttiler. 

Sessiz kaldılar 
YÖNETİMİN futbolculara uygulayacağı "yüzde 30 garanti, kalanı maç başı" planı dün Siyah - Beyazlılar'a resmen tebliğ edildi. Bu olaya daha önce tepki gösteren oyuncuların sessiz kaldıkları gözlerden kaçmadı. 



</TEXT>
</DOC>
