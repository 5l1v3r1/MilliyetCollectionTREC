<DOC>
<DOCNO> 285863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur43.html </URL>
<DATE> 2004/11/03/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Kurban eti verme bahanesiyle eve girip yaşlı çifti gasp ettiler 
</HEADLINE>
<TEXT>

     Antalya'da bir kişi, kurban eti verme bahanesiyle girdiği evdeki yaşlı çiftin para ve bileziklerini gasp etti. 
     Güzeloluk Mahallesi'nde, 'adadığı kurbanın etini dağıttığını' söyleyen bir kişi Mustafa ve Ayşe Öztürk çiftinin evine girerek para ve bileziklerini alıp kaçtı. 
     İhbar üzerine olay yerine gelen polise bilgi veren Mustafa Öztürk 70 , evlerinin önünde oturduğu sırada, kendisinin öğretmen olduğunu ve adadığı kurban etini vermek için geldiğini söyleyen bir kişinin, saldırısına maruz kaldıklarını kaydetti. 
     Mustafa Öztürk, şöyle konuştu 
     ''Bu kişi, önce eşim Ayşe Öztürk'ten etleri koymak için bir poşet getirmesini istedi. Eşim içeri girince, arabadan etleri alma bahanesiyle beni evden uzaklaştırdı. Evden uzaklaşınca cebimde bulunan 150 milyon lirayı zorla aldı ve hızla eve doğru koştu. Burada da olaydan haberi olmayan karımın kolundaki bileziklere bakmak istediğini söylemiş. Karım kolunu uzatınca 5 bileziği alarak kaçmış. Bu olay sırasında gaspçıya direnen karımın kolunda incinme oldu. Cebimden aldığı 150 milyon lira da bana fitre ve zekat olarak verilen paraydı.'' Olaydan sonra bölgede çalışma başlatan polis, yaşlı çiftin verdiği eşkalin daha önce bölgede benzer olaylara karışan ve ''Adakçı'' lakabıyla bilinen bir kişiye uygun olduğunu belirledi. 
     Emniyet yetkilileri, ''Adakçı'' olarak tanınan gaspçının 100'e yakın benzer olaya karıştığının belirlendiğini, buna karşın yakalanamadığını kaydettiler. 
     Olayla ilgili soruşturma başlatan polis, eşkali belirlenen gasp zanlısını arıyor. 
     
</TEXT>
</DOC>
