<DOC>
<DOCNO> 282841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/spor/aspo.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kusursuz fırtına 0-1 
</HEADLINE>
<TEXT>


Aslan, Avni Aker'de rakibine göz açtırmadı, sayısız pozisyon yakaladı. İkinci yarıda Baliç'in nefis vuruşuyla üç puanı kaptı, maç fazlasıyla zirveri Fenerbahçe'den aldı 


90 dakika 

ERHAN TELLİ 

Türkiye Ligi'nde kaliteli futbol oynayan takımların bir elin parmaklarını geçmediği bu dönemde, Trabzon'da oynanan zorlu maç, tempo bakımından yeterli seviyede görülse, futbolun meyvesi diye tabir edilen gol ve pozisyon açısından doyurucu olmadı. Daha maçın hemen başında Hasan Şaş'ın kaleci Petkovic ile mücadelesinde ceza sahası içinde tartışmalı şekilde yere düşmesine "devam" kararı veren hakem Serdar Tatlı, 90 dakikaya damgasını vurdu. İlk yarının sonlarında yine kornerden gelen bir topun Tolga'ya çarpmasına Galatasaraylılar penaltı diye itiraz etti. 
İlk 45 dakikayı iki ayrı periyoda bölecek olursak, 25. dakikaya kadar Galatasaray'ın, kalan kısımda da Trabzonspor'un üstünlüğü vardı. Sarı - Kırmızılı takımda bu sezon atılan gollerin büyük bölümünü paylaşan Hakan Şükür - Necati ikilisi, arkadaşlarınca gerekli toplarla buluşturulamayınca, Hagi'nin büyük istek ve arzuyla beklediği üç puanlık o önemli gol ilk yarıda gelmedi. Trabzonspor'da da farklı bir görüntü yaşanmıyordu. Fatih Tekke ve Gökdeniz ikilisi, zaman zaman girdikleri pozisyonlarda ya Tomas ya da Song tarafından durduruldu, ya da kademeye giren Cihan ve Ergün ile yolları kesildi. 

Hagi çileden çıktı 
İkinci yarıya, her iki takım oyuncuları da, devre arasında soyunma odalarında aldıkları talimatlar üzerine biraz daha istekli ve canlı çıktı. Avni Aker'de beklenen gol sesi ikinci yarıda da uzun süre çıkmazken, Galatasaray'ın penaltı itirazları bu yarıda da devam etti. 67'de Hakan Ünsal'ın soldan ceza sahası içine yaptığı ortanın Emrah'a çarpması sonucu Sarı - Kırmızılı futbolcular bir kez daha Serdar Tatlı'nın kapısını çaldı, Hagi de çileden çıktı. Bu pozisyonun hemen ardından 70'te Baliç'in sert şutu Trabzonspor'un filelerine gidince, bu kez de sevinçten çılgına dönen Hagi'yi kimse tutamıyordu. Hagi, maçtan önce Sabri ve Baliç ikilisi arasından yaptığı Baliç tercihiyle ne kadar haklı olduğunu ispatlarken, Boşnak oyuncu, son haftalardaki olumlu performansını, Avni Aker'de attığı üç puanlık golle sürdürmenin mutluluğunu yaşadı. 
Bu golden sonra bütün hatlarıyla Galatasaray yarı sahasına yığılan ve saldıran Trabzonspor, aradığı gole uzatma dakikalarında Augustine'in ayağından kaçırdığı golle yaklaştı, ama sonuç alamadı. 
Galatasaray böylesine kritik bir mücadeleden üç puanla dönerek, puan cetvelinin zirvesini de değiştirmiş oldu. 

560 gün sonra 

Geçtiğimiz hafta gol atamadığı için sahadan çıkmak isteyen Baliç, Trabzon'da orucunu bozdu, takımı kurtaran isim oldu 

Gecenin yıldızı 
GALATASARAY'A transfer olduğu günden bu yana inişli çıkışlı bir performans gösteren Elvir Baliç, dün geceki Trabzonspor maçına damga vurarak üç puanın başmimarlarından oldu. Geçtiğimiz hafta Kayserispor maçında iki net fırsatı kaçırdığı için oyundan çıkmak isteyen Baliç, dün gece şanssızlığını kırdı. Boşnak futbolcu, 560 gün sonra fileleri sarsmayı başardı. 

'Daha üstündük' 
EN son golünü 11 Nisan 2003'te Altay'a atan Baliç, son haftalardaki iyi oyununu sürdürmek istediğini açıkladı. Yıldız futbolcu şunları söyledi "Hocam şans verdiği sürece onu utandırmayacağım. Takım olarak çok iyi bir hava yakaladık. Trabzonspor'dan daha üstündük. Güzel bir galibiyet. Eskiden forvette oynadığım için fazla gol atıyordum. Ancak artık kanat oynuyorum." 

Maçın hakemi 
Dengesi bozuldu 
İLK 20 dakikada üst üste yaşanan pozisyonlar Serdar Tatlı'nın dengesini bozdu. Hasan'ın maçın başında Petkovic'in geçerken kendini yerde bulmasıyla tartışmalar başladı. Bu pozisyonu değerlendirmek güç oldu. Tolga'nın eline çarpan pozisyonda ise Serdar Tatlı ve yardımcısı ortak karar aldı. İkinci 45 dakikada Emrah'ı penaltı itirazlarına neden olan pozisyonda ise top göğsüne çarptı. 

Maçtan notlar 
Gerginlik 
MAÇTAN sonra gruplar halinde dışarı çıkarılan Bordo - Mavililer, Trabzonspor Bulvarı'ndan stadın içindeki Galatasaraylı taraftarların başına yabancı madde yağdırdı. Bulvara takviye ekip gönderilirken, bu sırada polis ile taraftarlar arasında arbede yaşandı. Kentin farklı semtlerinde Galatasaraylılar'ın silahla ateş açarak galibiyeti kutlamaları dikkat çekti. 

'Geleni kurtardım' 
KOLOMBİYALI kaleci, haklı bir galibiyet aldıklarını söyledi. Mondragon, "Çok iyi oynadık. Birkaç pozisyon buldular, onları da kurtardım" diye konuştu. Volkan, "Son beş dakikada şans bizden yanaydı" derken, Saidou da, "Akıllı oynadık, kazandık" ifadelerini kullandı. 

Ramazan tarifesi 
BORDO - Mavili Yönetim'in "Galatasaray maçına gelene Diyarbakır bileti bedava" uygulaması tuttu. Bilet fiyatlarının kale arkası 10, maraton tribünü 20 ve numaralı kapalı tribün 40 milyon lira olmasına rağmen tribünler doldu. 

200 kişilik özel destek 
HÜSEYİN Avni Aker Stadı'nda yaklaşık 200 kişiden oluşan Galatasaray taraftarı da takımlarına destek verdi. Emniyet güçleri tarafından özel korumaya alınan Sarı - Kırmızılılar, maçtan sonra da staddan geç çıkarıldı. 

Gençler dostça 
PAF Ligi'nde Trabzon ile Galatasaray arasında oynanan maç 1 - 1'lik eşitlikle sona erdi. Mehmet Ali Yılmaz Tesisleri'ndeki karşılaşmada ev sahibi takımın golünü Ergin, Cim - Bom'un beraberlik sayısını ise Cafercan attı. 



</TEXT>
</DOC>
