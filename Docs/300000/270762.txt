<DOC>
<DOCNO> 270762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur28.html </URL>
<DATE> 2004/09/10/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
ITC "Çatışmalar Türkmenler'i imha noktasına geldi" 
</HEADLINE>
<TEXT>

     Irak Türkmen Cephesi, Irak'ın Telafer kentinde meydana gelen çatışmaların kontrolden çıkarak Türkmenleri imha noktasına geldiğini bildirdi. 
     Cephe'nin Türkiye Temsilciliği'nden yapılan yazılı açıklamada, geçen hafta sonu bir Türkmen kenti olan Telafer'e sızan terörist silahlı unsurlarla ABD güçleri arasında meydana gelen silahlı çatışmaların kontrolden çıktığı ve Türkmenleri imha noktasına geldiği belirtildi. 
     ABD güçlerinin teröristlere yönelik operasyonlarının bütün Telafer halkına yöneldiğine dikkat çekilen açıklamada, ateş altında kalan Türkmen halkının kentten göç etmeye başladığı, halen 50 bin Türkmen'in yerinden yurdundan olduğu kaydedildi. Cephe, 18 yaşın üzerindeki Türkmenlerin ayrılmasına izin verilmediğine de işaret ederek, bunun ''kentte bir soykırım uygulanacağı izlenimi uyandırdığını'' bildirdi. 
     Açıklamada, ABD'den sivil halka yönelik operasyonunu durdurması istenilerek, Türkmenlerin ABD ile hiçbir alıp veremediğinin bulunmadığı ve Türkmenlerin silahlı çatışmaya çekilmek istendiği belirtildi. 
     Türkmen Cephesi, dünyadaki bütün insan hakları kuruluşlarını Telafer'deki Türkmenlere yardım etmeye de çağırdı. 
     
     YAKLAŞIK 120 ÖLÜ 
     Bu arada, A.A muhabirinin edindiği bilgiye göre, kuşatma altında tutulan kentte çatışmalar sırasında yaklaşık 120 kişi hayatını kaybederken, 200'den fazla insan yaralandı. 
     Cephe yetkilileri, hayatını kaybedenlerin cesetlerinin bazılarının ambulansla alınarak morglara kaldırıldığını, birçok cesedinse hala sokaklarda bulunduğunu belirtti. 
     Kente kimsenin sokulmadığını, ancak durumun bugün için sakin olduğunu da söyleyen aynı yetkililer, bununla birlikte Türkmen Cephesi'ninki de dahil olmak üzere hiçbir yardım konvoyunun kente girişine izin verilmediğini kaydettiler. 
     
</TEXT>
</DOC>
