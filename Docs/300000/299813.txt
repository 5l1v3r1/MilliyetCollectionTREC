<DOC>
<DOCNO> 299813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun44.html </URL>
<DATE> 2004/12/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Harry Potter 6, şimdiden liste başı 
</HEADLINE>
<TEXT>

     Ünlü dizi roman Harry Potter'ın altıncı cildi, yayınına 6 aydan fazla olmasına rağmen ''çok satan kitaplar'' listesinde birinci sıraya yükseldi. 
     Kitabın yazarı J.K. Rowling, ''Harry Potter ve Bulanık Prens'' adlı altıncı cildi tamamladığını açıklamış, İngiltere ve ABD'deki kitabın yayıncıları ise dün 6. cildin 16 Temmuz'da piyasaya sürüleceğini ilan etmişti. 
     Kitabın yayın tarihinin açıklanmasının üzerinden daha bir gün geçmeden, ''Harry Potter ve Bulanık Prens'', internet üzerinden dünya çapında kitap satışı yapan amazon.co.uk'nin en çok satan 100 kitap listesinde, birinci sıraya oturdu. Liste, amazon.com'a internet üzerinden verilen bütün siparişlere göre belirleniyor. 
     Daha önce birinci sırada Dan Brown'un Da Vinci Şifresi adlı kitabı vardı. 
     Amazon, Harry Potter'ın 6. cildi için ne kadar sipariş aldıklarını açıklamadı, ancak yayın tarihi ilan edildikten sonra dün akşam saatlerinde siteye sipariş yağmaya başladığını belirtti. 
     Amazon, 2003 yazında yayınlanan serinin 5. cildi ''Harry Potter ve Zümrüdü Anka Yoldaşlığı'' için 420 bin adet yayın öncesi sipariş aldıklarını, son cilt için de benzer bir sipariş beklediklerini belirtti. 
     Waterstone kitapevleri zincirinin sözcüsü de okuyucuların yayıncılar kitabın yayın tarihini açıklar açıklamaz, sipariş vermeye başladığını bildirdi. 
     Yayıncılar yeni kitabın kötü Lord Voldemort ve taraftarlarının büyücülük okulu Hogwarts'da güçleri gün be gün artarken, serinin kahramanı Harry Potter'ın okuldaki 6. sınıfta yaşadığı maceraları anlattığını belirtiyor. 
     Seri 7. ciltle sona erecek, ancak bu cildin ne zaman yayınlanacağını kimse bilmiyor. 
     
</TEXT>
</DOC>
