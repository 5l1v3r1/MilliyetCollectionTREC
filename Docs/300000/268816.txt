<DOC>
<DOCNO> 268816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur10.html </URL>
<DATE> 2004/09/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sevgilisinin evine çatıdan girerken 5. kattan düştü, öldü 
</HEADLINE>
<TEXT>

     Hatice ÇETİNKAYA DHA 
ANTALYA'nın Alanya İlçesi'nde, İsveçli sevgilisi tarafından alınmadığı eve çatıdan girmeye çalışan 26 yaşındaki Ahmet Purkaya, tutunduğu kablo kopunca 5'nci kattan yere düşerek öldü. 
     Olay önceki gün saat 23.50 sıralarında meydana geldi. Tosmur Beldesi'ndeki Pırlanta Sitesi'nin son katında oturan 43 yaşındaki İsveçli Karin Engberg, Türk sevgilisi Ahmet Purkaya ile tartıştı. İki yıldır birlikte olduğu Purkaya ile kavga ederken ayağı kayıp yere düşen Engberg başından yaralandı. 
     Karin Engberg'in evde bulunan annesi Barbro Kindstrand, kızı Matilda ve misafirleri Sofia Ross'un da kavgaya karışmasının ardından sinirlenen Ahmet Purkaya evden ayrıldı. Gün boyu sevgilisi ile görüşmeyen Ahmet Purkaya gece eve geri dönerek özür dilemek istedi. Ancak Engberg'in kapıyı içerden sürgülemesi nedeniyle eve giremedi. 
     Karin Engberg'in kapıyı açmaması üzerine Purkaya, son katta bulunan daireye çatıdan girmeye kalkıştı. Ahmet Purkaya, televizyon antenine giden kablodan destek alarak balkona inmeye çalışırken, kablo koptu. Genç adam 5'nci kattan düşerek yere çakıldı. 
     Olay yerinde hayatını kaybeden Ahmet Puryaka'nın cenazesi Kahraman Maraş'ta bulunan ailesine teslim edilmek üzere Alanya Devlet Hastanesi morguna kaldırıldı. Sevgilisi ile sık sık kavga ederek karakolluk olduğu öğrenilen Karin Engberg ise Ahmet Puryaka'nın ölümünün ardından gözyaşlarına boğuldu. 
     
</TEXT>
</DOC>
