<DOC>
<DOCNO> 252880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sonyas02.html </URL>
<DATE> 2004/07/04/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
O artık paranın da "Efendisi"... 
</HEADLINE>
<TEXT>

     ''Yüzüklerin Efendisi-The Lord of the Rings'' serisinin yönetmeni Peter Jackson, film sayesinde ''paranın efendisi'' unvanını kazandı. Servetini 1 yılda 45 milyon dolardan 118 milyon dolara yükselten Jackson, ''Yeni Zelanda'nın En Zenginleri'' listesine girdi. 
     Internetteki ''msnbc'' sitesinin haberine göre, Yeni Zelanda'da yayınlanan National Business Review, ülkenin en zenginlerini ilan etti. 
     ''Yüzüklerin Efendisi'' serisinin gişe başarısı nedeniyle listeye girmeye hak kazanan Jackson, J.R.R Tolkien'in kitabından beyazperdeye uyarladığı film sayesinde ''küpünü doldurdu''. Wellingtonlı yönetmen, geçen yıl 45 milyon dolar olan gelirini bu sene neredeyse üç kez katlayarak 118 milyon dolara çıkardı. 
     
     ''KING KONG'' DAHA DA ZENGİN EDECEK 
     Derginin şef editörü Nevil Gibson, bu servetin DVD'ler, oyuncaklar ve filme ilişkin materyallerle daha da artabileceğini ifade ederek, ''Serveti giderek artacak, çünkü çalışmaları devam ediyor. Şimdi de King Kong filmi kamera arkasına geçti. Daha da zengin olması kaçınılmaz'' yorumunu yaptı. 
     Jackson'ın ''züğürdün çenesini yoran'' servetinin, ''Yüzüklerin Efendisi'' serisinin son halkası ''Yüzüklerin Efendisi Kralın Dönüşü'' adlı filmle katlandığı kaydedildi. 
     Filmin büyük gişe başarısının filmin ''En İyi Film'' ve ''En İyi Yönetmen'' kategorileri dahil olmak üzere 11 dalda Oscar ödülünü kazanmasıyla daha da arttığı ve yönetmenin kar hanesine bol sıfırlar eklendiği ifade edildi. 
     ''Yeni Zelanda'nın En Zenginleri'' listesinin zirvesinde ise 895 milyon dolarlık servetiyle Yeni Zelandalı iş adamı Graeme Hart yer aldı. 
     Peter Jackson, şu günlerde ''King Kong'' filminin yeni uyarlaması için kamera arkasına geçti. Başarılı yönetmen tarafından özenle hazırlanan filmin de önemli gişe başarılarına imza atması bekleniyor. 
     
</TEXT>
</DOC>
