<DOC>
<DOCNO> 250355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur57.html </URL>
<DATE> 2004/06/23/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Kırkpınar Ağası yemek yarışmasında fenalaştı... 
</HEADLINE>
<TEXT>

     Trakya Ev Yemekleri Yarışması'nda, tatlılar dalında jüri üyesi olan 643. Kırkpınar Ağası Mustafa Altunhan, 1,5 kilogram tatlı yiyince, gaz sıkışması sonucu fenalaştı. 
     643. Tarihi Kırkpınar Yağlı Güreşleri ve Kültür Etkinlikleri Haftası kapsamında, ''13. Kültür ve Turizm Müdürlüğü'nce Tarihi Rüstempaşa Kervansarayı Oteli bahçesinde düzenlenen 13. Trakya Ev Yemekleri Yarışması'nda, Kırkpınar Ağası Altunhan'ın da bulunduğu 15 kişi jüri üyeliği yaptı. Jüri üyelerinin her biri, ''etliler'', ''hamurişleri'' ve ''tatlılar'' kategorilerinde, yalnız değerlendirecekleri yiyecekleri tattı. 
     Kırkpınar Ağası Altunhan, ''tatlılar'' dalında yaptığı jüri üyeliği sırasında, tattığı Selanik, höşmerim ve peynir tatlısını çok beğendiğini söyledi. 
     Tatlılarla arasının iyi olduğunu belirten Altunhan, ''Tüm tatlılar çok güzel olduğu için seçmekte zorlanıyorum ancak Selanik tatlısını çok beğendim. Yapanların eline sağlık'' dedi. 
     Değerlendirme formunu dolduran Altunhan, bir süre sonra rahatsızlanarak, sandalyeye oturdu. Yanında bulunanlara, ''Tatlıyı çok kaçırdım galiba. Gelmeden önce de 1,5 porsiyon köfte yemiştim. Kendimi rahatsız hissediyorum'' diyerek, doktor çağrılmasını istedi. 
     Ağa Altunhan, AK Parti Edirne İl Başkanı Recai Koçaşlı ve İl Kültür ve Turizm Müdürü Yalçın Hatunoğlu'nun yardımıyla otel odasına götürüldü. 112 Acil Servis'ten gelen doktorlar Ağa Altunhan'ı muayene ederek, müdahalede bulundu. 
     Doktorlar, Altunhan'ın yediği fazla tatlıdan dolayı rahatsızlandığını belirterek, ''Gaz sıkışması sonucu rahatsızlık yaşanmış. Buna bağlı olarak tansiyonu 18-11 olmuş. Yapılan müdahaleyle durumu iyi'' dediler. 
     
     ''2 YIL TATLI YEMEYECEĞİM'' 
     Mustafa Altunhan, durumunun iyi olduğu belirterek, ''Tatlıyı çok sevdim. Fazla kaçırdım. Yarışmada birinci olan Selanik tatlısı çok güzeldi, dayanamadım. 2 yıl tatlı yemeyeceğim'' diye konuştu. 
     Ağa Altunhan'ın iyileşmesi üzerine jüri etkinliğe devam ederek, yarışma sonuçlarını açıkladı. 
     Buna göre, ''tatlılar'' dalında Nigar Pekgeçkin Selanik , ''hamurişleri'' dalında Sevil Karaküçük kuskus hamurişi , ''etliler'' dalında Çiçek Yalçın kuskus kapama ile birincilik elde etti. 
     Ödül kazananlara Trakya Birlik Genel Müdürlüğü, Edirne Belediye Başkanlığı, Kırkpınar Ağası Mustafa Altunhan ile 1991'den itibaren 3 yıl üst üste ağa olan Alper Yazoğlu tarafından çeşitli ödüller verildi. 
     Yarışma bitiminde jüri üyelerinden arta kalan yiyecekler, yapanlar ve yarışmacı yakınları tarafından kapışıldı. 
     
</TEXT>
</DOC>
