<DOC>
<DOCNO> 284171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur45.html </URL>
<DATE> 2004/10/28/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Anneden suç duyurusu "Oğlum parmağımı kırarak paramı gasp etti" 
</HEADLINE>
<TEXT>

     Adana'da, yaşlı bir kadın, parmağını kırarak parasını gasp ettiği iddiasıyla oğlu hakkında Cumhuriyet Savcılığı'na suç duyurusunda bulundu. 
     Merkez Yüreğir İlçesi'ne bağlı İncirlik Beldesi Hürriyet Mahallesi İlyas Özgüler Sokak'ta, evinde yalnız yaşayan Fatma Ö. 66 , kendisine ait sobayı almak amacıyla gelen oğlu Basri Ö'nün saldırısına uğradığını, 2 milyar 400 milyon lirasının gasp edildiğini iddia ederek, Cumhuriyet Savcılığı'na suç duyurusunda bulundu. 
     Oğlunun ısrarı üzerine kapıyı açtığını belirten yaşlı Fatma Ö, ''Sobayı alıp gideceğini sanmıştım. Evli ve bir çocuk babası olduğu halde sürekli işsiz gezer. Eve girdiği sırada sedirin üzerinde duran tarlamın kira parasını gördü. O sırada parayı koynuma saklamak istediysem de elimi bükerek alıp gitti. O sırada sol elimin işaret parmağım kırıldı. Yakalanarak cezalandırılmasını istiyorum'' diye konuştu. 
     Fatma Ö, parasını aldığını söylediği oğlunun evini de kundaklamaya kalkıştığını öne sürdü. 
     
</TEXT>
</DOC>
