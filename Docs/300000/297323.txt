<DOC>
<DOCNO> 297323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonspo32.html </URL>
<DATE> 2004/12/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Samsunspor'dan taraftara sitem... 
</HEADLINE>
<TEXT>

     Samsunspor, hafta sonu deplasmanda oynayacağı Diyarbakırspor maçının hazırlıklarına başladı. 
     Nuri Asan Tesisleri'nde, Teknik Sorumlu Ertuğrul Sağlam gözetiminde yapılan idmana, sakatlığı bulunan Celil dışında tüm futbolcular katıldı. 
     Yaklaşık 1,5 saat süren idmanda oyuncular, fizik çalışmasının ardından gruplara ayrılarak dar alanda kısa pas çalışması yaptılar. Karadeniz ekibi, idmanı yarı sahada çift kale maçla tamamladı. 
     Teknik Sorumlu Ertuğrul Sağlam, idman öncesi yaptığı açıklamada, hafta sonu Trabzonspor karşısında beklentilerinin dışında bir oyun sergilediklerini söyledi. 
     Maçın ilk yarısında Samsunspor'un kalesinde gördüğü golün oyun anlayışını altüst ettiğini belirten Sağlam, şöyle konuştu 
     ''İkinci yarının ilk 5 dakikası etkili oynamamıza rağmen yediğimiz 2. gol oyundan kopmamıza neden oldu ve Trabzonspor'a farklı bir skorla yenildik. Artık önümüzde Diyarbakırspor maçı var. Bu maçtan 3 puan alarak ligin ilk yarısını 23 puanla tamamlamak istiyoruz.'' Ligin ikinci yarısı için gerekli transferleri yapacaklarını da bildiren Sağlam, ''İkinci yarıda Samsunspor formasının ağırlığını taşıyabilecek oyuncularla yolumuza devam edeceğiz. İsteklerimiz doğrultusunda eksik mevkilere oyuncu takviyesi yaparak ikinci yarıya daha iyi bir Samsunspor'la başlayacağız'' dedi. 
     
     TARAFTARA SİTEM 
     Sağlam, maçta Trabzonspor taraftarının takımını sahiplenmesinin maçın adeta Trabzon'da oynanıyor havası yarattığını da söyleyerek, ''Sahada öyle bir atmosfer vardı ki maçın ilk 20 dakikasında sanki maç Trabzon'da oynanıyor havası vardı. Samsunspor seyircisinin duyarsızlığı benim de moralimi bozdu'' diye konuştu. 
     Kentin değerleri arasında Samsunspor'un önemli bir yeri olduğunu ifade eden Sağlam, ''Bu değerlerin yok olmaması adına Samsun halkını sağduyuya davet ediyorum. Biz yaşadığımız bu sıkıntıları onların destekleriyle aşacağız'' dedi. 
     
</TEXT>
</DOC>
