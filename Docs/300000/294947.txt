<DOC>
<DOCNO> 294947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/soneko01.html </URL>
<DATE> 2004/12/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Tekel'in satışında yeni rota... 
</HEADLINE>
<TEXT>

     TEKEL'in sigara bölümünün satışında, ilk ihalenin iptalinin ardından, yeniden blok satış yöntemi ile ihaleye çıkılacağı ifade edilirken, son dönemde varlık satışının gündeme geldiği belirtildi. 
     A.A muhabirinin edindiği bilgiye göre, blok satışta aktif ve pasif satışı birlikte oluyor ve bu nedenle bilinmezlik primi, bir başka deyişle risk primi oluşuyor. 
     Her bir bilinmezlik, yabancı yatırımcı için risk primi oluştururken, bunun TEKEL'in fiyatına yansıdığı, dolayısıyla fiyatın düşmesine neden olduğu vurgulanıyor. 
     TEKEL'in ilk ihaleye çıkışında en fazla eleştiriye konu olan, kuruluşun taahhütleri ve borçlarının bilinmediği noktasının da varlık satışı modeliyle ortadan kaldırılacağı ifade ediliyor. 
     Varlık satışında, TEKEL'in ismi yerine makine, fabrika ve markalar bir paket yapılarak satışa çıkarılacak. 
     TEKEL şirketi yerine, kazanan firmaya, TEKEL'in sahip olduğu makine, fabrika ve markalar devredilecek. Böylelikle yatırımcı için taahhüt veya borç gibi bir risk unsuru kalmazken, bu yapının kuruluşun değerini artıracağının altı çiziliyor. 
     
     MARKA SATIŞI YOK 
     Öte yandan, TEKEL'in satışında marka satışının kesinlikle gündemde olmadığı belirtilirken, ''Bölme fikri, TEKEL'i yok etme fikridir, bölme TEKEL'in değerini artırmıyor'' ifadesi kullanılıyor. 
     TEKEL'in şu anda sahip olduğu pazar payı ile birlikte bir değer taşıdığı vurgulanırken, marka satıştaki yüzde 10-15 gibi pazar paylarının bir anlam ifade etmeyeceği savunuluyor. 
     
     BU AY İÇİNDE İLANA ÇIKILIYOR 
     Bu arada, TEKEL'in sigara bölümünün satışı için şartname ve tanıtım kitaplarının hazır olduğu, bu ay içinde ihale ilanına çıkılabileceği belirtiliyor. 
     Bilindiği gibi TEKEL'in sigara bölümünün satışında ilk ihalede en yüksek teklif, Camel ve Winston sigaralarının üreticisi Japan Tobacco International JTI firmasından gelmiş, ancak fiyat düşük bulunarak ihale iptal edilmişti. 
     
</TEXT>
</DOC>
