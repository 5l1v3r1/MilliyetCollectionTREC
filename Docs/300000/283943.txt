<DOC>
<DOCNO> 283943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/guncel/gun05.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk turiste Mısır zulmü 
</HEADLINE>
<TEXT>


Mısır'a seyahat eden Türkler, Kahire Havalimanı'nda saatlerce bekletilip hakarete uğruyor. Mısır, girişimlere rağmen kötü muameleden vazgeçmiyor 


Türkiye'nin Kahire Büyükelçiliği, Türk vatandaşlarının Mısır'ın başkenti Kahire'deki havaalanında kötü muameleye maruz kaldığını bildirdi. 
Mısır'a seyahat etmek isteyen Türkler, Türkiye'deki Mısır Büyükelçiliği'nden vize almalarına rağmen, Kahire Havalimanı'nda zorluklarla karşılaştı. Kahire Havalimanı'nda 3 saat kadar bekletilerek Mısır'a giriş izni verilen Türklere havaalanı görevlileri, zaman zaman hakarete varan kötü muamelelerde bulundu. 
Türkiye'nin Kahire Büyükelçiliği yetkilileri de, Türk vatandaşlarına çıkarılan zorlukları bildiklerini, bundan üzüntü duyduklarını belirterek, uygulamaların kabul edilemez olduğunu söyledi. Yetkililer, uygulamanın düzeltilmesi için birçok kez Mısırlı makamlar nezdinde girişimde bulunulmasına ve söz almalarına rağmen, henüz sonuç alınamadığını kaydetti. Mısır Turizm Bakanlığı'nın verdiği bilgiye göre, Mısır'a giden Türk turist sayısı 2003'te, 2002'ye göre yüzde 88 artışla 44 bine ulaştı. Geçen yıl Ramazan Bayramı'nda 6500 Türk, tatilini Mısır'da geçirdi. Bu yıl da çok sayıda Türk'ün Mısır'a gitmesi bekleniyor. 




</TEXT>
</DOC>
