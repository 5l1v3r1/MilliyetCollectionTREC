<DOC>
<DOCNO> 288755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko03.html </URL>
<DATE> 2004/11/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Babacan Avrupa yolcusu... 
</HEADLINE>
<TEXT>

     Devlet Bakanı Ali Babacan, 16-21 Kasım günlerinde Brüksel, Londra ve Berlin'e giderek, bir dizi temaslarda bulunacak. 
     A.A muhabirinin edindiği bilgiye göre, Babacan'ın, 6 günlük programı sırasında, başta ABD Hazine Bakanı John Snow olmak üzere bir dizi görüşmeler yaptıktan sonra, uluslararası yatırımcılarla biraraya gelmesi bekleniyor. 
     Babacan'ın Avrupa gezisi, 16 Kasım Salı günü Brüksel ile başlayacak. Babacan'ın Brüksel'de, AB'nin ekonomik ve mali işlerden sorumlu komiseri Joaquin Almunia ile görüşmesi bekleniyor. 
     17 Kasım Çarşamba günü Belçika Başbakan Yardımcısı ve Maliye Bakanı Didier Reynders ile görüşecek olan Babacan, 18 Kasım'da Londra'ya geçecek. 
     Bakan Babacan, Londra'da London School of Economics and Politics'de LSE bir konuşma yaptıktan sonra, uluslararası finans ve yatırım firmalarının yetkilileri ile görüşecek. 
     Devlet Bakanı Babacan, 19 Kasım Cuma günü, DEİK Türk-İngiliz İş Konseyi tarafından yabancı yatırımcılar için düzenlenen ''Türkiye'de Sermaye Sermaye Piyasaları ve Yatırımlar'' konulu konferansa katılarak bir konuşma yapacak. 
     Babacan, gezisinin son durağı olan Berlin'e 20 Kasım'da geçerek, burada Türkiye'nin de üye olduğu G-20 toplantısına katılacak. Bakan Babacan'ın, G-20 toplantısı çerçevesinden ABD Hazine Bakanı John Snow ile görüşmesi de bekleniyor. Babacan'ın gezisinin Berlin bölümüne Hazine Müsteşarı İbrahim Çanakçı, Brüksel bölümüne de Merkez Bankası Başkanı Süreyya Serdengeçti ile üst düzey bürokratlar eşlik edecek. 
     Babacan, 21 Kasım Pazar günü Türkiye'ye gelecek. 
     
</TEXT>
</DOC>
