<DOC>
<DOCNO> 298263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur01.html </URL>
<DATE> 2004/12/16/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Cemal Reşit Rey Salonu'ndaki yangının sebebi araştırılıyor... 
</HEADLINE>
<TEXT>

     İstanbul Büyükşehir Belediyesi Kültür A.Ş Genel Müdürü Cengiz Özdemir, Cemal Reşit Rey CRR Konser Salonu'ndaki yangının çıkış nedeninin araştırıldığını bildirdi. 
     Özdemir, olayın ardından gazetecilere yaptığı açıklamada, CRR'de Akbank Oda Orkestrası'nın programı devam ederken, arkadaki odaların birinde yangın çıktığını kaydetti. 
     Cengiz Özdemir, ardiye olarak kullanılan odada çıkan yangının programı izleyenleri etkilemediğini belirterek, ''Çok küçük bir yangın. Çıkış nedeni araştırılıyor'' dedi. 
     Olayda yaralanan olmadığını dile getiren Özdemir, gerekli açıklamanın daha sonra yapılacağını bildirdi. 
     Bu arada, kısa sürede söndürülen ve küçük çapta maddi hasara yol açan yangın sırasında, ünlü İsveçli tromboncu Christian Lindberg'in solist olarak katıldığı ''Kuzeyden'' başlıklı Akbank Oda Orkestrası konserini izleyen yaklaşık 200 kişinin, tedbir amaçlı olarak salondan tahliye edildiği öğrenildi. 
     
</TEXT>
</DOC>
