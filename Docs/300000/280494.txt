<DOC>
<DOCNO> 280494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/dunya/adun.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Adam kaçıran CIA'ya Avrupa'da gözaltı 
</HEADLINE>
<TEXT>


CIA'nın Almanya, İtalya ve İsveç'te yaşayan bazı terör şüphelilerini kaçırıp Mısır, Afganistan ve Pakistan gibi ülkelerde işkenceyle sorguladığının ortaya çıkması üzerine, savcılar harekete geçti 

DIŞ HABERLER SERVİSİ 


Amerikan Merkezi Haber Alma Örgütü'nün CIA , 11 Eylül saldırılarından sonra uluslararası terörizme karşı verilen savaş çerçevesinde, başta Avrupa olmak üzere, ABD toprakları dışında adam kaçırarak bunları işkence ve kötü muamelenin sıkça uygulandığı Mısır, Ürdün, Afganistan ve Pakistan gibi ülkelere sorgulanmaları için naklettiği ileri sürüldü. 
Washington Post'un haberine göre, CIA'nın İslamcı terörle ilgileri oldukları gerekçesiyle en az 4 kişiyi kaçırdığı yolundaki iddialar Alman, İtalyan ve İsveç savcılarınca mercek altına alındı. 

Birinci 'paketleme' İtalya'da 
Gazetenin haberine göre, CIA'nın "paketleme operasyonu" adı verilen adam kaçırma eylemlerinden biri İtalya'da meydana geldi. Şubat 2003'te Mısırlı İmam Ebu Ömer Milano'da bir camiye giderken yüzleri kar maskeleriyle örtülmüş CIA ajanları tarafından bayıltıcı sprey sıkıldıktan sonra zorla bir arabaya bindirilerek kaçırıldı. Ebu Ömer'in daha sonra Mısır'a götürüldüğü iddia edildi. Göçmen bir kadın, İtalyan savcılara olayı gördüğünü anlattı. 
Bunun üzerine İtalyan yetkililer, Aviano Amerikan Hava Üssü yetkililerinden ve ABD elçiliğinden söz konusu tarihte üsse İtalyan makamlarının bilgisi haricinde Amerikan uçağı gelip gelmediğini sordu. Amerikalı yetkililer buna cevap vermedi. Muhalefet milletvekilleri de Başbakan Silvio Berlusconi'den açıklama istedi. 

4 ay sonra sınıra bıraktılar 
Ocak 2004'te "paketleme" bu kez Almanya'da gerçekleştirildi. Umr'da yaşayan Halid Masri karısıyla şiddetli bir tartışmanın ardından kısa bir tatil için Makedonya'nın başkenti Üsküp'e gitmek üzere yola çıktı. Burada El Kaide ile bağlantısı olduğu şüphesiyle pasaportuna el konularak gözaltına alındı. Daha sonra Amerikalı ajanlar, Masri'yi Afganistan'a nakletti. İşkence yapılan, aç ve susuz bırakılan Masri, yanlış kişi olduğu anlaşılınca, 4 ay sonra alındığı yerde Arnavutluk sınırında serbest bırakıldı. Alman savcılar, Masri'nin ifadesinin maddi delillerle örtüştüğünü belirttiler. 

İsveç'te 2 Mısırlı 'paketlendi' 
Üçüncü paketleme operasyonu İsveç'te düzenlendi. Burada da parlamentonun yaptığı bir soruşturma sonucunda, CIA'nın Aralık 2001'de 2 Mısırlıyı kaçırarak Mısır'a götürdüğü yolunda güçlü şüpheler yaratan bulgulara ulaşıldı. İsveç Emniyet Müdürü Klas Bergenstrand, bu olay üzerine yabancıların ülke yasalarını hiçe sayan eylemlerini durdurmak için her türlü önlemin alınacağını açıkladı. 


</TEXT>
</DOC>
