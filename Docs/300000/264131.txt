<DOC>
<DOCNO> 264131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonsiy11.html </URL>
<DATE> 2004/08/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Şahin "Selden mağdur olanların sayısı kabarık olursa el uzatırız" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Sel felaketi nedeniyle mağdur olmuş vatandaşların sayıları kabarıksa devlet olarak el uzatmamız gerektiğini ifade edebilirim'' dedi. 
     İstanbul Büyükşehir Belediyesi Afet Koordinasyon Merkezi'ne AKOM gelen Şahin, kentte etkili olan sağanak yağışın neden olduğu sel baskınları ve kurtarma çalışmaları hakkında bilgi aldı. 
     Daha sonra İstanbul Büyükşehir Belediye Başkanı Kadir Topbaş ile basın mensuplarına açıklama yapan Şahin, İstanbullulara geçmiş olsun dileklerini iletti. 
     Devlet Bakanı Şahin, herhangi bir can kaybının söz konusu olmadığını ama bazı ilçelerdeki alçak mahallelerde bulunan evlerin sular altında kaldığını belirterek, ''Burada yaşayan vatandaşlarımıza sahip çıkılması gerekir. Onların barınma ve beşeri ihtiyaçları ile ilgili her türlü tedbirin alındığını öğrendim'' dedi. 
     Basın mensuplarının sorularını da yanıtlayan Şahin, ''Hükümet olarak onların zararını giderici bir çalışma olacak mı '' şeklindeki soru üzerine, şunları söyledi 
     ''Bu konudaki tespitlerimizi bir yapalım. Hükümetin bir üyesi olarak bu soruya muhatap olurum. Bunu mutlaka ya acil olarak veya ilk yapılacak Bakanlar Kurulu toplantısında değerlendiririz. Gerçekten bu sel felaketi nedeniyle mağdur olmuş vatandaşların sayısı kabarıksa mutlaka devlet olarak el uzatmamız gerektiğini ifade edebilirim.'' Şahin, su baskınlarının olduğu yerlerde inceleme yaptıktan sonra Ankara'ya döneceğini, ardından Başbakan ve ilgili bakanlarla bir değerlendirme yapacaklarını bildirdi. 
     
     BELEDİYE İLE İLGİLİ YASAL DÜZENLEMELER 
     Bir gazetecinin, ''Selin en büyük nedeni çarpık yapılaşma... Bu konu ile ilgili hükümet olarak bir çalışma olacak mı '' sorusuna, Devlet Bakanı Şahin şu yanıtı verdi 
     ''Bu konuda biz belediye yasalarında ciddi değişiklikler yaptık. Kamu yönetimi ile ilgili atmış olduğumuz adımları, bu adımların parlamentodan geçtiğini ve bunların bir kısmının Cumhurbaşkanınca bir kez daha görüşülmek üzere geri gönderildiğini biliyorsunuz. Meclis, Eylül ayının ortalarında tekrar toplandığında belediye ile ilgili bu yasal düzenlemeler yeniden görüşülecek ve muhtemelen de ve tekrar Sayın Cumhurbaşkanımızın onayına sunulacak. Bu arada bu konularla ilgili önlem alma imkanı getiren düzenlemeler var'' 
     
     ''ZARARIN NERESİNDEN DÖNÜLÜRSE KARDIR'' 
     Mehmet Ali Şahin, geçmişte İstanbul'un belirli yerlerinde çarpık yapılaşma olduğunu ve bunun acılarının çekildiğini belirterek, ''Zararın neresinden dönülürse kardır. Bundan sonra bunlara izin vermemek ve bu yapıların bulunduğu yerlerle ilgili vatandaşlarımızı da razı ederek yeni çözümler üretmek merkezi ve yerel yönetimin el ele vererek yapacağı işlerdir'' dedi. 
     Her felaketten dersler çıkarmak zorunda olduklarını ifade eden Şahin, ''Her afetten bir takım sonuçlar çıkarır, tedbirlerini alırsak ileride bunların pek azını yaşarız. 'Bir musibet bin nasihatten iyidir' sözünü atalarımız boş yere söylememişlerdir'' diye konuştu. 
     Bakan Şahin açıklamasının ardından İstanbul Büyükşehir Belediye Başkanı Kadir Topbaş ile birlikte İstanbul Ulaşım AŞ'den kiralanan bir helikopter ile sel baskınının olduğu Alibeyköy'de havadan incelemeler yapmak üzere AKOM'dan ayrıldı. 
     
</TEXT>
</DOC>
