<DOC>
<DOCNO> 262154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur08.html </URL>
<DATE> 2004/08/10/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Öldü diye üstü örtüldü ancak sonra gerçek anlaşıldı .. 
</HEADLINE>
<TEXT>

     Mesut IŞIK - GEBZE Kocaeli DHA 
KOCAELİ'nin Gebze ilçesi yakınlarında yakıtı bittiği için arkasından itilerek yürütülen minibüse alkollü sürücünün kullandığı meyva yüklü kamyonet çarptı. Minibüsü iterken kamyonetin çarpması sonucu savrulan 16 yaşındaki Fırat Karakaya, 25 dakika boyunca öldü sanılarak üzeri gazete kağıdı ve naylonlarla örtülü halde yol kenarında kaldı. Diğer 9 yaralının hastanelere kaldırılmasından sonra gelen ambulanstaki kadın doktor gencin yaşadığını fark etti, ancak Fırat Karakaya hastane yolunda can verdi. 
     Kaza, önceki gece saat 02.00 sıralarında D-100'ün Gebze girişinde meydana geldi. Ordu'dan İstanbul'a gelmekte olan Mehmet Hacı Çakar idaresindeki 34 JG 175 plakalı minibüsün Gebze girişinde Jandarma Kavşağı'nda benzini bitti. Sürücü Çakar ve aracın içinde bulunan yakınlarından Murat Karakaya ve oğlu Fırat Karakaya 400 metre ileride bulunan benzinliğe ulaşmak için aracı arkadan itmeye başladı. Bu sırada Adapazarı'ndan yüklediği meyva ve sebzeleri Gebze Hali'ne götürmekte olan Kazım Bayrak yönetimindeki 34 VS 4875 plakalı kamyonet itilen minibüse çarptı. Minibüs bariyerleri parçalayıp yan yola çıkarken, kamyonet de devrildi. Meyva ve sebzeler yola saçıldı. 
     
     CAN PAZARI YAŞANDI 

     Kaza sırasında minibüsü arkadan itmekte olan Fırat Karakaya'nın bedeni yola savruldu. Yerde hareketsiz yatan genç öldü sanılarak üzerine gazete kağıdı ve naylon örtüldü. Aslında ağır yaralı olan Karakaya, ceset diye yolun kenarına çekildi. Bu arada kazanın şokuyla bağrışan diğer yaralılar minibüs şürücüsü Mehmet Hacı Çakar, Murat Karakaya, Damla Karakaya, Sunay Karakaya, Gülnaz Demiral, Nesiha Demiral, Özne Nihal Demiral, Yasemin Bulut ve Şura Bulut Gebze Devlet ve Kartal Devlet Hastaneleri'ne sevkedildi. 
     
     KADIN DOKTORUN DİKKATİ 

     Ordu'da tatil yaptıktan sonra yakınlarıyla birlikte İstanbul Üsküdar'daki evine dönerken kaza geçiren Fırat Karakaya'nın ölmediği 25 dakika yerde yattıktan sonra anlaşıldı. Olay yerine gelen ambulanslardan birinde görevli Gebze Devlet Hastanesi Acil Servis doktorlarından Selma Kalkan, gazete kağıdı ve naylonları kaldırıp Fırat Karakaya'yı kontrol etti. Kalbinin ve nabzının attığını belirleyen Dr. Kalkan "Bu çocuk yaşıyor'' diye bağırarak onu hemen ambulansa aldırdı. Kaza yerinde toplananlar da heyecanlanarak kadın doktoru alkışladı. Ancak yaralı Karakaya, Gebze Devlet Hastanesi'ne ulaştırılamadan yolda hayatını kaybetti. 
     
     KAMYONET SÜRÜCÜSÜ ALKOLLÜ 

     Kazadan sonra gözaltına alınan kamyonet şoförü Kazım Bayrak alkollü çıktı. Gebze Devlet Hastanesi'ndeki kontrolda sürücünün 180 promil alkollü olduğu belirlendi. Kazayla ilgili soruşturma sürdürülüyor. 

     
</TEXT>
</DOC>
