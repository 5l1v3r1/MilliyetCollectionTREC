<DOC>
<DOCNO> 258677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/spor/spo06.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefte ilk madalya var 
</HEADLINE>
<TEXT>


Atıcılıktaki tek temsilcimiz Oğuzhan Tüzün, olimpiyatta madalya hasretini dindirmeyi kafasına koymuş. Genç sporcu, "Finale kalırsam altın bile mümkün olur" diyor 

ATİNA YOLCULARI MURAT AĞCA 


Türkiye'nin 80 yıllık cumhuriyet dönemi olimpiyat geçmişinin yarısında yer almasına rağmen atıcılıkta h l madalyaya hasretiz. Ve şimdi, bu hasrete son vermeyi aklına koymuş bir genç var Oğuzhan Tüzün. 
Dört yıl önce henüz 18 yaşında Sidney Olimpiyatı'na katılan ve iyi bir yarışma çıkarmasına rağmen çokca tecrübesizlik, biraz da heyecana teslim olan Oğuzhan, bu kez iddialı. O tarihten bu yana elde ettiği Avrupa ve Dünya Gençler Şampiyonlukları, Dünya Şampiyonası'nda ikincilik, Dünya Üniversiteler Şampiyonası'nda kırdığı rekor ve bu yıl Sidney'de Dünya Kupası'ndaki birinciliği, iddiasının kanıtları. Bu dönemde Ülker'in sponsorluğunda ve özel antrenör nezaretinde kendisini adeta atıcılığa "adayan" Oğuzhan, olimpiyat için askerliğini bile tecil ettirdi. Son dönemde ise Azerbaycan Milli Takım Antrenörü Hafız Cafarov'un desteğini aldı. 

En iyi altıda 
Dünya'nın en iyi altı atıcısı arasında yer alan genç sporcu, her ne kadar iyi bir hazırlık dönemi geçirse de aslında işin atış sırasındaki konsantrasyon ve motivasyonda bittiğini söylüyor. Bunun için de dört yıldır spor psikoloğu Cengiz Karagözoğlu'yla çalışıyor. "Daha önce çok iyi puanlar almak önemli değil. Her yarışma ayrı bir sınav. Bir seri kötü atarsan, tüm hayallerin yıkılır. İyi günümde olursam madalyaya atacağımı biliyorum" diyen Oğuzhan'ın en önemli rakipleri arasında Avustralyalı Michael Dimond, İtalyan Geovanni Peliello ve Rus Aleksi Alipov var. Bu isimlerin hepsini iyi tanıdığını söyleyen milli atıcı, şöyle konuşuyor 
"Müsabaka zaten 15 - 20 sporcu arasında geçiyor. Yeni tüfeğime de ısındım ve Dünya Kupası'nda iyi attım. Atina'da öncelikle seçmelerde ilk sekize girip finale kalabilmek önemli. Finalde altın dahil her şey mümkün. Türkiye'ye hem atıcılıkta, hem de Atina'da ilk madalyayı ben kazandırmak istiyorum". 

Tarihçe 
Atıcılığın tarihi insanoğlunun avlanmaya başladığı ilk çağlara kadar uzanır. Ancak ateşli silahların bulunuşu bu sporda devrimi beraberinde getirdi. 
13. ve 14. yüzyılda Avrupa'da atıcılık kulüpleri kurulmaya başlandı. 1907'de de Uluslararası Atıcılık Federasyonu kuruldu. Erkekler atıcılık, 1896 Atina'daki ilk modern olimpiyata dahil edilen dokuz spordan biriydi. 1900 Paris'te canlı güvercinler hedef olarak kullanıldı. Bunun etik bulunmaması üzerine 1900 sonrası plakalara dönüldü. 
Bayanlar da 1984 Los Angeles'tan itibaren olimpiyatta yarışmaya başladı. Atıcılıkta tüfek trap, double trap, skeet , havalı silah 10 metre ve 50 metre ile tabanca 10, 25 ve 50 metre kategorileri olimpiyatta yer alıyor. Atina'da 14 - 22 Ağustos tarihleri arasında 390 atıcı Markopoulo Atıcılık Merkezi'nde mücadele edecek. 

ATICILIK 
Tüzün kimdir 
Doğum Tarihi 20.10.1982 
Branş Trap 
Sidney 2000 Trap 107 puanla genel sıralamada 30. oldu 
Boy - Kilo 1.84 - 104 kg 
Eğitimi Marmara Ünv. BESYO mezunu 
Antrenörü Özer Tüzün 
Kulübü İstanbul Avcılık ve Atıcılık Kulübü 

Antrenör gözüyle Formu çok iyi 

Oğuzhan şu anda dünya klasmanında altıncı. Bu da olimpiyat için iddialı olduğunu gösteriyor. Çünkü önündekilerin hepsi aynı şartlarda yarışan ve birbirine yakın sonuçlar alan sporcular. 
Burada sporcunun hazırlığı yanında psikolojisi de çok önemli. Oğuzhan'ın şu andaki form durumu gayet iyi. Teknik detaylar üzerinde çalışıyoruz. 100 plakta ortalama 96 vuruş yüzdesini yakaladık. Oğuzhan bu yıl tüm yarışmalarda üst sıralarda yer aldı, Dünya Kupası'nı kazandı. Biz tepe noktayı olimpiyata denk getirmeye çalışıyoruz. 
ÖZER TÜZÜN 


Otorite gözüyle Kürsüye yakın 

Türkiye'de yurtdışında başarılı olabilecek atıcı sayısı fazla değil. Oğuzhan bu başarıyı yakalayabilecek kapasite ve yetenekte. Olimpiyat, Dünya ve Avrupa şampiyonalarına göre derece alınması daha kolay bir yarışma. 
Dünya ve Avrupa'ya bütün iyi atıcılar girebilirken, olimpiyattaki seçme sistemine göre her ülkeden en fazla iki atıcı katılabiliyor. Bunlar arasında Afrika, Asya gibi kıtalardan gelenlerin iddiası zaten yok. İyi bir atışla derece şansınız yüksek. Bizim de aynı dalda iki sporcumuz olsa şansımız daha da artardı. Oğuzhan gününde olursa ve iyi atarsa kürsü şansı var. 
ALP KIZILSU 


Olimpiyatta Türk atıcıları 

Türkiye'yi atıcılıkta 1968 Meksika'da Mehmet Dursun, Türker Özenbaş, Metin Salihoğlu, 1972 Münih'te Fettah Güney, Güneş Yunus, Mehmet Dursun, Osman Giraud, 1976 Montreal'de Akın Ersoy, Mehmet Dursun, Güneş Yunus, 1984 Los Angeles'ta Alp Kızılsu, Güneş Yunus, Ali Mert Dizioğlu, Haluk Yamaç, 1988 Seul'de Zeynep Oka, Bülent Torpil, 1992 Barcelona ve 1996 Atlanta'da Alp Kızılsu, 2000 Sidney'de de Oğuzhan Tüzün ve Ayşe Kil temsil etti. 

Kariyeri 
İlk madalyasını 17 yaşında 1999 Dünya Gençler Şampiyonu olarak aldı. 2000 Sidney Olimpiyatları'na katıldı ve aynı yıl Avrupa 3.'sü oldu. 2001'de Avrupa Şampiyonluğu'nu elde etti. 2002'de Dünya Gençler Şampiyonu oldu. Dünya Şampiyonası'nda 2.'liği elde etti. 2003'te Avrupa 4.'sü olarak olimpiyat vizesi aldı. 2003 Üniversitelerarası Dünya Şampiyonası'nda dünya rekoru kırdı. 2004 Şubat ayında Sidney'deki Dünya Kupası'nda birinci oldu. 

Atina 2004 Programı 

14 Ağustos 
Erkekler Trap elemeleri 09 00 - 14 00 
15 Ağustos 
Erkekler Trap elemeleri 09 00 - 12 30 
15 Ağustos 
Erkekler Trap finali 13 30 - 14 150 


</TEXT>
</DOC>
