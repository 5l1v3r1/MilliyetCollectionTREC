<DOC>
<DOCNO> 271728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo06.html </URL>
<DATE> 2004/09/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fenerbahçe, yaklaşık 2 yıl sonra sahasında Avrupa Kupası maçına çıkacak 
</HEADLINE>
<TEXT>

     Fenerbahçe taraftarının Kadıköy'de Avrupa Kupası maçı hasreti yaklaşık 2 yıllık bir aradan sonra Sparta Prag maçıyla son bulacak. 
     Sarı-lacivertliler, Avrupa Şampiyonlar Ligi'nde D Grubu'nda yarın Sparta Prag ile yapacağı maçla, yaklaşık 2 yıl aradan sonra Şükrü Saracoğlu Stadı'nda bir Avrupa Kupası maçına çıkacak. 
     Birinci Süper Lig'de 2002-2003 sezonunu 6. sırada tamamlayan ve bu nedenle geçen sezon bir Avrupa Kupası maçında mücadele etme hakkı kazanamayan sarı-lacivertliler, lig ve Türkiye Kupası'nda mücadele etmişti. 
     
     SON MAÇ PANATHINAIKOS İLE OYNANDI 
     Sarı-lacivertli ekip, Fenerbahçe Şükrü Saracoğlu Stadı'nda son Avrupa Kupası maçını 31 Ekim 2002'de, Yunanistan'ın Panathinaikos takımıyla oynadı. 
     UEFA Kupası 2. turunda Yunan temsilcisiyle karşılaşan Fenerbahçe, sahasında yaptığı ilk maçta 1-1 berabere kaldı. Rövanşta deplasmanda rakibine 4-1 yenilen sarı-lacivertliler kupadan elendi. 
     Sarı-lacivertliler, bu karşılaşmanın ardından geçen 22,5 aylık süreden sonra Kadıköy'de Avrupa Şampiyonlar Ligi mücadelesiyle taraftarına yeni bir heyecan yaşatacak. 
     Fenerbahçe, Avrupa Kupaları'ndaki son galibiyetini yine 2002'de UEFA Kupası'nda elde etti. Sarı-lacivertliler, ilk maçta 3-3 berabere kaldığı İsveçin AIK Solna takımına karşı kendi sahasında sağladığı 3-1'lik üstünlükle turu geçen taraf olmuştu. 
     
     KALE YİNE RÜŞTÜ'NÜN 
     Fenerbahçe'nin, sahasında Avrupa Kupaları'nda çıktığı son maçta forma giyen 5 futbolcu Sparta Prag maçının kadrosunda yer alacak. 
     Geçen sezon İspanya'da FC Barcelona forması giyen kaleci Rüştü, son maçta olduğu gibi yine sarı-lacivertlilerin kalesini koruyacak. 
     Rüştü'nün yanı sıra Panathinaikos maçında forma giyen diğer futbolcular Ümit, Tuncay, Serhat ve Fatih. 
     
</TEXT>
</DOC>
