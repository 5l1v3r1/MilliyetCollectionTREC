<DOC>
<DOCNO> 299931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonspo07.html </URL>
<DATE> 2004/12/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Beşiktaş Ahmed Hassan, Pancu ve Carew için de tekliflere açık... 
</HEADLINE>
<TEXT>

     Gönderilmesi kararlaştırılan Ronaldo, Cordoba ve Juanfran ile birlikte Ahmed Hassan, Pancu ve Carew için de tekliflere açık olunacak. 
     Juanfran’a Valencia talip oldu... Ersen Martin’e karşılık Denizli’ye Veysel önerildi, Özgür için söz alındı, Güven için de devreye girildi. 
     ...ve önümüzdeki sezon takımın yaş ortalamasının 24’e indirilmesi ile kadroda en fazla 24 oyuncu bulundurulması karara bağlandı. 
     
     Üçlü zirvede önemli kararlar 
     Başkan Yıldırım Demirören, Kıvanç Oktay ve Del Bosque’nin önceki gün yaptığı toplantıda Beşiktaş’ın geleceği için çok önemli kararlar alındı. Önümüzdeki sezon takımın yaş ortalaması 24’e indirilecek, transferler de buna göre yapılacak. Kadroda en fazla 24 oyuncu olacak. Ayrıca tüm yabancıların durumu tekrar gözden geçirilecek. 
     
     Pazarlıklar hemen başladı 
     Ara transferde gönderilmesi kararlaştırılan Ronaldo, Cordoba ve Juanfran ile birlikte Ahmed Hassan, Pancu ve Carew için de tekliflere açık olunacak. Siyah-Beyazlılar zirvede bu kararları alırken, transfer pazarlıklarına da hemen start verildi. Kara Kartal’da büyük hayal kırıklığı yaratan Juanfran’a ülkesinin güçlü ekiplerinden Valencia’nın talip olduğu belirtildi. 
     
     Fener ve Cim Bom’dan sonra... 
     İspanyol kulübü ile temasa geçen Beşiktaş, Fran için istediği parayı bildirip, yanıt beklemeye başladı. İç transferde rotayı Denizli’ye çeviren Beşiktaş, Ersen Martin’e karşılık Veysel’i gözden çıkarırken, sağ kanat oyuncusu Özgür için söz alındı. Beşiktaş, Fenerbahçe ve Galatasaray’ın peşinde olduğu Güven’e de kanca attı. 
     
     Ulvi geliyor 
     Bosque ile yönetim arasında daha önce krize neden olan Türk yardımcı’ konusu da zirvede gündeme geldi. İspanyol hoca bu kez teklife sıcak bakarken, bu görev için en güçlü adayın Ulvi Güveneroğlu olduğu öğrenildi. 
     
</TEXT>
</DOC>
