<DOC>
<DOCNO> 266659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur25.html </URL>
<DATE> 2004/08/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Minibüste kaza geçiren yolcuya rekor tazminat .. 
</HEADLINE>
<TEXT>

     Samsun'da açılan bir davada, mahkeme, yolcu olarak bulunduğu minibüste geçirdiği kaza sonucu iş gücü kaybına uğrayan genç kıza, yaklaşık 320 milyar lira maddi ve manevi tazminat ödenmesine karar verdi. 
     Edinilen bilgiye göre, yaklaşık 3 yıl önce meydana gelen trafik kazası sonrası iş gücü kaybına uğrayan üniversite öğrencisi Meliha Şenol 22 , kaza sırasında yolcu olarak bulunduğu minibüsün sürücüsü Mehmet Çakır ve sahibi Cemil Çakır ile içinde bulunduğu minibüsle çarpışan otomobilin sürücüsü Ahmet Savaş hakkında toplam 400 milyar lira manevi, 200 milyar lira da maddi tazminat davası açtı. 
     Samsun 4. Asliye Hukuk Mahkemesi'nde görülen ve Meliha Şenol'un annesi Ayşe Şenol ile babası İbrahim Şenol'un da davacı olduğu yargılama sonucunda bilirkişi ve Adli Tıp raporlarını dikkate alan mahkeme, davalıların Meliha Şenol'a yaklaşık 320 milyar lira maddi ve manevi tazminat ile kaza tarihinden itibaren hesaplanacak yasal faizlerin ödenmesine karar verdi. 
     Kararda, ayrıca iş gücünü yarıdan fazla oranda kaybeden genç kızın annesi Ayşe Şenol ile babası İbrahim Şenol'a da 20'şer milyar lira manevi tazminat ödenmesi kararlaştırıldı. 
     Bu arada, davalıların avukatları, AA muhabirine verdikleri bilgide, 12 Eylül'e kadar itiraz süreleri bulunduğunu ve itiraz için 20 milyar lirayı aşkın harç bedeli yatırılması gerektiğini bildirdiler. 
     
</TEXT>
</DOC>
