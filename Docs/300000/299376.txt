<DOC>
<DOCNO> 299376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/yasam/yas01.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlıses'in kuzeni öldürüldü 
</HEADLINE>
<TEXT>


Cezaevinden izinli olarak İstanbul'a gelen ancak izni dolmasına rağmen geri dönmeyen cinayet hükümlüsü İbrahim Tatlı öldürüldü 

DİNÇER ŞEREF İstanbul 

Yenikapı İskele Caddesi'ndeki tren geçidinin altında dün öğle saatlerinde bir kişinin cesedi bulundu. 
Polis, öldürülen kişinin 44 yaşındaki İbrahim Tatlı olduğunu belirledi. 2002'de işlediği cinayet nedeniyle 8 yıl hapis cezasına çarptırılan Tatlı'nın, 29 Kasım'da Kırşehir Yarı Açık Cezaevi'nden özel izinle ayrıldığı, ancak izninin dolmasına rağmen geri dönmediği tespit edildi. 

Geçen ay bıçaklandı 
Bu sırada Kumkapı'da kimliği belirsiz bir kişi tarafından bıçaklanan Tatlı'nın, henüz izni bitmediği için tedavisinin ardından serbest bırakıldığı öğrenildi. Olayın 2 yıl önce işlenen cinayetle bağlantılı olabileceğini düşünen polis yetkilileri, Tatlı'nın İbrahim Tatlıses'in amcasının oğlu olduğunu söyledi. 
Ancak menajeri aracılığıyla açıklama yapan İbrahim Tatlıses, Tatlı'yla hiçbir akrabalık bağı bulunmadığını, isim benzerliği olabileceğini açıkladı. 

Çete elebaşını vurdu 
İbrahim Tatlı, Kumkapı çevresinde faaliyet gösteren iki hırsızlık şebekesi arasında adam transferi nedeniyle yaşanan gerilim sonucu, seyyar pilavcı önünde duran çete elebaşı Sedat Dağ'ı göğsünden vurarak öldürmüştü. 
"Ağır tahrik altında kasten adam öldürmek" suçundan hüküm giyen İbrahim Tatlı'nın cezası 14 Kasım 2003'te Yargıtay'ca onanmış ve kendisi cezaevine gönderilmişti. 


</TEXT>
</DOC>
