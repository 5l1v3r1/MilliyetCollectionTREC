<DOC>
<DOCNO> 275911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko23.html </URL>
<DATE> 2004/09/29/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Elektrikli bisikletler ilgi görüyor... 
</HEADLINE>
<TEXT>

     Çin'den ithal edilen ve 850 milyon liradan satışa sunulan elektrikli bisikletler büyük ilgi görüyor. 
     Bir firma tarafından Çin'den ithal edilen bisikletler Kayseri'de tanıtım amaçlı olarak satışa sunuldu. Elaida markalı bisikletlerin Türkiye Genel Koordinatörlüğü için şirket kurma çalışmalarını sürdüren İbrahim Oruç, tanıtım amaçlı olarak piyasaya sürdükleri bisikletlerin yoğun ilgi gördüğünü belirtti. 
     Şirket kurma çalışmalarını tamamladıktan sonra illerde bayilikler kurarak elektrikli bisikletleri Türkiye genelinde satışa sunacaklarını kaydeden Oruç, şunları söyledi 
     ''Çin'den ithal ettiğimiz elektrikli bisikletler, 36 voltluk motora sahip. Cep telefonu gibi 3-10 saat süreyle şarj edilen bisiklet, saatte yaklaşık 35 kilometre hız yapıp 50 kilometre kadar gidebiliyor. Normal bisiklet gibi pedalları da olan bisiklet, şarj bitmesi durumunda pedalla kullanılabiliyor. Bisiklet yokuş aşağı giderken de şarj edilebiliyor. 850 milyon liradan tanıtım amaçlı olarak piyasaya sürdüğümüz bisikletler şimdiden yoğun ilgi gördü. Şirket kurma çalışmalarından sonra illerde bayilikler kurarak Türkiye genelinde satışa başlayacağız.'' 
     
</TEXT>
</DOC>
