<DOC>
<DOCNO> 294400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun29.html </URL>
<DATE> 2004/12/03/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Bosna'da NATO askeri kılığında hırsızlar 
</HEADLINE>
<TEXT>

     BBC 

Bosna'daki NATO barış gücü misyonunun son gününde, NATO askeri kılığına bürünen hırsızlar bir zırhlı güvenlik aracını soydular. 
     Polisin verdiği bilgiye göre, NATO İstikrar Gücü, SFOR'un nişanlarını takan hırsızlar Knezevo ile Banja Luka arasındaki yola bir kontrol noktası kurdular. 
     Silahlı hırsızların, güvenlik görevlilerini etkisiz hale getirmelerinin ardından yaklaşık bir milyon euro tutarındaki parayla kayıplara karıştıkları belirtildi. 
     NATO, Bosna'da dokuz yıldır yürüttüğü barış gücü misyonunu dün sona erdirmiş ve görevi, EUFOR olarak bilinen Avrupa Birliği'nin güçlerine devretmişti. 
     AB'nin Bosna-Hersek'teki yerel polise tavsiyelerde bulunmakla yükümlü polis gücünün bir sözcüsü, olayın ülke için alışılmadık olduğunu belirtti. 
     Sözcü, yerel polis raporlarında, beş ila yedi silahlı ve maskeli kişinin güvenlik aracını durdurduklarının belirtildiğini açıkladı. 
     Araçta bulunan güvenlik görevlilerinin, hırsızların SFOR nişanları takmış olmaları ve yanlarındaki aracın da benzer bir işaret taşıması nedeniyle, kurulan kontrol noktasının bir tuzak olduğundan şüphelenmedikleri ifade edildi. 
     Güvenlik aracının, olay gerçekleştiği sırada, Saraybosna'daki Raiffeisen Bankası'ndan Banja Luka'daki bir şubeye yüksek miktarda nakit para götürmekte olduğu belirtiliyor. 
     Alarm düzeyinin arttırılmasıyla, polis bölgedeki kontrol noktalarının sayısını arttırdı ve bir soruşturma başlattı. 
     
</TEXT>
</DOC>
