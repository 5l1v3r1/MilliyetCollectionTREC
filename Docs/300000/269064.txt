<DOC>
<DOCNO> 269064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sontur24.html </URL>
<DATE> 2004/09/04/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Maden mühendisine döner bıçağıyla saldırdılar .. 
</HEADLINE>
<TEXT>

     Zonguldak'ta, yasal olmayan ocakların mühürlenmesinde bilirkişi olarak görev yapan maden mühendisi, döner bıçağıyla yaralandı. 
     Türkiye Taşkömürü Kurumu Üzülmez Müessese Müdürlüğü Asma İşletmesi'nde maden mühendisi olarak görev yapan ve Maden Mühendisleri Odası Zonguldak Şubesi Yönetim Kurulu Üyesi olan Fikret Zaman'a 48 , işyerindeki otoparka otomobilini park etmek isterken, A.Y'nin, döner bıçağıyla saldırıda bulunduğu iddia edildi. A.Y'nin, güvenlik görevlilerinin olaya müdahalesiyle kaçtığı bildirildi. 
     Saldırı sırasında kesilen eline SSK Zonguldak Bölge Hastanesi'nde dikiş atılan Zaman, mahkemece, yasal olmayan kömür ocaklarının mühürlenmesinde bilirkişi olarak görevlendirildiğini belirterek, şunları söyledi 
     ''Saldırıda bulunan kişiyi tanıyorum, kentte kaçak kömür ocağı işletiyor. Sanırım benim ocağını mühürlemek için görev yapacağımı zannediyor. Yasal olmayan ocakların mühürlenmesinde bilirkişi olarak görev yapan mühendislere gözdağı verilmek için böyle bir saldırıya uğradığımı tahmin ediyorum.'' Polis, A.Y'yi arama çalışmalarını sürdürüyor. 
     
</TEXT>
</DOC>
