<DOC>
<DOCNO> 280775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur15.html </URL>
<DATE> 2005/03/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Para dağıtılacağı söylentilerini duyan, bankaya koştu 
</HEADLINE>
<TEXT>

     Barış DURAK-Vedat ÇUBUK DHA 

      ŞANLIURFA'da, çocuklarını okutan dar gelirli ailelere destek amacıyla para yardımı yapılacağı söylentilerini duyan ve çoğu kadın olan yüzlerce kişi, Ziraat Bankası'na akın etti. Görevlilerin Para dağıtılmayacak' açıklamasına rağmen, banka önünde kuyruk oluşturarak izdihama yolaçan vatandaşlar, uzun süre beklemekten vazgeçmedi. 
     Çocuklarını okula gönderen yoksul ailelere, Başbakanlık Fonu'ndan erkek öğrenciler için 15, kız öğrenciler için de 20 YTL yardım yapılacağı söylentisi, bir anda kent merkezine yayıldı. Haberi duyan çoğunluğu kadın yüzlerce kişi, Yenişehir Semti'ndeki Ziraat Bankası Şubesi'ne sabahın erken saatlerinde akın ederek, uzun kuyruklar oluşturdu. Banka yetkilileri ve banka önünde görevli polisler, "Para dağıtılmayacak. Böyle bir şey yok. Bu sadece bir söylenti'' açıklamasını yaparak, toplanan vatandaşların dağılmasını istedi. Ancak, ikna olmayan vatandaşlar, bekleyişlerini sürdürürken, bankanın giriş kapısında meydana gelen izdihamda bir kadın fenalaşarak baygınlık geçirdi. 
     Para dağıtılacağı umuduyla banka önünde bekleyen kadınlar arasında, kucağında çocukları olanlar da yer aldı. Erkeklerin kaldırımda beklediği dikkat çekerken, kalabalığın dağılmak istememesi ve izdihama yolaçması üzerine polis, banka önünde güvenlik barikatı oluşturdu. Kucağına aldığı 1 yaşındaki çocuğu ile kaldırımda bekleyen Yasin Çoban, "Okuyan 2 çocuğum için eşim para kuyruğunda, ben de kaldırımda bekliyorum. Para verilip verilmeyeceğini tam olarak bilemiyoruz. Bu paraya ihtiyacımız olduğu için beklemekten başka çaremiz yok'' diye konuştu. 
     
</TEXT>
</DOC>
