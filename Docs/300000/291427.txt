<DOC>
<DOCNO> 291427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko19.html </URL>
<DATE> 2004/11/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Banvit Hormon dünyada yok... Fiyatlarımız 20 aşağı inmiş durumda 
</HEADLINE>
<TEXT>

     Banvit Genel Müdürü Ömer Görener, Türkiye'de hormonun özellikle kanatlılarda olmadığını, dünyada da bulunmadığını söyledi. 
     Görener, düzenlediği basın toplantısında, Erman Toroğlu'nun başlattığı tartışmanın Türkiye'de gıda güvenliği konusunun irdelenmesine, tüketicinin bilinçlenmesine ön ayak olduğunu söyledi. 
     Ömer Görener, ''Ancak tarzı çok yanlıştı. Yargısız infaz şeklinde yaklaştı'' dedi. 
     Banvit'te 2 binin üzerinde işçinin çalıştığını, toplam 5 bin ailelik bir nüfusa baktıklarını ve ürettikleri ürünleri 20 senedir markalı olarak sattıklarını ifade eden Görener, ürünlerinin arkasında durduklarını söyledi. 
     Yüzde 100 kanunlara uymak durumunda olduklarını, yürürlükteki kanun ve yönetmeliklerin de Avrupa Birliği AB ile tıpa tıp aynı olduğunu dile getiren Görener, şunları kaydetti 
     ''Bizim ciddi anlamda kalite güvence programlarımız var. Banvit AB'deki HACCP Gıda Güvenliği Programı'nı 1998 yılından beri uygulamaktadır. Bureau Veritas bağımsız denetim kuruluşu tarafından kendimizi HACCP konusunda denetlemekteyiz. Bunu herkes gösteriyor mu Cevap veremiyorum. Devletin yeterli miktarda denetlemesi olması gerekiyor.'' Tarım Bakanlığı'nın ihracat izni verdiği 6 işletme bulunduğunu belirten Görener, piliçte Banvit, Beypiliç, Şekerpiliç ve Keskinoğlu, hindide ise Banvit ve Pınar'ın yer aldığını ifade etti. 
     Ömer Görener, ''Tarım Bakanlığı'nın denetimleri şarttır. Hepimizin sağlığı için gereklidir'' diye konuştu. 
     
     ''ANTİBİYOTİK KULLANIMI SÖZ KONUSU'' 
     Türkiye'de hormonun özellikle kanatlılarda olmadığını, dünyada da bulunmadığını ifade eden Görener, piliç etinde antibiyotik kullanımının ise söz konusu olduğunu söyledi. 
     Görener, AB'de ve tüm dünyada olduğu gibi büyükbaşların ve kanatlıların yemlerinde antibiyotik ilaçlar kullanılabildiğini, antibiyotik kullanımının amacının, gelebilecek bazı hastalıkları engellemek ve tedavi etmek olduğunu söyledi. 
     Türkiye'de yönetmeliğe göre antibiyotik uygulamasının kesim gününden 7 gün evvel bitirildiğine işaret eden Görener, bu uygulamanın AB uygulamalarından daha katı olduğu olduğunu kaydetti. 
     Görener, bugün Türkiye'de ruhsatlı olup Avrupa'da yasaklı olan bir antibiyotiğin veya ilacın bulunmadığını, hepsinin Avrupa ile aynı olduğunu kaydetti. 
     Ömer Görener, tavukların 45 günde büyümesini de aldıkları protein ve beslenme şekline bağlayarak, ''Bunları biz şişirmiyoruz. Genetikleri değiştirilmiş tavuk değil. Bütün iş beslenmeyle alakalı'' dedi. 
     Türkiye'nin neden tavuk ihracatı yapamadığına ilişkin olarak da Görener, bunun en önemli sebebinin AB'deki Türkiye aleyhtarı lobi olduğunu belirtti. 
     Tarım nüfusu çok fazla olan Türkiye'nin AB'den alacağı fonların da o oranda yüksek olacağına işaret eden Görener, AB Tarım Bakanı Franz Fischler'in Türkiye hakkında anti propaganda yapanların başında geldiğini, Türkiye'nin ihracat yapamamasının sebebinin de o olduğunu düşündüklerini kaydetti. 
     Bir gazetecinin son haftalardaki gelişmelerin Banvit gibi firmaların satışlarını ne yönde etkilediğini sorması üzerine de Görener, şöyle konuştu 
     ''Bizim durumumuzda olan işletmelerde satışlar düşmüyor. Fiyat indirimine gidiyoruz. Fiyatları kilo başına 300 bin lira aşağı indirdik. 300 bin lira daha inmesi söz konusu. Bizim fiyatlarımız şu an için yüzde 20 aşağı inmiş durumda. Bu bütün işletmeler için geçerli daha da inebilir.'' 
     
</TEXT>
</DOC>
