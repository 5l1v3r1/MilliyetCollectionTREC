<DOC>
<DOCNO> 270234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/guncel/agun.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'İçimden bir parça kızımla kopup gitti' 
</HEADLINE>
<TEXT>


Terör kurbanı küçük Alana'nın babası Seyfi Doğan, acısını Milliyet'e anlattı. Anne Aneta Doğan, çocuklarını göstererek teröristlere 'Onlar da Müslüman' demiş ama işe yaramamış 

Cenk Başlamış - Beslan 

Kapkara matem bulutlarının çöktüğü Beslan'da neredeyse her evden bir cenaze çıkıyor, haykırışlar, ağlamalar, ağıtlar birbirine karışıyor. Televizyondaki görüntüler, gazetelerdeki yazılar, resimler Beslan'da yaşanan acının boyutunu anlatmakta yetersiz kalıyor. Acı içindeki evlerden biri de Türk vatandaşı Doğan ailesine ait. 
Baba Seyfi Doğan o kadar perişan ki, eşi Aneta Doğan, kendi üzüntüsünü içine gömüp onu teselli etmeye uğraşıyor. Doğan, "İçimden bir parça kopup gitti" diyor, kelimenin tam anlamıyla taptığı 10 yaşındaki kızı Alana'nın ardından. Alana Türkiye'de doğmuş Doğan ailesi o 1.5 yaşındayken Kuzey Osetya'ya, Beslan'a dönmüş. Dönmüş ama bulanık Türkiye görüntüleri Alana'nın zihnine, Türkçe kulaklarına kazınmış. 

Bebeğini kurtarmak için 
Türkiye'ye gitmek için yanıp tutuşuyormuş, İzmir'deki halasını, amcasını görmek, ellerini öpmek için. Babası, bütün dersleri "pekiyi" olan kızının müzikteki yeteneğini görünce eve piyano almış. 
1 Eylül günü, yani Rusya'da okulların açıldığı ilk gün Alana, annesi ve bir yaşındaki kardeşi Milena ile okulun yolunu tutmuş, 4. sınıfa adımını atmak için. Ama tören bitmeden teröristler okul bahçesinde bulunan 1200'e yakın kişiyi spor salonuna toplamış, Doğan ailesinin üç üyesiyle beraber. 
Anne Aneta Doğan çocuklarını göstererek teröristlere, "Onlar da Müslüman" demiş ama işe yaramamış. 2 Eylül'de teröristler bir grup kadın ve bebekle Aneta Doğan ve Milena'yı serbest bırakmış. Anne, Alana'yı da almak istemiş ama engellemişler, "Israr edersen siz de çıkamazsınız" demişler. İki gündür aç, susuz durumda bulunan bebeğini kurtarmak için gitmeyi kabul etmiş, Aneta Doğan. Çıkmadan birkaç saat önce Alana annesinin kulağına, "Bizi öldürecekler anne, babamı bir daha göremeyeceğim" diye fısıldamış. 

Naziler bile bunu yapmadı 

Kuşkusuz her baba çocuklarını sever. Ama belli ki, Alana ile babası arasında çok özel bir ilişki varmış. Kızının öldüğüne bir türlü inanmak istemeyen Seyfi Doğan, "Naziler bile bunu yapmadı. İçim yanıyor" sözleriyle isyan ediyor. Anne Aneta Doğan da perişan. Kulaklarında h l spor salonunda duyduğu silah sesleri yankılanan Milena ise geceleri ağlayarak uyanıyor. Zaten herkes ağlıyor. 

Dünyadan da davet var 

DIŞ HABERLER SERVİSİ 
Terörzede çocuklara dünyadan yardım teklifi yağıyor. Bulgaristan Devlet Başkanı Georgi Parvanov, sağ kurtulan 100 çocuğu ülkesine davet etti ve Beslan'a özel uçağını gönderdi. Çek Cumhuriyeti ve Hırvatistan da çocukları davet ederken, Avustralya terörzede miniklere oyuncak koalalar gönderdi. 

Yakalatana 15 trilyon ödül 

MOSKOVA Milliyet 
Rus gizli servisi FSB, Beslan'daki trajediden sorumlu tuttukları Çeçen lider Aslan Mashadov ve Şamil Basayev'in yeri hakkında bilgi verecek kişilere 300 milyon ruble yaklaşık 15 trilyon lira ödül vaat etti. Bilgi verecek kişilerin kimliğinin gizli tutulacağı ve can güvenliklerinin sağlanacağı belirtildi. Mashadov, Kuzey Osetya'daki terörist rehin alma eylemini kınamış ve militanlara çocuklara yönelik eylem yapmama çağrısında bulunmuştu. Ancak Rus yetkililer, Basayev ve Mashadov'u eylemi organize etmekle suçluyor. 

Kuzey Osetya'da iktidara isyan 

BESLAN Milliyet 
Beslan'daki trajedide yetkililerin ihmalinin payı olduğunu düşünen Osetler yerel iktidarı sallamaya başladı. Kuzey Osetya Başkanı Aleksandır Dzasohov, protestocuların baskısına boyun eğerek hükümeti görevden alacağını açıkladı, istifa sinyali verdi. 

'Çeçenler değil, İnguşlar yaptı' 

BESLAN Milliyet 
Beslan'da herkes baskınla ilgili olarak İnguş teröristleri suçluyor. Moskova'da yapılan açıklamalarda eylemi aralarında Çeçenlerin de bulunduğu uluslararası bir çetenin düzenlediği belirtiliyor. Ancak, Kuzey Osetya'da parmaklar komşu İnguşları işaret ediyor. 


</TEXT>
</DOC>
