<DOC>
<DOCNO> 280790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur30.html </URL>
<DATE> 2005/03/15/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Başkent Nevruz'a hazırlanıyor... 
</HEADLINE>
<TEXT>

     Türk dünyasının en eski bayramı Nevruz, bu yıl Nevruz ateşleri, uçurtma şenliği, bisiklet yarışmaları, model uçak ve uçuş gösterileri, konserler, şenlikler ve sergilerle kutlanacak. 
     Nevruz kutlamaları başkentte, 15 ilden gelen öğrenci gruplarının 19 Mart Cumartesi günü Anıtkabir'i ziyareti ile başlayacak. 
     Kutlamalar için Ağrı, Batman, Bitlis, Denizli, Diyarbakır, Hakkari, Iğdır, Mardin, Muş, Niğde, Rize, Sakarya, Siirt, Şırnak ve Tekirdağ'dan davet edilen öğrenci ve öğretmenlerden oluşan 75 kişilik grup, Anıtkabir ziyaretinin yanı sıra kendileri için hazırlanan gezi programına da katılacak. 
     Nevruz dolayısıyla Devlet Opera ve Balesi sanatçıları da 20 Mart akşamı Büyük Tiyatro'da ''Orkestral Anadolu Motifleri'' adlı müzikal oyun sahneleyecekler. 
     Geleneksel Nevruz Şenliği, 21 Mart'ta AKM alanında konuk öğrenciler ve davetli topluluklar ile vatandaşların katılımıyla gerçekleştirilecek. 
     Nevruz ateşinin yakılacağı şenlikte, halkoyunu toplulukları gösteri yapacak. Ayrıca, bisiklet yarışmaları, model uçak ve uçuş gösterileri ile uçurtma şenliği de gerçekleştirilecek. 
     Ankara Büyükşehir Belediyesi Mehter Takımı'nın da katılacağı şenlikte, Kaman Davul Topluluğu da bir gösteri sunacak. Ayrıca Nahçivan'dan gelen ''Araz'' müzik ve dans topluluğu da başkentlilere zevkli dakikalar yaşatacak. 
     
     NEVRUZ RESEPSİYONU 
     Nevruz kutlamaları çerçevesinde 21 Mart akşamı Devlet Resim Heykel Müzesi'nde resepsiyon verilecek. 
     Türk Dünyası Müzik Topluluğu'nun Türk cumhuriyetlerinin sevilen şarkılarını seslendireceği resepsiyonda, Nahçivan'dan gelen ''Araz'' müzik ve dans topluluğu ve Devlet Halk Dansları Topluluğu gösteriler yapacak. Ayrıca Nevruz konulu fotoğraf ve resim sergisi açılacak. 
     Öte yandan Kültür ve Turizm Bakanlığı tarafından Nevruz konulu ilan ve broşürler de bastırıldı. Nevruz konusunda çocukların doğru bilgilenmeleri amacıyla 10 bin adet masal, 10 bin adet boyama kitabı hazırlayan bakanlık, Nevruz konulu spot ve çizgi filmleri de basın kuruluşlarına gönderdi. 
     
     DİĞER ETKİNLİKLER 
     Bu arada Nevruz kutlamaları çerçevesinde bazı illerde konserler düzenlenecek. 
     Bakanlık sanatçıları, 19 Mart'ta Şanlıurfa ve Çorum'da, 20 Mart'ta Mardin'de, 21 Mart'ta Şırnak'ta, 22 Mart'ta Siirt'te, 23 Mart'ta Batman'da, 24 Mart'ta Diyarbakır'da, konserler verecek. 
     Öte yandan, Milli Eğitim Bakanlığı'na bağlı resim ve özel ilköğretim okulu öğrencileri, lise ve dengi okul öğrencileri ile yurtdışında öğrenim gören Türk çocukları arasında Nevruz konulu resim, şiir ve kompozisyon yarışmaları düzenlendi. 
     
</TEXT>
</DOC>
