<DOC>
<DOCNO> 281512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko13.html </URL>
<DATE> 2004/10/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Sendikalar, memur maaş zammı için Danıştay'da dava açıyor 
</HEADLINE>
<TEXT>

     Başbakan Yardımcısı Mehmet Ali Şahin, 2005 yılında memur maaşlarına yapılacak zam oranlarının belirlenmesinin ardından, Uzlaştırma Kurulu kararlarını görüşmek amacıyla memur sendikalarıyla yeniden bir araya geldi. 
     Sendika temsilcileri zam oranının belirlenmesinin ardından toplantı yapılmasına tepki göstererek, "Bunun ne anlama geldiğini bilemiyoruz" dediler. 
     KESK Başkanı Sami Evren, memur maaşlarında yapılan artışı tutanak altına almak için görüşmeye çağrıldıklarını savundu. Evren yarın Danıştay'a dava açacaklarını da bildirdi. 
     Başbakan Yardımcısı Mehmet Ali Şahin'in daveti üzeine toplu görüşmeye katılan Kamu-Sen Genel Başkanı Bircan Akyıldız, KESK Başkanı Sami Evren ve Memur-Sen Genel Başkanı Ahmet Aksu'nun katılımıyla görüşmeler yeniden başladı. 
     Kamu-Sen Genel Başkanı Bircan Akyıldız, siyasi iradenin kamu çalışanları temsilcilerini, Uzlaştırma Kurulu kararlarını görüşmek üzere toplantıya çağırdığını belirterek, "Bunun ne anlama geldiğini bilemiyoruz, içeri girip öğreneceğiz. Bu saatten sonra bu toplantının ne anlama geldiğini bir tek siyasi irade biliyor" dedi. 
     
     TOPLU GÖRÜŞME TİYATROYA DÖNÜŞTÜ 
     KESK Başkanı Sami Evren, toplu görüşmelerin bir tiyatroya dönüştüğünü savundu. Evren, "Bu tiyatronun sponsorluğunu AKP yapıyor. Senaryosunu IMF yazıyor, Başbakan Yardımcısı Mehmet Ali Şahin de yönetiyor. Bu tiyatroda Maliye Bakanı kötü adam rolünü oynuyor" diye konuştu. 
     Evren, Unakıtan'ı eleştirerek, " Ben satarım çıkışıyla farklı bir imaj oluşturuyor, sıkıysa IMF önünde de böyle konuşsun, gücü yeterse bütçeyi kendi yapsın" dedi. 
     Evren, memur maaşlarında yapılan artışı tutanak altına almak için görüşmeye çağrıldıklarını savundu. Evren yarın Danıştay'a dava açacaklarını da bildirdi. 
     
     "İŞ YANLIŞ BAŞLADI, YANLIŞ BİTİYOR" 
     Memur-Sen Genel Başkanı Ahmet Aksu ise, "Maalesef bu iş yanlış başladı yanlış bitiyor" dedi. Memurların ramazanda evinde değil çadırda iftar açtığını savunan Aksu, bunun "ayıp" olduğunu belirterek şöyle dedi 
     "Skoru belli bir maç bu. 1-0 maç bitmiş, şimdi maç yapılmak isteniyor, rakibin eli havaya kalmış yeni bir güreş yapalım diyor." 
     
</TEXT>
</DOC>
