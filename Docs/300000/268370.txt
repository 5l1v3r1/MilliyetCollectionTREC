<DOC>
<DOCNO> 268370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun03.html </URL>
<DATE> 2004/09/02/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Kerry seçilirse, sözde ''Ermeni soykırımı''nı tanıyacak... 
</HEADLINE>
<TEXT>

     Deniz Arslan AA 

ABD'de Demokrat Parti başkan adayı John Kerry, başkan seçilirse yeni Amerikan yönetimi olarak 24 Nisan 2005 tarihinde sözde ''Ermeni soykırımı''nı tanıyacağını bildirdi. 
     Massachussetts eyaletinde, Amerika Ermeni Ulusal Kongresi ANCA adlı Ermeni diyasporası grubunun düzenlediği müzik festivali Armenstock'a davet edilen Kerry, seçim kampanyası dolayısıyla katılamadığı bu festivale bir mektup gönderdi. 
     Demokrat Parti Massachussetts Milletvekili Barney Frank tarafından, Armenstock festivali katılımcılarına okunan mektubunda Kerry, ''Sizi temin ederim ki, Başkan olarak, Ermeni soykırımının inkarına karşı savaşmayı sürdüreceğim. Benim yönetimim, 24 Nisan 2005'i, bu vahşetin 90'ıncı yıldönümü olarak tanıyacaktır ve insanlığa karşı bu suçun, gelecek soykırımları önlemesinde kullanılması için çalışacaktır. Soykırımı sona erdirme yönündeki ahlaki sorumlulukta uzlaşma olamaz'' dedi. 
     ABD'de seçim öncesinde başkan adaylarının, sözde ''Ermeni soykırımı''nı tanıyacakları yönünde söz vererek, Ermeni asıllı Amerikalılar'ın oylarını toplamaya çalışmaları bilinmeyen bir gerçek değil. Ancak Massachussetts Senatörü Kerry'yi, daha önce söz veren başkan adaylarından ayıran en önemli özelliği, kongrede bizzat ''Ermeni soykırımı''nın kabul edilmesine yönelik girişimlere destek vermesi olarak görülüyor. Kerry, kongrede yıllardır sözde soykırımın tanınması çabalarında yer alıyor. 
     Kerry, Ermeniler'e mektubunda, ''ABD'nin Ermeni soykırımını tanıması, ABD-Ermenistan ilişkileri ve ticaretinin güçlendirilmesi, Ermenistan'a ambargoların kaldırılması ve Yukarı Karabağ'da adil ve kalıcı bir barış için Ermeni toplumuyla yirmi yıldan fazla süredir çalışmak benim için bir ayrıcalık'' dedi. 
     Senatör Kerry, Ermeni toplumuna verdiği, sözde soykırımı tanıma sözlerinin ardından, ABD'deki Ermeni lobi gruplarının onayını almıştı. 

     
</TEXT>
</DOC>
