<DOC>
<DOCNO> 294241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur45.html </URL>
<DATE> 2004/12/02/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Türkiye'yi ziyaret eden turist sayısında büyük artış... 
</HEADLINE>
<TEXT>

     Türkiye'yi ziyaret eden yabancı sayısının bu yılın Ocak-Kasım aylarını kapsayan 11 aylık dönemde 16 milyonu geçtiği bildirildi. 
     Kültür ve Turizm Bakanlığı'ndan yapılan açıklamaya göre, bu yılın Kasım ayında Türkiye'yi ziyaret eden yabancı sayısı, geçen yılın aynı dönemine oranla yüzde 22.36'lık artış göstererek, 949 bin 729'a ulaştı. 
     Ocak-Kasım aylarını kapsayan 11 aylık dönemde ise bu sayıda geçen yılın aynı dönemine oranla yüzde 24.97'lik artış gerçekleşti. Bakanlığın tespitine göre, Ocak-Kasım ayları arasında Türkiye'yi 16 milyon 728 bin 258 yabancı ziyaret etti. 
     Türkiye'ye bu yılın Kasım ayında en fazla ziyaretçi gönderen ülkeler arasında ilk üç sırayı Almanya, Bulgaristan ve İran alırken, bu ülkeleri yine sırasıyla Rusya, Hollanda, Yunanistan, Azerbaycan, Fransa, İngiltere, Avusturya, Gürcistan, İsviçre, İtalya, ABD ve Ukrayna izledi. 
     Açıklamada, bu verilerin Türk turizminin önemli ilerlemeler kaydederek, dünya pazarındaki payını artırdığını ve Türkiye'nin her geçen gün dünyada daha çok rağbet gördüğünü bir kez daha ortaya çıkardığı bildirildi. 
     Tarihi, doğal ve kültürel zenginlikleriyle dünya turizminin en parlak ve cazip destinasyonlarından birisi olan Türkiye'nin, uyguladığı başarılı politikalarla 2004 yılı hedeflerini tutturmadaki kararlılığını ve turizmde cazibe merkezi olma özelliğini bir kez daha kanıtladığı kaydedildi. 
     
</TEXT>
</DOC>
