<DOC>
<DOCNO> 272455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur49.html </URL>
<DATE> 2004/09/16/ </DATE>
<TIME> 23.02 </TIME>
<AUTHOR>  </AUTHOR>
<HEADLINE>
Beyoğlu Adliyesi'nin önünde olay... 
</HEADLINE>
<TEXT>

     Beyoğlu Adliyesi'nin önüne gelerek, elindeki çantada bomba olduğunu söyleyen genç, heyecana neden oldu. 
     Alınan bilgiye göre, Halıcıoğlu'ndaki adliyenin önüne saat 21.30 sıralarında gelen bir genç, elindeki çantada bomba olduğunu söyleyerek bekçinin uzaklaşmasını istedi. 
     Bekçinin haber vermesiyle olay yerine gelen polis, çevrede güvenlik önlemi aldı. 
     Bu sırada adliye önüne gelen yakınları, adının Abdullah Oruç olduğunu belirttikleri gencin akli dengesinin yerinde olmadığını söyledi. 
     Bir süre burada bekledikten sonra elindeki çantayı yere bırakan genç, daha sonra ağlayarak polise teslim oldu. 
     Bomba uzmanı ekiplerce kontrol edilen çantanın boş olduğu anlaşıldı. 
     
</TEXT>
</DOC>
