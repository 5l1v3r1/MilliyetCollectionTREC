<DOC>
<DOCNO> 266638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur04.html </URL>
<DATE> 2004/08/26/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Öğretmenlik için başvurular yarın sona erecek... 
</HEADLINE>
<TEXT>

     Milli Eğitim Bakanlığı'nın 48 branşta yapacağı 9 bin 267 öğretmen ataması için başvurular, yarın sona erecek. 
     Pedagojik formasyonu bulunmayan Fen-Edebiyat Fakültesi mezunları da bu yıl öğretmenlik için başvurabilecek. 
     Bakanlık, KPSS'de 75 ve üstü puan alan adayların başvurularını kabul edecek. Bu şekilde öğretmen atananların pedagojik formasyon eğitimleri adaylık dönemi içinde gerçekleştirilecek. Pedagojik formasyon eğitimini tamamlayanlar, eğitim kurumlarında göreve başlatılacaklar. 
     İngilizce öğretmenliği ihtiyacının, belirlenen yükseköğretim programları mezunlarınca karşılanamaması durumunda, Almanca ve Fransızca öğretmenliği mezunları ile Almanca ve Fransızca bölümlerinden mezun olup formasyon alanlar arasından İngilizce Öğretmenliği'ne atama yapılabilecek. Bu durumdaki adayların başvurabilmesi için en az 40 saat İngilizce eğitimi aldıklarını belgelendirmeleri gerekiyor. 
     
     ATAMALAR, 2 EYLÜL'DE 
     Atama işlemleri, 2 Eylül Perşembe günü gerçekleştirilecek ve öğretmenler, eğitim-öğretim yılı başlamadan önce, 8 Eylül'de işbaşı yapacaklar. 
     Öğretmen adayları başvuru için, http personel.meb.gov.tr adresindeki ''2004-2 İlk Atama Elektronik Başvuru Formu'' ve ''2004-2 Açıktan, Kurum İçi ve Kurumlar Arası Atama Elektronik Başvuru Formu''nu dolduracaklar. 
     Doldurulan formlar, illerdeki en yakın başvuru bürolarında onaylatılacak. Bu işlemler sırasında hiçbir şekilde ücret alınmayacak. 
     Başvuru ve atamalara ilişkin detaylar, ''http personel.meb.gov.tr'' internet adresinde yer alan ''2004-2 Öğretmenlik İçin Atama Kılavuzu''ndan öğrenilebilecek. 
     Atamalar yapıldıktan sonra sonuçlar da yine aynı internet adresinde yayımlanacak. 
     
     BAŞVURU ŞARTLARI 
     Öğretmen olarak atanacak adaylarda, aranan bazı şartlar şöyle 
     - 657 sayılı Devlet Memurları Kanunu'nun 48. maddesinde yer alan koşullara uymak. 
     - İlk defa atanacaklar için, 31.12.2004 tarihi itibariyle 40 yaşından gün almamış olmak. 
     - Yurtdışı yükseköğretim kurumlarından lisans düzeyinde mezun olanlar için, Talim ve Terbiye Kurulu'nun 340 sayılı kararında belirlenen yükseköğretim programlarının aynı alana denkliği YÖK tarafından belirlenmiş olmak. 
     - Ortaöğretim alan öğretmenliği için eğitim, fen, edebiyat, fen-edebiyat fakülteleri ile diğer yükseköğretim programlarından mezun olup, pedagojik formasyon veya 33 kredilik ilköğretim sınıf öğretmenliği sertifikasına sahip olmak. 
     - Sağlık durumunun Türkiye'nin her bölgesinde ve iklim koşullarında öğretmen olarak görev yapmasına engel olmadığını, göreve başlayacağı tarih itibariyle son 6 ay içinde alınmış Sağlık Kurulu Raporu ile belgelendirmek. 
     - Devlet memurluğundan veya öğretmenlik mesleğinden çıkarılmayı gerektiren ceza almamış olmak. 
     - 2003 Kamu Personel Seçme Sınavı-Öğretmenlik ile 2004 KPSS'den birisine girmiş ve yeterli puanı almış olmak. 
     
</TEXT>
</DOC>
