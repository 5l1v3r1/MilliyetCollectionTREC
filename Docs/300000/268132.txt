<DOC>
<DOCNO> 268132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko11.html </URL>
<DATE> 2004/09/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yüksek gelir Irak'a çekiyor... 
</HEADLINE>
<TEXT>

     Türk şoförlerine yönelik saldırılara ve rehin alma olaylarına karşın, Irak'a gidenlerin sayısı artıyor. 
     Adana'dan geçen yılın Ocak-Temmuz dönemine göre bu yılın 7 aylık döneminde, Irak'a gidenlerin sayısında 10 kat artış olduğu bildirildi. 
     Emniyet Müdürlüğü Bilgi Edinme Büro Amirliği'nden aldığı bilgilere göre, Pasaport Şube Müdürlüğü'ne geçen yılın Ocak-Temmuz döneminde başvuran 11 bin 738 kişiden sadece 229'u Irak'a gideceğini beyan ederken, bu yılın aynı döneminde 15 bin 504 kişi pasaport başvurusunda bulundu. 
     Başvuranlardan ''Irak'a gideceğim'' diyenlerin sayısı ise geçen yıla göre 10 kat artış göstererek 2 bin 375'e yükseldi. 
     Merkezi Mersin'de bulunan Uluslararası Nakliye Komisyoncuları Derneği UNKODER Yönetim Kurulu Başkanı Mehmet Yavuz, AA muhabirine yaptığı açıklamada, nakliyeciliğin Türkiye'nin turizmden daha da önemli bir sektörü olduğunu savundu. 
     Türkiye'nin Avrupa'nın en büyük TIR filosuna sahip ülkesi olduğunu belirten Yavuz, ''İhracatta en çok çalıştığımız ülke Irak'' dedi. 
     Yavuz, Irak'a yönelik çalışan araç sayısındaki artışın en büyük nedeninin bu ülkeye giden araçlarda ''uluslararası taşıma yetki belgesi''ne sahip olma şartının aranmaması olduğunu ifade ederek, şunları kaydetti 
     ''Ayrıca, herhangi bir firmaya kayıt olma şartı da istenmiyor. Bu nedenle düşük modelli araçlarla da bu ülkeye taşımacılık yapılabiliyor. Bu araçların fiyatları da düşük olduğundan 2-3 seferde kamyonun maliyeti çıkartılabiliyor. Ardından götürülen her yükün bedeli araç sahibinin cebine kalıyor. Bu da Irak'a gidişi cazip kılıyor.'' Yavuz, şoförlerin yüzde 80'inin borçlarını ödemek için her türlü riski göze alarak Irak'a gittiklerini belirterek, ''Şoförler borçları için canını bile tehlikeye atıyor. Her türlü tehlikeyi göze alarak gitmelerinin altında çoğunlukla yeni aldıkları kamyonların borç yükü var'' diye konuştu. 
     Irak'a giden şoförlere kalabalıkla konvoy halinde gitmeleri yönünde uyarılar yaptıklarını anlatan Yavuz, ''Ayrıca, belli yerlerde mola verip konvoydan kopmamalarını, işlerini de tamamladıktan sonrada yine birlikte dönmelerini öneriyoruz'' dedi. 

     
</TEXT>
</DOC>
