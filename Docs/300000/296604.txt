<DOC>
<DOCNO> 296604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonspo03.html </URL>
<DATE> 2004/12/10/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
İngiltere'de derbi haftası... 2004'ün en büyüğü belli oluyor 
</HEADLINE>
<TEXT>

     İngiltere Premier Ligi'nde ilk yarının bitimine iki hafta kala Londra ve Liverpool derbileri bu hafta oynanıyor. 
     2004'ün en büyüğünü belirleyecek Londra derbisinde Arsenal ve Chelsea kozlarını paylaşıyor. Arsenal'in stadı Highbury'de Pazar günü saat 18.05'te oynanacak dev randevuda Henry, Robben, Pires, Drogba gibi yıldızlar boy gösterecek. İki ekip arasında geçen sezon oynanan derbileri Arsenal 2-1'lik skorlarla kazanmıştı. 
     39 puanla ligin zirvesinde bulunan Chelsea, en yakın takipçisi 34 puanlı Arsenal'e konuk olacak. Jose Mourinho'nun teknik direktörlüğe gelmesinin ardından Ada futbolunda devrim yapan Chelsea bu maçtan galibiyetle ayrılırsa aradaki puan farkını 8'e çıkaracak. Chelsea şimdiye kadar yalnızca 6 gol yedi ve ligin en az gol yiyen takımı unvanını elinde bulunduruyor. Chelsea, hafta içinde Devler Ligi'nde Porto'ya 2-1 mağlup oldu. 
     Geçen sezonun yenilgisiz şampiyonu Arsenal ise bu sezona çok iyi başladı ancak ilerleyen haftalarda sorunlar başgösterdi. Gezegenin en iyi futbol oynayan ekibi olarak gösterilen Arsene Wenger'in öğrencileri, üst üste aldıkları beraberlik ve mağlubiyetlerle liderliği Chelsea'ye kaptırdı. Londra derbisini alan ekip aynı zamanda 2004'ün en büyüğü olduğunu da ilan edecek. Arsenal, hafta içinde Rosenborg'u 5-1 yenerek şov yapmıştı. 
     Liverpool'da ezeli derbi 
     İngiltere'de bir başka derbi ise Liverpool'da... İki ezeli rakip, Everton ve Liverpool Goodison Park'ta karşılaşıyor. 
     33 puanla puan cetvelinde 3. sırada bulunan Everton, bu sezon istikrarlı bir grafik çiziyor. 16 maçta 10 galibiyete ulaşan Everton, sahasında mutlak 3 puan peşinde. Çarşamba gecesi Olympiakos'u 3-1 yenerek Şampiyonlar Ligi'nde gruptan çıkan Liverpool ise rakibini yenerek ligdeki 8. galibiyetini almak istiyor. İki takım arasında geçen sezonun ilk randevusunda Liverpool 3-0'la gülmüş, ikinci randevusu ise 0-0 bitmişti. 
     Bu sezon oldukça kötü bir performans sergileyen Tugay Kerimoğlu'nun takımı Blackburn Rovers, Crystal Palace deplasmanına çıkacak. 
     Fenerbahçe'ye 3-0 gibi farklı bir skorla boyun eğen Manchester United ise, bu hafta Fulham'a konuk olacak. 
     Premier Lig'de bu haftanın programı şöyle 
     

CUMARTESİ 14 45 Everton-Liverpool 17 00 Crystal Palace-Blackburn Rovers 17 00 Manchester City-Tottenham 17 00 Newcastle United-Portsmouth 17 00 Norwich City-Bolton Wanderrs 17 00 Southampton-Middlesbrough 17 00 West Bromwich Albion-Charlton Athletic PAZAR 15 00 Aston Villa-Birmingham City 18 05 Arsenal-Chelsea PAZARTESİ 22 00 Fulham-Manchester United      
</TEXT>
</DOC>
