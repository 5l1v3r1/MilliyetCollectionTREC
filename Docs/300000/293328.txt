<DOC>
<DOCNO> 293328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun09.html </URL>
<DATE> 2004/11/30/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Powell, Avrupa gezisine çıkıyor... Türkiye'nin AB süreci konuşulabilir 
</HEADLINE>
<TEXT>

     ABD Dışişleri Bakanı Colin Powell'ın, 6 Aralık'tan itibaren Bulgaristan, Belçika, Hollanda ve Fas'ı kapsayan 5 günlük geziye çıkacağı açıklandı. 
     Washington'daki gözlemciler, Powell'ın, gezisinin Belçika ve Hollanda bölümlerinde üst düzey AB yetkilileriyle biraraya geleceğini hatırlatarak, kritik 17 Aralık öncesindeki bu görüşmelerin gündeminde Türkiye'nin AB sürecinin de yer almasının beklendiğini belirttiler. ABD, Türkiye'nin AB üyeliğine tam destek veriyor. 
     ABD Dışişleri Bakanlığı'ndan yapılan açıklamada, 6 Aralık'ta yola çıkacak olan Powell'ın, ilk olarak Bulgaristan'ın başkenti Sofya'da düzenlenecek Avrupa Güvenlik ve İşbirliği Teşkilatı AGİT toplantısına katılacağı bildirildi. 
     Daha sonra Brüksel'e geçecek olan Powell, Kuzey Atlantik Konseyi, NATO-Rusya Konseyi ve Avrupa-Atlantik Ortaklık Konseyi toplantılarına katılacak. Ardından Lahey'e gidecek olan Powell, AB-ABD bakanlar toplantısında ülkesini temsil edecek. 
     Powell, gezisinin son durağı olan Rabat'ta da Geniş Ortadoğu ve Kuzey Afrika Girişimi çerçevesinde oluşturulan ''Geleceğin Forumu''nun ilk bakanlar toplantısına katıldıktan sonra ülkesine dönecek. 
     Powell, yerine atanan Ulusal Güvenlik Danışmanı Condoleezza Rice'ın senatodan onay almasının ardından muhtemelen Ocak'ta görevini devredecek. 
     
</TEXT>
</DOC>
