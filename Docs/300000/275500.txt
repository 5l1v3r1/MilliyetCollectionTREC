<DOC>
<DOCNO> 275500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/spor/spo06.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aile meselesi 
</HEADLINE>
<TEXT>


Sadece, Hüseyin'in neden olduğu penaltıyı kurtarmadı Trabzonsporlu Petkoviç. Az önce kendisine saldıran takım arkadaşını da kurtardı. Tıpkı, evde kavga ettiği kardeşini sokakta koruyan ağabey gibi 

TAMER BAĞLAN 


Karşılaşmanın geneline bakıldığında, sahanın en iyisi Gençlerbirliği'nin orta alan oyuncusu Sedat'tı Ankara'da. Enerjisini futbol bilgisiyle harmanlayıp, neredeyse uğramadık köşe bırakmadan savaşarak, kah savunmaya katkı verip, kah takımını ileri taşıyarak ve bunların üstüne bir de güzel gol atarak yıldızlaştı Sedat. Karşılaşmanın her anında oyunun içindeydi ve kazanan takımın futbolcusu olarak maçın kahramanı seçilmesine sadece birkaç dakika kalmıştı. Derken, Alex ortaya çıktı. Tarzından dolayı sürekli eleştirilen, Fenerbahçe'ye fazla katkı vermediği söylenen, oysa Şampiyonlar Ligi dahil, oynadığı 7 karşılaşmada 4 gol 4 de asist üreten Alex de Souza... Birkaç saniyede sezgilerini, yeteneğini ve zekasını kullanarak, takımının bir maçı daha almasını sağlamıştı. Kafalar karıştı. "Hatice'ye değil, neticeye bak" gerçeğine göre artık, Alex maçın adamıydı... 
Sakarya'da ise, sahnede Fatih Tekke vardı. Türk futbolunun çok özel yeteneği, takımının en etkili gücü olarak bir kez daha Trabzonspor'u galibiyete sürükleyen adamdı. Bu maçta, futbolun bir takım oyunu olduğu ve bir takımın aileden farklı olmadığı adeta kanıtlandı. 79. dakikada, tepkiyi sinirle karıştırıp, sille tokat takım arkadaşının üzerine yürüdü Hüseyin Cimşir. İki sarı kartla son bulan bu kavgada, Petkoviç'in tepkisi Hüseyin'inki kadar olsa, Bordo - Mavililer'in iki kişi eksik kalıp maçı kaybetme riski bile vardı. Sinirini atamayan Hüseyin, üç dakika sonra bu kez gereksiz bir yerde gereksiz bir faulle penaltıya neden oldu. Ne ilginçtir ki, az önce üzerine yürüdüğü takım arkadaşı, onun neden olduğu penaltıyı kurtarıyordu. Penaltıyla birlikte, Ziya Doğan'ın da belirttiği gibi son dakikalarda yaşanabilecek bir sıkıntıyı ve Hüseyin'i kurtarıyordu Petkoviç. Yani, tam bir aile meselesiydi yaşanan. Tıpkı birinin, evde kavga ettiği kardeşini, sokakta koruması gibi... 
Sahanın her bölgesinde yaptığı savunma, yardımlaşma, mücadele ve başta Necati olmak üzere, hareketli forvetlerinin becerileriyle kazanıyor Galatasaray. Üstelik Ali Sami Yen'de daha bir havasını buluyor. Formda forvetlerle ve çok güçlü olmayan savunmalara karşı şu sıralar işler iyi gitse de, dillere sakız olan yönlendirici, yaratıcı oyuncu eksikliğinin ara transferde mutlaka giderilmesi gerekiyor... 
Mehmet Birinci, Necmettin Sert, Sakıp Özberk, Hüsnü Özkara derken, Del Bosque'de şimdi sıra.. Ve belki daha sonra Erol Tok. Kim bilebilir Bu, profesyonel futbolda teknik adamların değişmez kaderidir. İlk 7 haftada umduğunu bulamayan diptekilere, 2000'li sezonlarda kümede kalma sınırının minimum 36 puan olduğu önemle bildirilir. Ligin yaklaşık beşte biri geride kaldı. 5x7 35, 5x6 30 eder Matematik, aslında son derece basit bir bilim... 

HAFTANIN PORTRESİ 
Alex de Souza F.Bahçe 
NEYİ ne zaman yapacağını pek kestiremiyoruz, her an hazırolda oyunun kaderini değiştirmesini bekliyoruz. Çünkü biz bu sambacının daha bize göstermediği birçok meziyeti olduğunu düşünüyoruz. Ufak tefek fiziğine rağmen rakiplerinin başını döndüren vücut çalımlarını, adrese teslim paslarını, zamanlamanın en üst sınırı kabul edilebilecek vuruş çabukluğunu ustaca yaptığını görünce daha bir ümitleniyoruz. Sessiz, sakin mizaçlı Alex, Başkent'te Fenerbahçe'yi körükleyen isimdi. Attığı iki golle gitti denilen maçı çevirdi. Kendini eleştirmek için pusuda bekleyen ağızları mühürledi. 

HAFTANIN KARMASI 
Petkoviç Trabzon 
Serkan B. Malatya 
Kürşat Ç.Rize 
Wederson Ankaraspor 
Celil Samsun 
Serkan F.Bahçe 
Atilla Malatya 
Alex F.Bahçe 
Necati G.Saray 
Fatih T. Trabzon 
Tita Ankaraspor 

HAFTANIN TAKIMI 
ANKARASPOR Süper Lig'de kırk yıldır top koşturuyormuş gibi rahat, güven dolu mücadele ediyorlar, oynadıkça da açılıyorlar. İnönü'nün boğucu atmosferinde gözleri okşayan bir gösteri sundular, futbolun tüm inceliklerini sahaya sürüp, Kartal'ın nefesini kestiler. Daha ilk sezonlarında rakiplerinin yüreğini ağzına getirdiler. 

HAFTANIN HOCASI 
SAMET AYBABA Ankaraspor Giydiği her takımın kumaşına kendine has ütülerle şekil veriyor, futbolun içinden geldiği için yetenekli cevherleri tespit etmekte hiç sıkıntı yaşamıyor. Ankara'nın yolundaki taşları tek tek ayıklıyor. Beşiktaş önünde oyuncularını daha cesur olmaları için ateşledi, uzatmada gelen galibiyetle ödüllendirildi. 

HAFTANIN HAKEMİ 
CÜNEYT ÇAKIR G.Saray - İst.Spor 28 yaşındaki genç hakem sahanın tek hakimiydi. Kart seçimleri yerindeydi, avantaj kurallarını iyi işletip, oyunun akışına güç verdi. Faul pozisyonlarını tek tek ayıkladı, yardımcılarıyla uyumu üst düzeydeydi. Futbolun önüne geçecek hiçbir karara imza atmadı, çıkarken futbolculardan alkış aldı. 

GOL KRALLIĞI Futbolcu Takım Maç Gol Fatih Tekke Trabzonspor 7 8 Hakan Şükür Galatasaray 7 6 John Carew Beşiktaş 6 5 Van Hooijdonk Fenerbahçe 7 5 Necati Ateş Galatasaray 7 5 Gökdeniz Trabzonspor 7 5 

GOL PASI Futbolcu Takım Maç Gol Pası Lee Eul Yong Trabzonspor 6 4 Timuçin Beyazıt Denizlispor 5 3 Cem Yanık Diyarbakırspor 6 3 Alex de Souza Fenerbahçe 6 3 

ALTIN ELDİVEN Futbolcu Takım Maç Gol Volkan Demirel Fenerbahçe 4 3 Michael Petkovic Trabzonspor 7 4 Zafer Özgültekin Ankaragücü 5 4 Zdravko Zdravkov Ç.Rizespor 7 5 

KART CEZALILARI 
Kırmızı Tayfun Beşiktaş 
Sarı Bekir Gaziantep , Kaies Samsun 

HAFTANIN SONUÇLARI 
Gençlerbirliği - Fenerbahçe 1 - 2 
Sedat Dk.53 , Alex Dk.86 ve 90 
Beşiktaş - Ankaraspor 2 - 3 
Tita Dk.32 ve 90 3 , Carew Dk.59 , Ahmed Hassan Dk.64 , Wederson Dk.78 
Sakaryaspor - Trabzonspor 1 - 3 
Fatih Tekke Dk.10 ve 80 , Burak Dk.25 , Adem Koçak Dk.57 
Akçaabat Sebat - Çaykur Rize 0 - 0 
Kayserispor - Samsunspor 1 - 4 
Cenk Dk.16 ve 72 , Sinani Dk.56 , Ali Akdeniz Dk.84 , Celil Dk.86 
Galatasaray - İstanbulspor 4 - 1 
Hasan Dk.11 , Arif Dk.70 , Hakan Şükür Dk.73 , Necati Dk.78 , Ahmet Dursun Dk.86 
Gaziantepspor - Diyarbakırspor 1 - 1 
Sertan Dk.74 , İlhan Dk.76 Pen. 
Malatyaspor - Konyaspor 5 - 0 
Atilla Birlik Dk.12, 34 ve 87 , Osterc Dk.17 ve 18 
Denizlispor - Ankaragücü 2 - 0 
Ersen Martin Dk.65 , Ümit Aydın Dk.90 

HAFTANIN MAÇLARI 
PERŞEMBE A.Bilbao-Trabzon, Beşiktaş-Bodo, G.Birliği-Egaleo, CUMA Ankaraspor-G.Saray, CUMARTESİ Ç.Rize-Malatya, A.Gücü-G.Antep, D.Bakır-Sakarya, F.Bahçe-Denizli, PAZAR İstanbulspor-Kayseri, Konya-G.Birliği, Samsun-A.Sebat, Trabzon-Beşiktaş 


</TEXT>
</DOC>
