<DOC>
<DOCNO> 267854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonsiy05.html </URL>
<DATE> 2004/08/31/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
AKP'li milletvekiline böbrek nakli yapıldı 
</HEADLINE>
<TEXT>

     Türkiye'de ilk kez, beyin ölümü gerçekleşen bir kişinin organları, aynı hastanede ve aynı anda altı hastaya nakledildi. Organlarını bağışlayan Anton Cepteeof adlı bir Rus çocuğuna ait organlardan biri de nakil sırası bekleyen AKP Mardin Milletvekili Beşir Hamidi'ye takıldı. 
     Başkent Üniversitesi Hastanesi, Türkiye'de bir ilke imza attı. Başkent Üniversitesi Rektörü Mehmet Haberal başkanlığındaki bir ekip, bir kişiye ait altı organı, nakil bekleyen hastalarına aynı anda nakletti. 
     Edinilen bilgilere göre Alanya'da tatil yapmakta olan Anton Cepteeof 15 karşıdan karşıya geçerken trafik kazası geçirdi. Alanya Başkent Üniversitesi Hastanesi'ne kaldırılan ancak beyin ölümü gerçekleşen Cepteeof'un ailesi organlarını bağışladı. Bağış haberi üzerine pazar gecesi ambulans uçakla Alanya'ya giden Haberal ve ekibi, hastanın karaciğer, kalp, iki böbrek ve iki göz korneasını aldı. Aynı gece Ankara'ya dönen Haberal, nakil için ameliyathanede hazır durumda bekletilen hastaların operasyonunu gerçekleştirdi. 
     Hamidi'nin böbrek naklinden sonra, "Kendimi ilk kez dünyaya gelmiş gibi hissediyorum" dediği belirtildi. 

     
</TEXT>
</DOC>
