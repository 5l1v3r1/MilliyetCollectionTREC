<DOC>
<DOCNO> 262847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo39.html </URL>
<DATE> 2004/08/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İbrahim Kutluay NBA takımlarından gelen teklifleri değerlendirebilirim 
</HEADLINE>
<TEXT>

     A Milli Erkek Basketbol Takımı, 2005 Avrupa Şampiyonası Eleme Grubu maçları hazırlıkları 2. etap çalışmaları için Almanya'nın Frankfurt kentine gitti. 
     Genel menajer Doğan Hakyemez, Atatürk Havalimanı'nda yaptığı açıklamada, Almanya etabının zorlu geçeceğini belirterek, çalışmaların kondisyon ağırlıklı olacağını söyledi. 
     Genç oyuncuların kendilerine verilen şansı iyi değerlendirdiklerini anlatan Hakyemez, ''Yeni Zelanda maçlarında aldığımız olumlu sinyalleri, ABD maçlarında üst düzeyde gördük'' dedi. 
     Doğan Hakyemez, ABD ile yapılan maçlarda takımın yenilmesinin nedeninin maçın önemli bölümlerinde NBA sertliğine cevap verilememesi olduğunu kaydetti. ABD takımıyla yapılan maçlarda milyonlarca dolarla yapılamayacak reklamın yapıldığını ifade eden Hakyemez, ABD takımını iyi bulmadığını, olimpiyatlarda şampiyonluk şansının yüzde 30 olduğunu iddia etti. 
     Doğan Hakyemez, milli takımın yeniden yapılandırılmasında biraz geç kalındığını belirterek, şöyle konuştu 
     ''Geçen yıllarda ligdeki antrenörler genç oyunculara istenen şansı vermediler. Tanjeviç bir çığır açtı. Bir şeyler gösterdi, sinyaller verdi. Bu gençler bu sene ligde yer almazsa, milli takım için kötü olur.'' Antrenör Bogdan Tanjeviç de Almanya'da kondisyon antrenmanları yapacaklarını, grup eleme maçları öncesinde eksiklerini gidermeye çalışacaklarını söyledi. 
     
     İBRAHİM, ATİNA'YA GİTTİ 
     Milli basketbolcu İbrahim Kutluay, olimpiyat meşalesini taşımak üzere Atina'ya gitti. 
     ABD Milli Takım kafilesiyle birlikte Atina'ya giden İbrahim Kutluay, Atatürk Havalimanı'nda yaptığı açıklamada, ''Olimpiyatların oynandığı Atina'da, 3 yıl yaşadığım bir yerde, olimpiyat meşalesini taşımak benim için çok gurur verici bir olay. Çok mutluyum'' dedi. 
     İbrahim, NBA takımlarından teklif aldığı şeklinde basında çıkan haberlerle ilgi bir soru üzerine de ''Teklifler geliyor tabii. Bunlar gurur verici şeyler, bunları değerlendirebilirim. Ama şu anda Ülkerspor ile anlaşmam var. Resmi olarak kulübüme başvururlarsa oturup konuşuruz'' şeklinde konuştu. 
     NBA'de oynama konusunda kendine güvendiğini kaydeden İbrahim, ''NBA'de rahatlıkla oynayabilirim, bunu herkese gösterdim'' diye konuştu. 
     İbrahim, milli takımın Almanya kampına 14 Ağustos Cumartesi günü katılacak. 
     
     ALMANYA KAMPI 
     Hazırlıklarını 25 Temmuz'dan bu yana İstanbul'da sürdüren milliler, 2 haftalık Almanya kampında 3 hazırlık maçı yapacak. 
     ''12 Dev Adam'', 1 hafta boyunca Rodenborg'ta çalıştıktan sonra 19 Ağustos'ta özel bir turnuvaya katılmak için Bamberg kentine geçecek. Türkiye burada Letonya, Fransa ve Almanya ile birer hazırlık maçı yapacak. 
     Milliler, 22 Ağustos'ta yeniden Rodenborg'a geçtikten sonra 25 Ağustos'ta yurda dönecek. 
     
     KADRO 
     A Milli Takım'ın Almanya kampı kadrosunda şu oyuncular yer alıyor 
     Hidayet Türkoğlu, Kerem Tunçeri, İbrahim Kutluay, Mehmet Okur, Ender Arslan, Hüseyin Demiral, Serkan Erdoğan, Barış Ermiş, Rasim Başak, Fatih Solak, Kerem Gönlüm, Cevher Özer, Valentin Pastal, Semih Erden, Cenk Akyol, Oğuz Savaş. 
     
</TEXT>
</DOC>
