<DOC>
<DOCNO> 252295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonyas15.html </URL>
<DATE> 2004/07/01/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Pamela Anderson Kürk hayvanı yetiştirmek yasaklanmalı 
</HEADLINE>
<TEXT>

     Ünlü Amerikalı sinema yıldızı Pamela Anderson, İsveç Başbakanı Göran Persson'un, kürk hayvanı yetiştirilmesini yasaklamasını istedi. 
     Expressen gazetesinin haberine göre, hayvan hakları savunucusu Anderson, Persson'a yazdığı mektupta, ''Dünyada birçok insanın İsveç'e saygı duyduğunu biliyor olmalısınız. Kürk endüstrisini yasaklamak, İsveç'in prestijini daha da artıracaktır'' ifadesini kullandı. 
     Kürkleri için yetiştirilen hayvanların çektiği acıları vurgulayan Pamela Anderson, ''İsveç'in cinsiyet eşitliği, sosyal adalet ve çevre korunması alanlarındaki ilerlemelerinden etkilendim. Ülkenizdeki birçok kişinin kürk endüstrisine karşı olduğunu da biliyorum. Bu korkunç uygulamalara son verilmesi, İsveç için doğal bir adım olacaktır'' dedi. 
     180 vizon yetiştirme çiftliği bulunan İsveç, dünyanın önde gelen kürk üreticilerinden. 
     
</TEXT>
</DOC>
