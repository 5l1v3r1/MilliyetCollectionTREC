<DOC>
<DOCNO> 254943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/guncel/agun.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşuya güvenlik 'kursu' 
</HEADLINE>
<TEXT>


Olimpiyat Oyunları'nda güvenliği sağlamak için Türkiye'nin NATO Zirvesi tecrübesinden yararlanmak isteyen Yunanistan, olimpiyattan sorumlu bakanı Ankara'ya gönderdi... 

Tolga Şardan 

Yunanistan hükümeti, 13 Ağustos'ta başlayacak 2004 Olimpiyat Oyunları'nın güvenliğini sağlamak için Türkiye'nin tecrübesinden yararlanma kararı aldı. Yunanistan Kamu Güvenliği Bakanı Georgios Voulgarakis, NATO Zirvesi için alınan önlemler konusunda bilgilenmek için İstanbul'a geldi. 
Uluslararası terör örgütlerinin hedefi olabileceği kaydedilen olimpiyatlara kısa süre kala organizasyon çalışmalarını yoğunlaştıran Yunanistan, Türkiye'nin muhtemel terör eylemlerine karşı gerçekleştirdiği çalışmalarını yakından öğrenmek istedi. Yunanistan Başbakanı Kostas Karamanlis, ABD Başkanı George W. Bush'un da aralarında bulunduğu dünya liderlerinin ağırlandığı NATO Zirvesi sırasında alınan önlemlerin başarısı nedeniyle, oyunlardan sorumlu bakanı Voulgarakis'i ortak çalışma yapmakla görevlendirdi. 
Yunanistan, olimpiyatların güvenliğinin sağlanması ve potansiyel tehditler konusunda yılbaşında düzenlediği güvenlik toplantısı için de Emniyet Genel Müdürlüğü'nden bir uzmanı Atina'ya davet etmişti. 

Radikal dinci örgütler 
Bir heyetle dün akşam İstanbul'a gelen Voulgarakis ve İçişleri Bakanı Abdülkadir Aksu, İstanbul Valisi Muammer Güler'in verdiği yemekte buluştu. Heyetler arası görüşmeler ise bugün yapılacak. Voulgarakis, NATO Zirvesi'ndeki güvenlik önlemleriyle özellikle radikal dinci terör örgütlerinin eylemleri ve faaliyetleri hakkında bilgi alacak. Görüşmelere İstanbul Emniyet Müdürü Celalettin Cerrah da katılacak. Türk tarafı, art arda önemli zirvelere ev sahipliği yapan İstanbul'da alınan önlemleri ve kazandığı deneyimleri Yunan yönetimiyle paylaşacak. 
Türkiye, Yunanistan'dan, iki ülke arasındaki terörle mücadele anlaşması kapsamında yer alan "yabancıların geri kabulüyle ilgili anlaşmanın" uygulanmasını da isteyecek. Yunan makamları, yakaladığı kaçakları, "Türkiye'den geldikleri düşüncesiyle" Türkiye'ye sınır dışı ediyor. Türkiye ise kaçakların geldikleri yerin belirlenmesinden sonra sınır dışı edilmesini istiyor. 

Türkiye, 4 sınavı başarıyla atlattı 

Türkiye, İstanbul'da gerçekleştirilen uluslararası 4 önemli toplantı ve zirveyle büyük sınavdan geçti. Emniyet Genel Müdürlüğü ve İstanbul Emniyet Müdürlüğü başta olmak üzere tüm kamu kuruluşları, NATO Zirvesi, Eurovision Şarkı Yarışması, İslam Konferansı Örgütü İKÖ Dışişleri Bakanları toplantısı ve WAN Dünya Gazeteler Birliği toplantılarından yüz akıyla çıkmasını bildi. Bu dönemde güvenlik önlemleri en üst noktaya ulaştı. NATO Zirvesi sırasında kara, deniz ve havadan koruma uygulandı, yaklaşık 25 bin polis görev aldı. 


</TEXT>
</DOC>
