<DOC>
<DOCNO> 254479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/dunya/axdun01.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalvarmaları boşunaydı 
</HEADLINE>
<TEXT>


Irak'ta serbest bırakılan Pakistanlı rehine Amcad Hafız, aynı hücreyi paylaştığı ikisi yabancı biri Iraklı üç rehinenin nasıl katledildiğini anlattı 

DIŞ HABERLER SERVİSİ 


Irak'ta direnişçiler tarafından 8 gün rehin tutulduktan sonra 2 Temmuz'da serbest bırakılan Pakistanlı Amcad Hafız, rehin tutulduğu sırada kendisiyle aynı hücrede kalan diğer üç rehinenin kafalarının kesilmesini gördüğünü söyledi. 
Amerikan "Kellogg, Brown Root" şirketinde şoför olarak çalışırken bir Amerikan üssü yakınlarında kaçırılan Amcad Hafız, Pakistan'a döndükten sonra dün AFP'ye telefonla yaptığı açıklamada, "Tek pencereli bir hücreye kapatılmıştım. Elinde pala olan şişman bir adamın, ikisi İngilizce konuşan 3 rehinenin kafasını uçuruşuna tanık oldum" dedi. 
Militanlar tarafından kaçırıldıktan sonra önce küçük bir odaya kapatıldığını anlatan 26 yaşındaki Pakistanlı şoför, ertesi gün otomobille başka bir yere götürüldüğünü söyledi. 

'Lütfen kıymayın' 
"Kafa kesilmesini burada gördüm" diyen Hafız, "Feci şeylere şahit oldum. Çok şişman bir adam elinde palayla çıkageldi. Hücre arkadaşlarım ikisi beyaz tenli yabancı ve bir Iraklının kafalarını kesti. Celladın yüzü korkunçtu ve çatlak bir sesle bağırıyordu. Rehineler, ağlayıp canları için yalvardılar. Ama acımasız şişko birer birer kafalarını kesti" diye konuştu. 
Amcad Hafız, rehinelerden birinin İngilizce olarak zavallı fakir birisi olduğunu, iş için Irak'a geldiğini, Iraklı direnişçilerle bir alıp veremediği olmadığını söyleyerek, "Ben de sizin gibi biriyim, lütfen bana kıymayın" diye yalvardığını aktardı. 

'Sıra sende' dediler 
Hafız bu olaydan sonra kendisine "hazır ol" dendiğini belirterek "O kadar çok korktum ki ağlamaya başladım. Ancak militanların davranışı ertesi gün değişti ve birdenbire kibarlaştılar" dedi. Militanların, başta kendisini CIA ajanı sandığını, ancak 5 vakit namaz kılmasını görüp Pakistanlı bir şoför ve Müslüman olduğunu öğrendikten sonra onu serbest bıraktıklarını dile getiren Hafız, annesinin basına yansıyan acıklı görüntülerinin de militanları yumuşattığını söyledi. 


</TEXT>
</DOC>
