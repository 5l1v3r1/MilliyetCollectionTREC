<DOC>
<DOCNO> 264399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/soneko12.html </URL>
<DATE> 2004/08/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tüzmen Irak'a TPAO ile ilgili talebimizi ilettik 
</HEADLINE>
<TEXT>

     Devlet Bakanı Kürşad Tüzmen, Türkiye-Irak ilişkilerinde, kısa, orta ve uzun vadeli projelerin bulunduğunu belirterek, ''Irak ile ilk etapta ticareti artırmayı hedefliyoruz. İleri aşamada ise petrol sahalarının üretim paylaşımı modeli çerçevesinde TPAO tarafından işletilmesi konusunda taleplerimizi ilettik. Konu, Başbakanımız tarafından Irak devlet başkanına bizzat iletilmiştir'' dedi. 
     Tüzmen, Irak Devlet Başkanı Gazi El Yaver'in Türkiye ziyareti sırasında gündeme gelen konuları A.A'ya değerlenirken, TPAO'nun, Irak'ın savaş sonrasında yeniden yapılanacak petrol sektörüne ilişkin hazırladığı ''stratejik plan'' kapsamında, Gharraf Petrol Sahası'nın ''üretim paylaşımı modeli'' çerçevesinde geliştirilmesi, Gharraf'taki orta büyüklükteki petrol sahalarının fizibilite çalışmalarının yapılarak uygun görülen sahaların '' üretim paylaşımı modeli'' çerçevesinde geliştirilmesi ve Basra civarındaki önemli üretim sahalarının rehabilitasyonu ve geliştirilmesine yönelik taleplerin Irak makamlarına iletildiğini bildirdi. 
     Bakan Tüzmen'in verdiği bilgiye göre, Irak tarafı, Irak'ın petrol üretim kapasitesinin artırılmasına yönelik projelerin uygulanmasına çaba gösterildiğini, bu projelere Türk firmalarının katılmasından memnuniyet duyacaklarını, konunun, KEK Eş Başkanı olan Irak Petrol Bakanı'nın Türkiye ziyareti sırasında ele alınmasına hazır olduklarını vurguladılar. 
     
     PETROLÜN TÜRKİYE ÜZERİNDEN PAZARLANMASI... 

     Görüşmelerde, Kerkük-Yumurtalık Boru Hattı ve Basra terminallerinin güvenlik sorunları nedeniyle düzenli olarak çalışamaması nedeniyle Irak petrolünün karayolu ile Türkiye üzerinden mal karşılığında pazarlanması yönündeki teklifin de gündeme getirildiği belirtildi. 
     
     GÜVENLİK SORUNLARI... 

     Irak'ta halihazırda yaşanan güvenlik sorunları nedeniyle Türk taşımacılarının can ve mal emniyetinin sağlanmasını teminen, taşıma yapan Türk plakalı araçların düzenli konvoylar halinde hareket etmeleri, Zaho-Musul güzergahında güvenli depolama ve yük aktarma istasyonlarının kurulması, yüklerin bu bölgeden, Irak'ın başta Bağdat olmak üzere diğer şehirlerine taşınmasının Irak plakalı araçlarla yapılması yönünde önerilerin de dile getirildiği kaydedildi. 
     Irak tarafının, Irak açısından da hayati öneme haiz olan Türkiye üzerinden gerçekleştirilen sevkiyatların güvenli bir şekilde devam etmesi amacıyla ilave tedbirler alacağı ve bu konuda Türkiye ile her türlü işbirliğine hazır olduklarını, Türkiye'nin önerilerinin de bu çerçevede değerlendirileceğini ifade ettikleri bildirildi. 
     
     VİZE UYGULAMASI... 

     Görüşmelerde, Irak'a giriş yapacak yabancı ülke vatandaşlarının Irak temsilciliklerinden vize almaları uygulamasının, bu ülke ile iş yapan Türk vatandaşlarına külfet getireceği ifade edilerek, gerekli esnekliklerin sağlanması talep edildi. 
     Irak tarafı da vize konusunun ülkenin içerisinde bulunduğu güvenlik koşulları nedeniyle tüm ülkelere yönelik bir uygulama olduğunu, uygulamanın işadamlarına olumsuz etkilerini azaltacak önlemler alınacağını, bu kapsamda kısa zaman içerisinde sınır kapılarında verilmesine yönelik çalışmalara da başlandığını ifade ettiği belirtildi. 
     
     DEMİRYOLU TAŞIMACILIĞI... 

     Görüşmelerde, Irak'a taşımalarda günde halihazırda 4 sefer gerçekleştirilen Türkiye-Suriye-Irak demiryolu güzergahındaki seferlerin 6'ya çıkarılması ve hattın kapasitesinin daha etkin bir biçimde kullanılmasının önemi de vurgulanarak, Irak'ın demiryolu altyapısı eksikliklerinin Türk kuruluş ve firmaları tarafından karşılanabileceği kaydedildi. 
     Irak tarafı, bu yöndeki çalışmaların hemen başlatılmasına hazır olduklarını belirtirken, konuyla ilgili kuruluşlar arasındaki temaslara en kısa zamanda başlanabileceğini bildirdi. 
     
     İKİNCİ SINIR KAPISI... 

     Türkiye ile Irak arasında Habur Gümrük Kapısına tamamlayıcı bir alternatif teşkil edecek ikinci sınır kapısının açılmasını ve Musul üzerinden Bağdat'a inecek olan yeni bir yolun yapılmasını öngören projeye ilişkin çalışmaların hızlandırılması konusu da görüşmelerde gündeme geldi. 
     Irak tarafı, ikinci kapının süratle açılmasını arzu ettiklerini belirterek, projenin ayrıntılarının iki ülke arasında gerçekleştirilecek teknik düzeydeki toplantılarda tespit edilmesini önerdi. 
     
     KEK TOPLANTISI... 

     Görüşmelerde, Türkiye ile Irak arasındaki ticari ve ekonomik ilişkilerin geliştirilmesine yönelik tüm konuların ele alınacağı Karma Ekonomik Komisyon KEK Toplantısı'nın, Ekim veya Kasım ayında Ankara'da gerçekleştirilmesi konusunda mutabakata varıldı. 

     
</TEXT>
</DOC>
