<DOC>
<DOCNO> 269228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonspo07.html </URL>
<DATE> 2004/09/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ersun Yanal beraberliğe ne dedi 
</HEADLINE>
<TEXT>

     Milli Takımlar Teknik Direktörü Ersun Yanal, oyunu ve planı bozanın, Hasan Şaş'ın kırmızı kart görüp oyundan atılması olduğunu söyledi. 
     Yanal, maçın ardından yaptığı açıklamada, başlangıçta önde oldukları ancak, maçı berabere bitirdiklerini belirterek, ''İkinci yarıya iyi başladık ve gol bulduk. Ancak, oyunumuzu ve planımızı bozan, Hasan Şaş'ın kırmızı kart görüp oyundan atılması oldu'' dedi. 
     Bu dakikadan sonra da gol pozisyonuna girmelerine rağmen, gol bulamadıklarını ifade eden Yanal, ''Biz iyi bir ekibiz. Önemli olan sonunu iyi getirmektir. Bu grupta her takım birbirinden puan alabilir. Ben takımıma inanıyorum. İyi bir takımız ve iyi bir yerde bitireceğiz. Gruptan çıkarak, mutlu sona ulaşacağımıza inanıyorum'' diye konuştu. 
     Gürcistan Milli Takımı Teknik Direktörü Alain Giresse ise, Türkiye'den puan aldıkları takdirde, iyi bir netice almış olacaklarını söylediğini anımsatarak, ''Milli bir maç yaptık. Puan aldığımız için memnun ayrılıyoruz. Önemli olan da zaten buydu'' dedi. 
     Giresse, bir gazetecinin ''Dünya üçüncüsü olan ve son yılların iddialı takımlarından Türkiye'den puan almanız ilerisi için ne düşündürüyor '' sorusunu, ''Bu maçı kazanmamız, kendimize güven için önemliydi. İlerisi için bize ümit verdi. Ancak yine de çok çalışmamız gerekir'' şeklinde yanıtladı. 
     
</TEXT>
</DOC>
