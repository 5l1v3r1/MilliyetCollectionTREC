<DOC>
<DOCNO> 285971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/yazar/gunes.html </URL>
<DATE> 2004/11/04/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Bush'un bize faydası olur mu 
</HEADLINE>
<TEXT>


Seçimleri Bush kazanmış görünüyor. Haftalardır uzmanlar seçim sonuçlarını tartışıyordu. Bu konuda iki görüş gözleniyor. Birincisi, kim seçilirse seçilsin ABD'nin politikalarında bir değişiklik olmayacağı. İkincisi ise Bush'un seçilmesiyle ABD'nin dünyadaki agresif politikalarının süreceği, hatta yayılacağı. 
Ancak bu tartışma daha çok ABD'nin dış politikasına ilişkin. Gerçekten seçimlerde Bush ile Kerry arasında dış politika farkı gözlenmedi. Giderek Doğu düşmanı haline gelen ABD seçmenine, sağduyu telkin edilen bir kampanya olmadı. Aksine Kerry, Bush'u pasiflikle suçladı. Ancak geleneksel olarak kabul gören dış politikada doğrultu değişmezliği artık geçerli değil. Bize kalırsa Kerry seçilseydi, uzun vadede dış politikada Bush'a göre farklı bir strateji gözlenebilecekti. 
Bush'un kazanmasının Türkiye için iki boyutu var. Biri, izleyeceği dış politika. Diğeri de izleyeceği ekonomik politikalar. Bush'un Irak'ta izlediği parçalayıcı politika İran'a kayarsa, bu Türkiye'yi çok olumsuz etkiler. Ve bu etki uzun sürer. Son dört yılda ekonomide alınan mesafe de yitirilir. Kaldı ki, şu anda ülkemizde ciddi ölçekte sıcak para bulunuyor. Bunlar çıkmaya yeltenirse mali piyasalar derinden sarsılır. Ayrıca çok ciddi bir askeri harcama gereği duyulacak, belki de arzuların ötesinde bazı işlevlerin üstlenilmesi talep edilecektir. 
Gelelim ABD'nin ekonomik politikalarıyla etkilenecek dünya ekonomisine. Bush ile Kerry'nin izleyeceği ekonomik politikalarda farklılık olup olmayacağına dair bir tartışma yok. Olacağı kesin Piyasalar ve iş alemi genel olarak Bush'un kazanmasını arzuluyordu. Nitekim, Bush'un kazanması doların değerinde bir değişikliğe yol açmasa da New York borsasını NYSE olumlu etkiledi. 
Oysa Bush zamanında bütçe açıkları zirveye tırmandı. Doların düşüşü adeta uçurumdan yuvarlanır gibi oldu. Ve ABD cari işlemler dengesi tarihinin en kötü dönemlerinden birine girdi. İşte Bush böylesi bir dönemde ek bütçelerle askeri harcamaları patlattı. Büsbütün sarsılan dengeler sonucu ortaya çıkan işsizlik de seçimlerde Demokrat Parti'nin oy potansiyelini oluşturdu. 
Yılın başından bu yana bütçe 412.6 milyar dolar açık verdi. Bu, geçen yıla göre yüzde 9.4 daha fazla. Genel kamu açığı ise geçen yılın ilk 9 ayında 538 milyar dolarken, bu yıl yüzde 5.5 artışla 568 milyar dolar oldu. Savunma alanında kamu harcamaları bir yıl öncesine göre yüzde 12.5 artarken, diğer harcamalar yüzde 4.7 arttı. Hem de 2003 yılındaki savaş dönemine göre. 
ABD dış ticareti her ay 55 milyar dolar kadar açık veriyor. Ve bu açık giderek de büyüyor. Bu yıl ihracat yüzde 14 artarken, ithalat yüzde 21 arttı. İthalatı kısmak için büyümeye fren yapılsa, ekonomi büsbütün boğulacak. Gaza basılsa hem enflasyon, hem ithalat fırlayacak. Yani ABD'nin işi zor. Bu durumda faizleri hemen artırmak mümkün değil. 
ABD ekonomisi çabuk toparlanmazsa, global canlılık da gecikecek. Bu, Türkiye'nin ihracatı bakımından olumsuz. Öte yandan, faizler çabuk yükselmeyeceği için borcun çevrilmesi için avantaj. Ancak Bush'un kazanması NYSE'yi umutlandırsa da, petrol fiyatları tekrar yukarı hareket ettiğine göre Bush'la beraber Ortadoğu'da istikrar beklenmiyor. Yine de Bush'un önünde tam beş yıl var. Umarız gelişmeler farklı olur. 



</TEXT>
</DOC>
