<DOC>
<DOCNO> 252188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/soneko52.html </URL>
<DATE> 2004/07/01/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Coşkun Ekonominin önünde endişe edici bir durum yok 
</HEADLINE>
<TEXT>

     Sanayi ve Ticaret bakanı Ali Coşkun, ''şu anda ekonominin önünde endişe edici bir durum yok'' dedi. 
     Bakan Coşkun, Ankara Ticaret Odası'nın ATO aylık olağan oda meclisi toplantısına konuk oldu. Toplantıya Türkiye Odalar ve Borsalar Birliği TOBB Başkanı ve ATO Meclis Üyesi Rifat Hisarcıklıoğlu da katıldı. 
     Bakan Coşkun, Oda Meclisi'nde yaptığı konuşmada ATO Başkanı Sinan Aygün'ün, yaptığı işler ile kamuoyunda bazen yanlış anlaşılsa da doğruları söylemeye devam etmesi gerektiğini belirterek, ''zaman zaman yanlış anlaşılmasına rağmen, Sinan Bey'in çıkışlarını bir şans olarak değerlendiriyorum'' dedi. 
     Daha sonra Türkiye'nin dış politikada sağladığı başarılara değinen Coşkun, iç politikada sağlanan barışın Türkiye'nin uluslararası arenada sahsiyetli politikalar güderek eski itibarını yeniden kazandığını bildirdi. 
     
     BÜYÜME HIZI 
     Konuşmasında büyüme konusunada değinen Coşkun, 3 aylık büyümenin, tahminlerin üzerinde çıktığını söyledi. Bu büyümeyi hükümet olarak tahmin ettiklerinde kendilerine tebessüm eden kesimlerin, şimdi bu büyümenin tehlikelerine işaret etmeye başladıklarını anlatan Coşkun, ''biz de izliyoruz. Her türlü tedbiri zamanında alıyoruz'' dedi. 
     3 aylık büyümenin 12.4 olduğunu belirten Coşkun, burada dikkati çeken en önemli konunun, sanayideki gelişme olduğunu söyledi. 
     Nisan ayında sanayideki büyümenin, geçen yılın aynı ayına göre yüzde 16.5 olduğunu belirten Coşkun, ''dolayısıyla sanayinin payı GSMH'de yüzde 30'larda olduğuna göre, bu büyümede önemli bir rol oynuyor'' dedi. 
     Geçen dönem uygulanan yanlış ekonomik politikalar nedeniyle ekonominin küçüldüğünü ve parasal programın ön plana çıkartıldığını anlatan Coşkun, kendilerinin yaptığının ise IMF'nin öngördüğü programı ülke şartlarına uydurmak olduğunu bildirdi. 
     Kapasite kullanım oranlarının yükseldiğini, doyma noktasına gelen kapasite kullanım oranları nedeniyle taleplerin yatırıma dönüşeceğini belirten Coşkun, böylece arz talep dengesinin sağlanarak enflasyonun aşağılarda tutulmasının sağlanacağını bildirdi. 
     Coşkun, ''şu anda ekonominin önünde endişe edecek bir durum yoktur'' dedi. 
     
     İNTERNETTE KUMAR OYNANMASI 
     Bakan Coşkun, konuşmasında internet üzerinde kumar oynanması ve porno yayınlar yapılması ile ilgili ATO Başkanı Sinan Aygün'ün yaptığı şikayetlere de değindi. Kumar, içki ve seksin toplumu temelden sarsan tahlikeler olduğuna işaret eden Coşkun, şunları kaydetti 
     ''Otellerde yasaklanan kumar, şimdi yeraltına giriyor. Kumar şimdi internet düzeninde. Herkes teknolojiyi yakalarken, maalesef gelişmekte olan ve geri kalan ülkelerde, özellikle başka uğraşılar olmaması, eğitim düzeyi, ailenin parçalanması ve şehirleşmenin getirdiği parçalanmalar nedeniyle, büyük felekatlerle karşı karşıyayız. Bu bakımdan hükümet olarak bunların üzerinde hassasiyetle duruyoruz. 
     Bunların önlenmesi, insanlığı felakete sürükleyen birşeye mani olmanızda malesef insan hakları yönünden tartışılır hale geliyor. Etik bulunmayan, ahlaka aykırı meselelerle mücadelede bir bakıyorsunuz ki hukuk otoriteleri hukuk açısından bakıyorlar. Ama demokrasi de bunların arasında uzlaşmayı sağlama meselesi.'' 
     
     İŞ DÜNYASIYLA İLGİLİ ÜÇ YASA 
     Meclis kapanmadan önce, iş dünyası ile ilgili üç yasanın TBMM'de ele alınacağını belirten Coşkun, Yasalardan birinin Lisanslı Depocukculuk yasası olduğunu, bu yasa ile ürünler için alınan laboratuvar sonuçları belgeleri ile diger raporların çek gibi kullanılmasına imkan sağlanacağını anlattı. 
     Coşkun, TSE kuruluş yasa taslağını da gelecek hafta Başbakanlığa sunacaklarını belirtirken, yasada yapılacak değişiklikle TSE genel kurul delegelerinin tamamının özel sektörden oluşturulacağını bildirdi. 
     Coşkun, Organize Sanayi Bölgeleri OSB yasasının da görüşmelere açılacağını kaydetti. 
     
     ATO BAŞKANI AYGÜN 
     ATO Başkanı Sinan Aygün de, internet aracılığı ile Türkiye'de büyük miktarlarda kumar oynandığını tespit ettiklerini belirtirken, bu durumun önlenmesini istedi. 
     Türkiye'de kumarhanelerin kapandığını ancak internet üzerinden bunun oynanmaya devam ettiğini, birçok kişinin bu durumdan şikayet ettiğini anlatan Aygün, oynanan kumarlarda 40-50 bin dolarlara varan paralar kaybedenlerin bulunduğunu bildirdi. 
     Coşkun, internet üzerinde 22 tane kumar sitesi tespit ettiklerini anlatırken, bu sitelerde nasıl kumar oynandığını yansı aracılığı ile meclis üyelerine gösterdi. 
     İnternet'te nasıl rulet ve poker oynandığını uygulamalı gösteren Aygün, internet üzerinde ayrıca çocuk pornosu ve diğer porno yayınlar bulunmasından da şikayetçi oldu. Aygün, bu sitelerin nasıl önlenebileceğini, kredi kartı ile kumar oynanmasının bankalara talimat verilerek önlenip önlenemeyeceğini Bakan Coşkun'a sordu. 
     Aygün bu arada, Tasarruf Mevduatı Sigorta Fonu'na TMSF devredilen bankaların sahipleri ile hangi faizlerle anlaşılıyorsa, bu bankalardan kredi kullanan kendi üyelerine de aynı faizlerin uygulanmasını istedi. 
     
</TEXT>
</DOC>
