<DOC>
<DOCNO> 291314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/spor/axspo01.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim yatırımı 
</HEADLINE>
<TEXT>


Bükreş'in patronu Gigi Becali, oyun kurucusu Munteanu, Beşiktaş maçından üç gün sonra Romanya'da genel seçimlere katılacak. Becali cumhurbaşkanlığı, Munteanu ise milletvekilliği için mücadele edecek 

ÖZEL RÖPORTAJ BÜNYAMİN OSMAN 


Hagi'nin yakın dostu 
STEAUA Bükreş için, Beşiktaş maçı ayrı bir önem taşıyor. Çünkü, karşılaşmanın hemen üç gün sonrasında kulübün patronu Gigi Becali cumhurbaşkanlığı, takımın en tecrübeli futbolcusu Munteanu da milletvekilliği seçimleri için mücadele edecek. Menajer Ioan ve Victor Becali'nin kuzeni olan Steaua'nın sahibi, Hagi ile de çok yakın dost... 1990'lı yıllara kadar sade bir ailenin tek çocuğu olan Gigi, Rumen teknik adam ve Türkiye ile büyük yükselişe geçti. 

Türkiye'den kazandı 
BABASINDAN aldığı 200 bin dolar ve Hagi'nin verdiği 150 bin dolarla ticarete atılan Becali, Türkiye'den kot, deri ve sabun ithal ederek servet yaptı, bunu Bükreş'te araziye yatırıp, emlak zengini oldu. "Yeni Jenerasyon Partisi - PNG'yi kuran Gigi Becali, Steaua'yı alarak futbola da adım attı. Ancak Steaua'yı siyasette kullandığı için eleştiriliyor. Gigi ise, "Futbolcular benim evladım gibi... Tabii ki istediğimi yapacaklar. Ekmeklerini ben veriyorum" diyor. 

Üç asist yaptı 
STEAUA'NIN en tecrübeli ismi ve Becali'nin partisinden milletvekili adayı olan Munteanu ise 37 yaşında olmasına rağmen formunun zirvesinde görünüyor. Braşov'u 3-2 yendikleri son maçta attıkları üç golün de asistini yapan emektar oyuncu, Beşiktaş galibiyetinin seçimlere doğrudan katkı yapacağına inanıyor. Bu karşılaşmanın bu yönden kendilerine daha önemli olduğunu söyleyen Munteanu, "Rakibimiz bireysel olarak iyi ama genç arkadaşlarıma güveniyorum" dedi. 

Casusları hazır 
BEŞİKTAŞ'IN Avrupa'da adından söz ettiren bir takım olduğunu, Del Bosque'nin de kartvizitinin belli bir teknik adam olduğunu vurgulayan Munteanu, Carew, Sergen ve Okan'ı iyi durdurmak gerektiğine dikkat çekti. Bilbao'dan da puan ya da puanlar alarak gruptan çıkma düşünceleri olduğunu vurgulayan Rumen futbolcu, eski takım arkadaşları Hagi ve Popescu'dan da yardım isteyeceğini belirtip, "Onlardan edindiğim bilgileri Zenga'ya aktaracağım" diye konuştu. 

'Beşiktaş'ın son şansı' 

STEAUA Bükreş Başkanı Mihai Stoica, Beşiktaş'ın favori olduğunu, ancak maçın oynanmadan kazanılmayacağını söyledi. Gerçek hedeflerinin şampiyonluk olduğuna dikkat çeken Stoica şöyle devam etti "Üç sene boyunca hep kılpayı kaybettik. Esas derdimiz bu... UEFA Kupası ve ligi bir arada götürmek güzel. Ancak UEFA bizi hedefimizden şaşırtabilir. Zaten ligden kopan Beşiktaş da Bükreş'te son şansını oynayacak." 

Teknik Direktör Zenga endişeli 

STEAUA Bükreş Teknik Direktörü Zenga, eksiklerini düşünüyor. Sakat ve cezalıların yanı sıra, birinci kalecisi Tudor'un hafif sakatlığı nedeniyle Zenga, ikinci devrede yedek kaleci Hamutovski'yi denedi. Defansta, Baciu'nun formsuz, Kaptan Radoi'nin ise sakatlıktan dolayı tedirgin oynaması, İtalyan hocanın canını sıkıyor. Orta sahada da Paraschiv'in sakatlanması da Zenga'nın planlarını bozdu. Paraschiv'in yerine Boştina görev yapacak. 

Sergen kenara İbrahim sahaya 

ORHAN YILDIRIM 

Steaua mesaisi 
İNÖNÜ Stadı'nda yaşanan olaylardan dolayı Ç.Rize karşısında kaybedilen iki puanın üzüntüsünü bile unutan Beşiktaş, S.Bükreş maçının hazırlıklarına dün başladı. Rizespor maçında forma giyen oyuncular koşu yapmakla yetinirken, diğerleri kondisyon çalışmasının ardından çift kale maç oynadı. Pancu da uzun aradan sonra takımla birlikte çalıştı. 

Yarın gidiyorlar 
SON haftalarda beklenen performansından son derece uzak görünen Kaptan Sergen'in kulübeye çekileceği, tecrübeli futbolcunun yerine genç yetenek İbrahim Akın'ın ilk 11'de görev alacağı öğrenildi. Özel uçakla yarın 10.30'da Romanya'ya gidecek olan Siyah - Beyazlılar, yine aynı yolu izleyerek İstanbul'a dönecek. 

Hakem Hırvat Siric 

SİYAH - Beyazlı takımın UEFA Kupası'nda perşembe akşamı Steaua Bükreş ile oynayacağı karşılaşmanın hakemi açıklandı. Bükreş Ghencea Stadı'nda saat 20.15'te başlaşacak maçta Hırvat Zeljko Siric düdük çalacak. Yardımcılıklarını ise Darko Slivar, Zeljko Novosel üstlenecek. 


</TEXT>
</DOC>
