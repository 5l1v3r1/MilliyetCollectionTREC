<DOC>
<DOCNO> 285162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo31.html </URL>
<DATE> 2004/11/01/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hakan Şükür Yanal 2006'da kadroya alacağını söyledi 
</HEADLINE>
<TEXT>

     Galatasaray'ın yıldız futbolcusu Hakan Şükür, Milli Takımlar Teknik Direktörü Ersun Yanal'ın kendisini kadroya almamasıyla ilgili eleştirilerini sürdürdü. 
     Sarı-kırmızılı futbolcu, Galatasaray Dergisi'nin kasım ayı sayısına verdiği ropörtajda, A Milli Takım kadrosunda yer alamamasıyla ilgili, anlam veremediği bir tutumla karşılaştığını kaydederek, ''2006'da Bülent ve beni en başta kadroya dahil edeceğini söyleyen hocamız Ersun Yanal. Nasıl bir taktik ve teknik değişimi oldu ki bu karar alındı '' dedi. 
     İyi performans sergilediği bir dönemde aday kadroya çağırılmama nedeni olarak, teknik veya taktikle ilgili mazeretler sunulmasının, kamuoyu gibi kendisi için de yeterli cevap olmadığını anlatan Hakan, şunları kaydetti 
     ''Ama ben, kararı sorgulamak haddimize düşmez düşüncesiyle saygı duymaktan başka yapacak bir şey olmadığını belirttim. Bana söylenen, 'Seni 11'e koyarım ondan sonra diğer oyuncuları belirlerim' idi. Bu takımın, her döneminde bana ihtiyacı olduğunu ve oynadığım sürece bu takım içerisinde olacağımı söyleyip, bu konuda büyük güven veren, müthiş dayanışma içerisinde olduğumuz bir insandı. Ben Büyükşehir Belediyesi Ankaraspor maçı öncesinde, Milli Takım aday kadrosu açıklanmadan 1 hafta önce kadroda olmayacağımı biliyordum.'' 

     
</TEXT>
</DOC>
