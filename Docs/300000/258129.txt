<DOC>
<DOCNO> 258129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/guncel/axgun02.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman iyi parlasın 
</HEADLINE>
<TEXT>


Ayakkabısına kıyamayan zenginlerin uğrak yeri, Akmerkez'deki tamirci. Müşteriler arasında, ayakkabısını şoförle gönderip 'toz aldıran' bile var 

Gülay FIrat İstanbul 

Zengin veya tanınmış olmalarına bakmayın. Onlar da ayakkabılarını tamir ettiriyor. Üstelik aralarında, modaya uysun diye ayakkabısının modellerini değiştirten de, sadece tozunu aldırmaya gönderen de var. 
Akmerkez Lostra Salonu'nun çalışanlarından Muhittin - Alaattin Yıldız kardeşler, 10 kişilik ekiple dokuz yıldır hizmet veriyor. Yıldız, müşterilerin yüzde 95'i şık modelleri nedeniyle İtalyan marka ayakkabı giyerken, nadiren sağlam ve zor eskiyen İngiliz ve Amerikan marka ayakkabılar da getirdiğini belirtiyor. Bu ayakkabıların piyasa fiyatı 300 milyon - 1.5 milyar lira arasında değişiyor. 
Yazın günde 80, kışın 200 çift ayakkabı tamire geliyor. Ayakkabılarını uğrayıp bırakan da, şoförüyle gönderen de oluyor. En çok boya yaptırılıyor. İşadamları ayakkabının altını eskitirken, manken ve sanatçılar sık sık topuk kırıyor. Çalışanlardan Kerim Göktürk, "İşadamlarının hepsi ayakkabıya meraklı, kimi bozulur diye boya bile sürdürmeyip tozunu aldırmaya gönderiyor" diyor. 
Alaattin Yıldız ise 20 yıl hizmet verdiği Sakıp Sabancı ile bir anısını şöyle anlatıyor "Çok sevdiğini söylediği İtalyan marka, yüksek topuklu, siyah beyaz, arkası yırtık, boyasız bir ayakkabısını göndermişti. En az 5 yıllıktı. Tamir ettim. Başkası kesinlikle bu kadar eski ayakkabıyı yaptırmaz." 

Lostra müdavimleri 

Salonun müşterileri arasında Sevil Sabancı, Mustafa Sarıgül, Murat Cevahir, Koç ailesi, Orhan Keçeli, Raif Dinçkök, Faruk Süren, Ebru Şallı, Fatih Terim, Deniz Akkaya, Levent Kırca, Erdal Acar, Muazzez Ersoy, Sibel Can, Mehmet Ali Erbil, Seda Sayan, Mustafa Denizli, Cüneyt Arkın, Erman Toroğlu da bulunuyor. 


</TEXT>
</DOC>
