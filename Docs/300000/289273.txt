<DOC>
<DOCNO> 289273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonspo17.html </URL>
<DATE> 2004/11/16/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ukrayna İstanbul'da... Voronin Türkiye'yi yakından tanıyoruz... 
</HEADLINE>
<TEXT>

     2006 Dünya Kupası Avrupa Elemeleri 2. Grup'ta yarın Türkiye ile karşılaşacak Ukrayna A Milli Futbol Takımı, İstanbul'a geldi. 
     Ukrayna kafilesini, Atatürk Havalimanı'nda, İstanbul Başkonsolosu Mykola M. Kyrychenko karşıladı. 
     Konuk ekip futbolcularından, Almanya'nın Bayer Levenkusen takımında oynayan Andriy Voronin, havalimanında yaptığı açıklamada, ''Türk takımını yakından tanıyoruz. Ciddi bir maç olacak. Gerekli önlemleri aldık. Umarım iyi bir sonuçla İstanbul'dan ayrılırız'' dedi. 
     Bu arada Ukrayna Milli Takımı'nın İtalya Ligi takımlarından Milan'da oynayan yıldızı Andriy Shevchenko'nun, daha sonra Milano'dan geleceği bildirildi. 
     Havalimanından konaklayacağı otele hareket eden Ukrayna takımı, akşam saatlerinde, yarın maçın oynanacağı Fenerbahçe Şükrü Saracoğlu Stadı'nda çalışma yapacak. 
     
</TEXT>
</DOC>
