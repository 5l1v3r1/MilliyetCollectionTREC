<DOC>
<DOCNO> 281885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy20.html </URL>
<DATE> 2004/10/20/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Edelman Kürtler Kerkük'ün demografik yapısını değiştirmeye çalışıyorlar 
</HEADLINE>
<TEXT>

     ABD'nin Ankara Büyükelçisi Eric Edelman, ''Bazı Kürt gurupları, Kürt aileleri Kerkük'e getirerek kentin demografik yapısını değiştirme gayreti gösteriyorlar. Bu bizim için de büyük endişe kaynağı'' dedi. 
     Edelman, Erciyes Üniversitesi İktisadi ve İdari Bilimler Fakültesi'nde ''ABD 2004 Seçimleri'' konulu konferansında, seçimlerin ardından Türk-ABD ilişkilerinde, ilk akla geldiği gibi büyük değişikler olmayacağını söyledi. 
     ABD başkan adaylarının dış politika konusundaki görüş ayrılıklarının çok az olduğunu ifade eden Edelman, şöyle devam etti 
     ''Her iki aday için de en önemli hedeflerden biri Irak'ta başarılı olmak, Irak'taki seçimlerin sonuçları ve Irak hükümetinin bütün Irak'ı kontrol altına alabilmesi olacaktır. Her iki aday da Ortadoğu'daki reformlara kendini adamış durumdadır. Bu projenin adı ister Büyük Ortadoğu Projesi olsun, ister başka bir şey olsun her iki aday da seçilirse bunu bekletmeyecek.'' Edelman, ABD'nin 1963'ten bugüne, Türkiye'nin AB ile müzakereler için tarih alması ve sonunda da üye olması için destek verdiğini ifade ederek, ''İki aday arasındaki bir farklılık kongreye gelebilecek bir karar tasarısıyla ilgili olabilir. Sözde Ermeni Soykırımı Tasarısı'yla ilgili olabilir. Bu konuda adayların geleneksel olarak verdiği vaatleri göreve seçildikten sonra yerine getirmekte zorlandıklarını, yerine getirmediklerini görüyoruz. Bizim için Türk-ABD ilişkilerinin stratejik önemi çok büyük'' diye konuştu. 
     
     SORULAR 
     Edelman, konuşmasının ardından öğretim üyeleri ile öğrencilerin sorularını cevaplandırdı. 
     Erciyes Üniversitesi Öğretim Üyesi Prof. Dr. Mahir Nakip'in, ''Kürtler'in Kerkük'ün demokratik ve etnik yapısını değiştirdiklerini belirterek Kerry'in ABD başkanlığının kazanması halinde buradaki durumun değişip değişmeyeceğini ve bunun Türk-ABD ilişkilerinde tartışmaya yol açıp açmayacağını sorması üzerine Edelman, şunları söyledi 
     ''İki aday arasında Kerkük konusunda görüş ayrılığı olacağını sanmıyorum. Ancak Senatör Kerry'nin Kerkük konusunda konuştuğunu işitmedim. Irak ile ilgili olumlu bir şeylerden bahsetmem gerekirse, Saddam'ın düşmesinden sonra pek çok kişi Irak'ta mezhepler arası ya da etnik guruplar arası çok büyük çaplı çatışmalar bekliyordu. Bu olmadı. Tabi Kerkük, Lübnan'da olduğu gibi bir patlayıcı fitil gibi görev yapıp, ortalığın Lübnan'a dönmesine neden olabilir. Bu nenle hem Türk hükümetinin hem Irak devlet başkanı ve başbakanının hem de ABD'nin Irak'ın siyasi bütünlüğünün, toprak bütünlüğünün korunmasını istediklerine inanıyorum.'' Irak Geçici Yönetimi içinde Kerkük'ün çok özel bir statüsü olduğunu ifade eden Edelman, şöyle devam etti 
     ''Kerkük, Kürdistan'daki yönetimin bir parçası sayılmıyor. Kentin geleceğine karar verilirken de son derece şeffaf davranılacak. Bazı kişilerin elinden alınmış mülkler iade edilecek. Çünkü bildiğiniz gibi Saddam zamanında şehrin demografik yapısı zorla değiştirilmiştir. Ellerinden mülk alınan kişiler arasında Kürtler ve Türkmenler bulunmakta. Biz demografik yapının güç kullanılarak değiştirilmemesinden yanayız. Bazı Kürt gurupları, Kürt aileleri oraya getirerek bu gayreti gösteriyorlar. Bu bizim için de büyük endişe kaynağı.'' Yabancı Diller Yüksekokulu'nda okutman olarak görev yaptığını belirten Zübeyde Hüsrevoğlu da Edelman'a ''Bundan sonra kimin bombalanacağını'' sordu. 
     Edelman, bunun üzerine şöyle dedi 
     ''Türkiye ile ABD arasında çok güçlü ilişkiler olduğunu ve Türkiye'ye herhangi bir saldırımızın mevzubahis olmayacağını söyleyebilirim. Başbakanınızla bizim başkanımız arasında çok güçlü ilişkiler var. Başbakan Washington'a gittiğinde, Başkan Bush NATO Zirvesi için Ankara'ya, İstanbul'a geldiğinde bu ilişkiler pekişti. ABD ve Türkiye, Kıbrıs konusunun çözümü için çok yakın mesai içinde birlikte çalıştılar ve bir çözüme son derece yaklaştılar. Biz aynı zamanda Türkiye'nin AB üyeleği konusunda da yakın mesai içinde çalışıyoruz. Bu çok önemli bir amaç. Biz ekonomik ilişkileri geliştirmeyi arzu ediyoruz. Tabi ki biraz önce ifade ettiğim gibi Kerkük konusunda, diğer konularda görüş ayrılıkları olacak ama çatışma olması için bir sebep göremiyorum.'' Büyükelçi Edelman ve eşi Patrica Davis Edelman, Rökter Prof. Dr. Cengiz Utaş'ı da ziyaret ederek çalışmalar hakkında bilgi aldılar. 
     Utaş, Edelman'a çini tabak, eşine de çiçek hediye etti. 
     
</TEXT>
</DOC>
