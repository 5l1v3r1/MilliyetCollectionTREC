<DOC>
<DOCNO> 280701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy15.html </URL>
<DATE> 2005/03/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yeni TCK'da değişiklik istemi... 
</HEADLINE>
<TEXT>

     TBMM Adalet Komisyonu'nda, 1 Nisan'da yürürlüğe girecek Türk Ceza Kanunu'nda TCK değişiklik içeren yasa teklifi, alt komisyona sevk edildi. 
     Adalet Komisyonu, AK Parti Konya Milletvekili Kerim Özkul'un, yeni TCK'nın çeşitli maddelerinde değişiklik öngören yasa teklifini ele aldı. 
     Teklif üzerinde görüşlerini dile getiren CHP'li milletvekilleri, daha yürürlüğe girmeden yasa üzerinde değişiklik yapılması istemine karşı çıktı. 
     CHP Antalya Milletvekili Feridun Fikret Baloğlu, ''takdiri indirim nedenleri''ni düzenleyen maddede, indirim oranının beşte bir yerine altıda bire çekilmesini, ''lehe aykırı bir durumun geriye alınması'' olarak değerlendirerek, bunun doğru olmadığını savundu. 
     CHP Çorum Milletvekili Feridun Ayvazoğlu, ''böyle bir teklifle TCK'nın delinmesinin kabul edilemeyeceğini'' kaydetti. Henüz yürürlüğe girmeyen yasa üzerinde çeşitli konularda eleştiriler olduğunu, basını ilgilendiren maddelerin yanı sıra çok çeşitli değişiklik isteğinin gündeme geldiğini belirten Ayvazoğlu, bunların bir bütün içinde esaslı olarak ele alınması gerektiğini ifade etti. Ayvazoğlu, teklifin geri çekilmesini istedi. 
     CHP Malatya Milletvekili Muharrem Kılıç da ''takdiri indirim nedenleri'' maddesinde ceza indirimine gidilmesine karşı olduğunu vurguladı. Basının da yeni TCK'dan yakındığını hatırlatan Kılıç, ''medyanın bazı durumlarda sorumlu davranmadığını ve kendini yargı organı yerine koyduğunu, bunun son örneğinin İzmir'in Urla ilçesi Barbaros Çocuk Köyü'ndeki taciz olayında yaşandığını'' söyledi. CHP Afyon Milletvekili Halil Ünlütepe ise henüz uygulanmayan bir yasanın eleştirilmesinin ''abartı'' olduğunu kaydederek, her eleştiri karşısında yasada değişiklik yapılamayacağını söyledi. TCK yürürlüğe girdikten sonra uygulamada görülecek aksaklıklar nedeniyle dar kapsamlı bir düzenleme yapılabileceğini dile getiren Ünlütepe, ''Esas olarak, Yargıtay içtihat üretmeli'' dedi. 
     
     ''YARGITAY ISRAR ETTİ'' 
     AK Parti Kastamonu Milletvekili Hakkı Köylü, teklifle yapılmak istenen değişikliğin gerekli olduğunu belirterek, bu konudaki ısrarın ise Yargıtay'dan geldiğini bildirdi. Takdiri indirim nedenlerinin beşte bire indirilmesinin, Yargıtay'a milyona yakın dosyanın gelmesine neden olacağının ifade edildiğini kaydeden Köylü, altıda bire indirilmesinin ''cezanın bölünmesini kolaylaştıracağını'' söyledi. 
     İmar kirliliği için getirilen ağır cezaların İstanbul'da büyük tepkiye neden olduğunu anlatan Köylü, ''İstanbul'da, Tarım Bakanlığı ve belediyeler, küçük esnafı sınai faaliyet olarak kabul etmiş. Bunların yüzde 95'inin yapı kullanım izni yok. Yasanın bu şekilde yürürlüğe girmesi halinde binlerce küçük esnaf mağdur olacak'' dedi. 
     Adalet Bakanlığı Kanunlar ve Kararlar Genel Müdürü Niyazi Güney, 6 aydan beri yeni TCK konusunda seminerler düzenlendiğini bu seminerlere katılan savcı ve hakimlerden gelen isteklerin kısmen karşıladığını ve teknik düzenleme içerdiğini kaydetti. 
     Komisyon Başkanı Köksal Toptan, 1 Nisan'a kadar bazı düzenlemeler yapılması gerektiğini belirterek, bunun en kısa sürede yapılması zorunluluğuna işaret etti. Toptan, ''1 Nisan'a 1 gün kala Cumhurbaşkanı'nın önüne yasa götürmek şık değil. İncelemesi için süre tanınmalı'' dedi. Toptan, basın ve diğer konulardaki değişiklik istemlerinin alt komisyona iletilmesini istedi. 
     Görüşmelerin ardından teklif, alt komisyona sevk edildi. Teklifin, önümüzdeki hafta Komisyon'da görüşüleceği bildirildi. 
     
     TEKLİF NEYİ DEĞİŞTİRİYOR 
     Teklifte, TCK'nın ''takdiri indirim nedenleri'' başlıklı 62. maddesinde, ceza indirim oranlarının eski TCK'daki gibi ''altıda bir'' olarak uygulanması istenirken ''kasten yaralama''yı düzenleyen 86. maddede yer alan ''2 yıldan 5 yıla kadar hapis cezasına hükmolunur'' ibaresinin ''şikayet aranmaksızın verilecek ceza, yarı oranında artırılır'' şeklinde değiştirilmesi, ''İnsan Üzerinde Deney'' başlıklı 90. maddede ''çocuklar üzerinde hiçbir surette bilimsel deney yapılamayacağı'' hükmü değiştirilerek, rıza açıklama yeteneğine sahip çocukların rızasının yanı sıra ana ve babasının yazılı onayının alınması şartı getiriliyor. 
     TCK'nın konut dokunulmazlığının ihlali ile ilgili 116. maddesinde de değişiklik öngören teklif, bu fiilin şikayete bağlı olması hükmünü, ayrıca, 235. maddesinde yer alan ihalelerle ilgili suçları düzenleyen hükümlere ''yapım ihalelerini'' de ekliyor. 
     TCK'nın imar kirliliği ile ilgili 184. maddesini de değiştiren teklif, yağma, irtikap, resmi evrakta sahtecilik ve nitelikli dolandırıcılık suçları ile ağırlaştırılmış müebbet hapis, müebbet hapis ve 10 yıldan fazla hapis cezalarını gerektiren suçlarla ilgili davalara da ağır ceza mahkemelerinin bakmasını öngörüyor. 
     
     TASARILAR, ALT KOMİSYONA 
     Komisyon, ''Çocukları Koruma Kanunu Tasarısı'', ''Denetimli Serbestlik ve Yardım Merkezleri ile Koruma Kuruları Kanunu Tasarısı'' ile ''Kabahatler Kanunu Tasarısı''nı da alt komisyona sevk etti. 
     
</TEXT>
</DOC>
