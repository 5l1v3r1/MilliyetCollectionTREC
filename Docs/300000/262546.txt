<DOC>
<DOCNO> 262546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur56.html </URL>
<DATE> 2004/08/11/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Uyanık hırsızlar... 
</HEADLINE>
<TEXT>

     Konya'nın Beyşehir İlçesi'nde bir kuyumcuyu telefonla arayıp, ''Emniyet Müdürlüğü'ne gelmeniz gerekiyor'' diyerek işyerinden uzaklaştıran kişiler, alarm çalması üzerine soygun yapamadan kaçtılar. 
     Alınan bilgiye göre, Antalya Caddesi'ndeki Başak Sarraf'ı telefonla arayan bir kişi, işyeri sahibi Nafiz Huğlu'ya, Beyşehir Emniyet Müdürlüğü'nden aradıklarını söyledi. Sahte döviz ele geçirdiklerini anlatan kişi, Huğlu'ya, ''Tüm kuyumcuların imzasını alıyoruz. Sizin de imza atmanız için buraya gelmeniz gerekiyor'' dedi. 
     Bunun üzerine işyerinin kapısını kilitleyerek, Emniyet Müdürlüğü'ne giden kuyumcu Huğlu, çağrılmadığını öğrenince işyerine geri döndü. Dükkanının önünde polis ve kalabalığı görünce şaşıran Huğlu, işyerinin soyulmak istendiğini öğrendi. 
     Huğlu'nun Emniyet Müdürlüğü'ne gitmesi üzerine, dükkan kapısını levyeyle zorlayarak açan hırsızların, alarmın çalması üzerine soygunu gerçekleştiremeden olay yerinden uzaklaştığı anlaşıldı. 
     Nafiz Huğlu, olay sonrasında, ''İyi ki alarmı açık bırakmışım. Aksi takdirde dükkanımı soyacaklardı. Güpegündüz hem de şehrin en işlek caddesinde böyle bir girişimin olacağı aklımın ucundan geçmezdi'' diye konuştu. 
     Olayla ilgili soruşturmanın başlatıldığı bildirildi. 
     
</TEXT>
</DOC>
