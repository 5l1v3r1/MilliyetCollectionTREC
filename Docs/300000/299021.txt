<DOC>
<DOCNO> 299021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/siyaset/axsiy01.html </URL>
<DATE> 2004/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hassas olun' 
</HEADLINE>
<TEXT>


Sezer, Erdoğan ve Gül, AB zirvesini değerlendirdi. Sezer, Kıbrıs konusunda hassas olunmasını ve AB'nin dayatmalarına izin verilmemesini istedi 

ABDULLAH KARAKUŞ Ankara 


Cumhurbaşkanı Ahmet Necdet Sezer, Başbakan Recep Tayyip Erdoğan ve Dışişleri Bakanı Abdullah Gül'ün AB zirvesini değerlendirdiği toplantıda, "Kapsamlı çözüm olmadan Güney Kıbrıs tanınamaz. Kalıcı çözüm için BM acil devreye girmeli. 3 Ekim'e kadar, başta Birleşik Kıbrıs olmak üzere tüm çözüm yolları denenmeli. Annan Planı'nın yeniden Güney Kıbrıs'ta oylanması ve kabul edilmesi alternatifi bile değerlendirilmeli" görüşü öne çıktı. 
Çankaya Köşkü'nde 1 saat 10 dakika süren görüşmede Sezer'e bilgi veren Erdoğan ve Gül, Ankara Anlaşması'nın 10 yeni AB üyesine uyarlanmasına ilişkin protokole dair güvencenin, "Güney Kıbrıs'ı tanıma" anlamına gelmeyeceğini söyledi. Erdoğan, "AB liderleri de bunu teyit etti" dedi. Erdoğan, Kıbrıs konusunda hassas olunmasını isteyen Sezer'in, AB'nin bunu dayatmasına izin verilmemesini dile getirmesi üzerine, "aynı düşüncede olduğunu ve dayatma nedeniyle Belçika'da masadan kalktığını" anlattı. 

Gidiyorduk, çevirdiler 
Erdoğan Sezer'e ayrıca şunları aktardı 
"Bu konuda ödün vermeyiz. Olmayacak şeyler getirdiler. Bunun üzerine uçağımızı hazırlattık. Avrupa liderleri bizi çevirdi. Bazı dayatmalardan vazgeçince, tekrar görüşmelere geçildi. Her istediğimiz de olmadı ama elimizden gelen çabayı gösterdik. Kıbrıs'ta kapsamlı çözüm olmadan tanıma olmaz. Öncelikle BM'nin adım atması gerek. Annan Planı olabilir, başka şey olabilir, ama iyi niyetli ortak çözüm bulunmalıdır. Annan'a, 'Çözüm için hızla adım atın' dedim. Çözüm için, önceki süreçte olduğu gibi aktif oluruz. AB de sorunun çözümünü sadece bizde görmemeli." 
Görüşmenin ardından kurmaylarıyla bir araya gelen Erdoğan, Sezer'e şunları anlattığını dile getirdi 
"KKTC belli taviz ve ödünleri verdi. Annan Planı'na 'Evet' dedi. AB, sorunun BM çerçevesinde çözüleceğini önceden kabul etti. Şimdi yapılması gereken, Güney Kıbrıs'ın, Annan Planı'nı aynen kabul etmesini sağlamak. BM'nin iyi niyet misyonu çerçevesinde Güney Kıbrıs'ta tekrar referandum yapılabilir. Rumlar aynen kabul ederse, biz de zaten daha önce BM'ye taahhüt ettiğimiz gibi, Birleşik Kıbrıs'ı tanırız. BM'nin iyi niyet misyonuyla ortak çözüm için bir başka çalışma başlatılabilir. Ama BM acil şekilde çalışma başlatmalı. Türkiye, görüşme sürecinde aktif olmaya hazır. Ancak Güney Kıbrıs'a da 'Bunu mutlaka çözün' denmeli. Masaya oyalamak için oturulmamalı." 


</TEXT>
</DOC>
