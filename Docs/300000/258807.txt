<DOC>
<DOCNO> 258807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonspo21.html </URL>
<DATE> 2004/07/28/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Malatyaspor'da Beşiktaş maçı hazırlıkları başladı... 
</HEADLINE>
<TEXT>

     Bolu'da kamp çalışmalarını tamamlayarak kente dönen Malatyaspor, Beşiktaş maçı hazırlıklarına başladı. 
     Kamp çalışmalarının ardından üç gün izin yapan Malatyasporlu oyuncular, ligin ilk maçı olan Beşiktaş maçının hazırlıklarına Nurettin Soykan Tesisleri'nde teknik direktör Aykut Kocaman, nezaretinde başladı. Antrenmana tüm futbolcular katıldı. 
     Kocaman antrenman öncesi yaptığı açıklamada, bugüne kadar iyi bir çalışma süresi geçirdiklerini belirterek, ''13 yeni oyuncu var aramızda. Geçen sezon oturmuş güçlü Malatyaspor takımı beklentilere cevap vermekle beraber, takıma yeni katılan oyuncuları takıma adapte etmek gerekiyor. Bu anlamda büyük yol aldık. Esas olan bu görüntüyü lig maçlarına iyi ölçüde yansıtmaktır'' dedi. 
     Malatyaspor'un aldığı sonuç, sahadaki duruşu, rakipleri üzerindeki etkisi ve futbolcu kadrosuyla güçlü bir takım olması için çabaladıklarını ifade eden Kocaman, şöyle dedi 
     ''Takım bugün itibariyle tamamlanmış durumda. Ancak Ağustos ayının sonuna kadar transfer devam ediyor. Eğer bir sıkıntı yaşarsak, özellikle lig maçlarında oyuncu transferi konusunda talebim olabilir.'' Bu arada, Niyazi ve Eyüp'ün Bolu kampı sonrası takımdan gönderilmeleri kararlaştırılırken, bugünkü antrenmanlara katılan İlhan Var ile Sancak Kaplan'dan kulüp bulmaları istendiği bildirildi. 
     
     OLAĞANÜSTÜ TOPLANTI 
     Öte yandan, ligin başlamasına kısa bir süre kala Malatyaspor yönetiminin kulübe kaynak yaratılması amacıyla ''Acil Eylem Planı'' uygulaması için çalışmalara başladığı, bu doğrultuda Pazar günü Malatya'da tüm yöneticilerin katılımıyla ''Olağanüstü Toplantı'' gerçekleştirileceği öğrenildi. 
     
</TEXT>
</DOC>
