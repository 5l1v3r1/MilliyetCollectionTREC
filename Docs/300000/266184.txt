<DOC>
<DOCNO> 266184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/spor/spo04.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AVNİ AKER'DE 2 ÇİLİNGİR 
</HEADLINE>
<TEXT>


Ziya Doğan, Dinamo Kiev'in kilidini açmak için Fatih ve Gökdeniz'i görevlendirdi. İkiliyle özel bir görüşme yapan Doğan, "Maçın anahtarı sizin elinizde olacak. Atacağınız erken gol rakibin direncini kırar" dedi 


Hesap adamı Doğan 
İLK kez Şampiyonlar Ligi'nde yer alabilmek için sadece Dinamo Kiev ile bugün yapacağı üçüncü tur eleme maçının sonunu bekleyen Trabzonspor'da tüm detaylar hesaplanıyor, Teknik Direktör Ziya Doğan en küçük ayrıntıları bile gözardı etmiyor. Doğan, Ukraynalı rakibi karşısında yine en büyük koz olarak Fatih Tekke ile Gökdeniz'i görüyor. Bordo - Mavili ekibin çalıştırıcısı, bu ikilinin Dinamo Kiev savunmasını altüst edeceğini düşünüyor. 

Talimatını verdi 
İKİ futbolcuyla önceki gün özel bir görüşme yapan Ziya Doğan, kendilerinden çok şey beklediğini ifade etti ve isteklerini sıraladı. Doğan, Fatih ve Gökdeniz'e şunları söyledi "İlk maçtaki gibi çok pozisyon harcarsak işimiz kolay olmaz. Sizin atacağınız erken bir gol rakibin direncini kırar, tribünleri coşturur ve takım arkadaşlarınızı çok daha motive eder. Maçın anahtarı sizin elinizde olacak." 

'Biz hak edelim' 
ZİYA Doğan, dünkü basın toplantısında üç ihtimalli bir maç olacağını belirterek, "Hak eden kazansın, ama hak eden biz olalım" diye konuştu. Rakibin teknik direktör değiştirmesine dikkat çeken Doğan, "Yeni bir anlayışla karşımıza çıkabilirler ama tedbirliyiz. Turu garanti görmüyoruz ancak seyircimizin önünde, iyi futbolla Şampiyonlar Ligi'ne merhaba demek istiyoruz'' ifadesini kullandı. 

Mahcup oldular 

Türk misafirperverliği 
TÜRKİYE'DE güvenliğin tam olmadığını iddia ederek, son dakikaya kadar maçı tarafsız sahaya almak için lobi yapan Dinamo Kiev dün Trabzon'a geldi. Teknik Direktör Szabo ise bu konuda UEFA'ya başvurmadıklarını ileri sürdü. Bordo - Mavililer'in Genel Müdürü Burak Gürdal tarafından karşılanan Ukrayna ekibine otobüs tahsis edildi. Trabzonspor, üç başkan yardımcısının kullanımına da bir jip vererek misafirperverliğin en güzel örneklerini sundu. 

Koşun Yetişen alıyor 

Trabzon-Dinamo Kiev maçının biletlerinin yüzde 90 oranında satıldığı açıklandı. Diğer biletlerin ise bugün satışa çıkacağı, çok az sayıda biletin elde kaldığı ifade edildi 

Rekor beklentisi 
BORDO-Mavililer, takımlarını Dinamo Kiev karşısında yalnız bırakmayacak. Trabzon Mali Saymanı Yüksel Şimşek, bastırılan biletlerin yüzde 90'ının satıldığını vurgulayarak, bugün de kalan kısmın tükeneceğine inandığını söyledi. Şimşek, bu karşılaşmada hasılat rekoru beklediklerini de açıkladı. Şampiyonlar Ligi yolundaki en önemli sınavın bilet fiyatları ise şöyle VIP 80 ve 150 milyon, Kapalı tribün 40 milyon, Maraton 20 milyon, Açık tribün 10 milyon lira. 

68. randevu 

DİNAMO Kiev'i bugün sahasında ağırlayacak olan Trabzon, Avrupa Kupaları'ndaki 68. maçına çıkacak. Bordo-Mavililer, bugüne dek oynadığı 67 karşılaşmada, 25 galibiyet, 26 yenilgi ve 15 beraberlik elde etti. Karadeniz ekibi, Ukraynalı rakibiyle bundan önce de üç kez karşılaşmış, bunlardan birer galibiyet, mağlubiyet ve beraberlik bulmuştu. 

Nasıl tur atlarlar 
DİNAMO Kiev ile deplasmanda oynadığı maçı 2-1 kazanan Trabzonspor'un her türlü galibiyet ve beraberliği, Şampiyonlar Ligi için yeterli olacak. Ukrayna ekibi 2-1 kazanırsa, karşılaşma uzayacak. 1-0'lık yenilgi bile Bordo-Mavililer'in devler arasında yer alması için yeterli olacak. Ancak 3-2 ve daha gollü tek farklı mağlubiyetler ile iki ve daha fazla farkla biten yenilgiler, Trabzon'u UEFA Kupası'na itecek. 

Yılmaz, kura için Monaco'da 

BORDO-Mavililer'in Genel Sekreteri Yusuf Ziya Yılmaz, Şampiyonlar Ligi gruplarının kura çekimi için maçın sonucunu beklemeden bu akşam Monaco'ya gidiyor. Yılmaz, turu geçmeleri durumunda yarın Türkiye saatiyle 17.00'de yapılacak kura çekimine katılacak. Aksi durumda ise cuma TSİ 13.30'daki UEFA Kupası kuralarını bekleyecek. 


</TEXT>
</DOC>
