<DOC>
<DOCNO> 295224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy30.html </URL>
<DATE> 2004/12/06/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
AKP Edirne İl Yönetimi istifa etti 
</HEADLINE>
<TEXT>

     AK Parti İl Başkanı Recai Koçaşlı, ''Görülen lüzum üzerine, partinin 35 kişilik Yönetim Kurulu'yla birlikte istifa ettik'' dedi. 
     Koçaşlı, AA muhabirine yaptığı açıklamada, AK Parti İl Başkanlığı yönetimi olarak istifa dilekçelerini, AK Parti Teşkilat Başkan Yardımcısı ve Samsun Milletvekili Cemal Yılmaz Demir'e sunduklarını bildirdi. Göreve geldiği 18 Ekim 2001'den itibaren kendilerine yüklenen misyonu, başarıyla yürüttüklerini ifade eden Koçaşlı, bu süreçte partilerini, Edirne'de anlatma ve oy toplama mücadelesi verdiklerini söyledi. 
     Son yapılan yerel seçimlerde AK Parti'yi Edirne'de en iyi konuma getirdiklerini savunan Koçaşlı, ''3 Kasım 2002'deki seçimlerde de, AK Parti'yi Edirne'de Türkiye sıralamasında en çok oyunu yükselten 3. il arasında yer almasını sağladık'' dedi. 
     Edirne'de istihdamın artırılması ve işsizliğin önlenmesi için çaba harcadıklarını anlatan Koçaşlı, 21 Kasım 2004'te Başbakan Recep Tayyip Erdoğan'ın da katılımıyla İpekyol firmasının temelinin Edirne'de atıldığını belirtti. 
     Görülen lüzum üzerine partinin 35 kişilik Yönetim Kurulu'yla birlikte istifa ettiğini ifade eden Koçaşlı, ''Bundan sonra ne olacak İstifa dilekçemiz Ankara'da Merkez Karar Yürütme Kurulu tarafından kabul edildikten sonra yeni bir atama yapılacak. 15-20 gün içinde yeni yönetimin belirleneceğini tahmin ediyoruz'' dedi. 
     İl yönetiminin istifasının Ak Parti Genel Merkezi tarafından kabul edildiği öğrenildi. 
     Bu arada Edirne'nin Keşan İlçesi AK Parti İlçe Başkanı Etem Toptani'nin de bugün istifa dilekçisini, parti Genel Merkezi'ne sunduğu bildirildi. 
     
</TEXT>
</DOC>
