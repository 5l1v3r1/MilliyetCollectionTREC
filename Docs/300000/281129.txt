<DOC>
<DOCNO> 281129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/yasam/yas02.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lokum bizim ama rekor Rumların .. 
</HEADLINE>
<TEXT>


YORGO KIRBAKİ Atina 

Kıbrıs Rum Kesimi'nde, düne kadar Avustralya'da yaşayan bir Türk'e ait olan 'dünyanın en büyük Türk lokumu' rekoru kırıldı. Baf şehri yakınındaki Giroskipu belediyesinde, 3 ayrı lokum imalathanesi el ele vererek 2 gün aralıksız süren çalışmalar sonucu tam 2.718 ton ağırlığında lokum yaptı. 35 işçinin yaklaşık 40 saatte imal ettiği lokum için 2.5 ton şeker, 350 kilo mısırözü yağı ve 150 kilo badem kullanıldı. Dev lokumun yarısı Giroskopu'da cuma günü, yarısı da cumartesi günü imal edildi. Dün ise geleneksel lokum bayramında sergilendi. 

Rekor hedefi 
Giroskopu Belediye Başkanı Tasos Kuzupos, Guinness Rekorlar Kitabı'ndan bir temsilciyi bu amaçla Kıbrıs'a davet ettiklerini, ancak kimsenin gönderilmediğini belirterek, "Rum makamları her şeyi tasdik etti. Şimdi belgeleri Guinness Rekorlar Kitabı'na göndereceğiz ve dünyanın en büyük 'Türk lokumu' Turkish Delight olarak kitaba gireceğiz" dedi. Guinness Rekorlar Kitabı'na göre, dünyanın en büyük lokumu 2 bin 349 kilo , 19 Eylül 1997'de Avustralya'da yaşayan Türk Bahattin Pektüzün ve oğulları tarafından imal edildi. 


</TEXT>
</DOC>
