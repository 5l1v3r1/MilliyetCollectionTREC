<DOC>
<DOCNO> 265032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonsiy11.html </URL>
<DATE> 2004/08/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Gül "AB konusunda eşik dediğimiz nokta çoktan aşılmıştır" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''AB konusunda kritik eşik dediğimiz nokta çoktan aşılmıştır'' dedi. 
     Gül, 24 fabrikanın temel atma töreni için geldiği Kırşehir'de, Devlet Bakanı Beşir Atalay ile birlikte Vali Selahattin Hatipoğlu'nu ziyaret etti. 
     Burada gazetecilerin AB'ye ilişkin sorularını yanıtlayan Gül, Türkiye'nin üzerine düşen her şeyi yaptığını söyledi. 
     Müzakere başladıktan sonra ülkenin standartlarını yükseltmek için yapılması gereken çok şey olduğunu belirten Gül, şöyle konuştu 
     ''AB konusunda bizim kritik eşik dediğimiz nokta çoktan aşılmıştır. Ortak programlarda olan bütün hususlar tamamlanmıştır. Dolayısıyla herhangi bir gri alan, belirsiz bir alan bırakılmamıştır. AB, ilerleme raporlarını hazırlayacaktır. Dolayısıyla onlar için bir tek istikamet vardır, Türkiye ile müzakerelere başlanması gerektiğinin raporlarla tespit edilmesi ve söylenmesidir. Bunun dışında herhangi bir farklı kararın çıkması siyasi olur. Böyle bir şeyi de kesinlikle beklememekteyiz.'' Vali Hatipoğlu'ndan ilin sorunları hakkında bilgi alan Gül, yapımı devam eden barajların durumunu da değerlendirdi. Bu konuda Türkiye'de büyük yanlışlar yapıldığını ifade eden Gül, şöyle devam etti 
     ''Türkiye'de inanılmaz bir yanlış var. Araziyi sulamak için baraj yapılıyor, su toplanıyor, ondan sonra sulama kanallarının yapımına başlanıyor. Barajın yapım süresi kadar da kanal inşaatları sürüyor. Bu sürede barajın ömrü de bitiyor. Göl yapmak arzusunda değiliz. Bu yanlış bir politika. Bu işte çok suiistimaller var. Baraj inşaatı çok karlı olduğu için Yüzde 97-98'i bitti, yüzde 3'ü için ödenek istiyoruz deniyor. Yüzde 3 için ödenek verelim diyoruz. Ancak kanallardan söz edilmiyor. Barajları balık tutmak için yapmıyoruz. Trilyonlar harcanmış, inşaata başlanalı 10-20 yıl olmuş, ama kanallarla ilgili bir şey yapılmamış. Bu Türkiye'nin en yanlış işlerinden birisi...'' Vali Hatipoğlu'nun yöresel kilim ile gümüş tabak hediye ettiği Dışişleri Bakanı ve Başbakan Yardımcısı Gül ve Bakan Atalay, daha sonra Kırşehir Belediye Başkanı Halim Çakır'ı ziyaret ettiler. 
     Belediye çalışmaları hakkında bilgi veren Çakır, Gül'e Oniks mermerinden yapılmış saat, vazo, Sabır Duası yazılı tablo, keçi boynuzu pekmezi ve bitkilerden yapılan doğal kuvvet macunu, Atalay'a da saat ve vazo hediye etti. 
     Yeni Kırşehirspor Kulüp Başkanı Berat Bıçakçı da Gül'e, üzerinde Abdullah Gül ve Kırşehir'in plaka numarasının yazılı olduğu Kırşehirspor forması verdi. 
     
</TEXT>
</DOC>
