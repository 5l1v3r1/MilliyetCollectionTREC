<DOC>
<DOCNO> 294664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/spor/spo01.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli inatlaşma 
</HEADLINE>
<TEXT>


Beşiktaş'ın hocası Del Bosque'nin, istememesine rağmen kadroda tutulan Berkant ile Veysel'e forma vermeyerek tavrını ortaya koyduğu, yönetimin ise bu durumdan oldukça rahatsız olduğu ortaya çıktı 

ORHAN YILDIRIM 


Gençler gitti 
SİYAH - Beyazlı kulüpte teknik heyet konusundaki sıkıntılar birer birer su yüzüne çıkıyor. Del Bosque'nin, sezon başında gönderilmesini istediği Berkant ve Veysel'in satışına onay verilmemesi üzerine kendilerini oynatmayarak yönetimle inatlaşmaya gittiği, bu durumun da can sıktığı öğrenildi. Yönetimin iki oyuncuya sahip çıkması üzerine İspanyol hoca, yerlerine Okan Koç ile Ümit Aydın'ı tercih etmek zorunda kalmıştı. 

Faturayı kesti 
LİGİN hemen başında yapılan bu operasyon sonrası sessiz kalan Del Bosque'nin, bu konudaki tepkisini Berkant ve Veysel'e forma vermeyerek gösterdiği ifade edildi. Beşiktaş'ın hocası, bu iki oyuncuyu 18 kişilik maç kadrosuna bile almazken, yönetimin devre arasında kiralık verilmesi gündeme gelen Veysel ve Berkant'ın oynatılması konusunda baskı yaptığı ileri sürüldü. Berkant ve Veysel'in moralinin bir hayli bozuk olduğu gözleniyor. 

Emre yok 

İSTANBULSPOR maçı için alarm veren Beşiktaş'ta Emre Aşık şoku yaşanıyor. Kulüp Doktoru Ayhan Optur, Emre'nin üst adalesinde gerilme bulunduğu için riske edilmeyeceğini söyledi. Optur, "Sergen hakkındaki son kararı hocamız verecek. Ahmet Yıldırım'ın ise durumu iyi" dedi. Bugün kampa girecek olan Beşiktaş'ta sakat Carew ve Ronaldo ile cezalı Pancu yarın forma giyemeyecek. Bu arada seyircisiz İstanbulspor maçında yaklaşık 900 polisin görev yapacak olması şaşkınlık yarattı. 

Muhalefetin dili çözüldü 

BEŞİKTAŞ'IN aldığı kötü sonuçlar ve kulüpte yaşanan sıkıntılar muhalefeti harekete geçirdi. Çok sayıdaki grup temsilcisi, dün akşam eski yönetici olan ve son seçimde Fikret Orman'ın yanında yer alan avukat Levent Erdoğan'ın Levent'teki bürosunda bir araya geldi. Yaklaşık dört saat süren toplantıda artık suskunluğun bozulması kararı alındı. Ayrıca camianın tek vücut olması için ise yönetim ile ortak hareket edilmesi düşüncesi kabul gördü. 

Hesaplara gözaltı 

SERBEST Piyasa Kurulu SPK . borsada işlem gören ve maç gelirlerini muhasebeleştiren kulüpler hakkında inceleme başlatırken, ilk durak Beşiktaş oldu. Üzerinde bedel yazmayan biletlerin dağıtılarak, yatırımcının gelirlerden mahrum bırakılmaması için araştırma başlatan SPK, dün Beşiktaş Futbol Yatırımları A.Ş.'ni incelemeye aldı. Yatırımcının zarar gördüğü kanaatine varılırsa, sorumlularla ilgili dava açılması gündeme gelecek. 


</TEXT>
</DOC>
