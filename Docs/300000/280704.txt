<DOC>
<DOCNO> 280704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy18.html </URL>
<DATE> 2005/03/15/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Aydın, Anzak Koyu'ndaki yol çalışması iddiasını reddetti 
</HEADLINE>
<TEXT>

     Devlet Bakanı Mehmet Aydın, Gelibolu Yarımadası'nda Anzak Koyu'nda yol çalışmalarında Anzak askerlerinin mezarlarının kazıldığı iddialarını reddetti. 
     Aydın, temaslarda bulunduğu Avustralya'da basın mensuplarına yaptığı açıklamada, iddialarla ilgili kanıt gösterilmesini istedi ve ''İddianın ispatlanması durumunda, konunun derinlemesine araştırılması için yardımcı olacağını'' söyledi. 
     Devlet Bakanı Aydın, ''Daha önceki savaşlardan dolayı Türkiye'nin her tarafında kemik bulunabileceğini'' belirterek, ''Anzak Koyu'na zarar vermek gibi bir niyetimiz yoktur. Avustralya ve diğer müttefiklerinin askerleri gibi, Türk askerleri kendi ülkelerini korumak uğruna ölmüşlerdir'' dedi. 
     Aydın, ''Türkiye için Gelibolu'nun kültürel, dini ve milli anlamı vardır'' diye konuştu. 
     
</TEXT>
</DOC>
