<DOC>
<DOCNO> 299724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/spor/aspo.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe hak etti 
</HEADLINE>
<TEXT>


Galatasaray Teknik Direktörü Hagi, ligin ilk yarısını değerlendirdi, liderin hakkını lidere verdi. Rumen hoca, ezeli rakiplerinin 17 maçlık ilk maratonda çok iyi gittiğini itiraf etti 

ERHAN TELLİ 


'İyi oyun sergilediler' 
SARI - Kırmızılı takımın Rumen çalıştırıcısı Hagi, Fenerbahçe'nin ilk yarı sonunda liderliği hak ettiğini söyledi. Hagi, "Şu ana kadar çok iyi gittiler. Tabii rakibimiz ilk yarıyı 43 puanla bitirdiğine göre, çok iyi bir oyun sergilediğini söyleyebilirim" dedi. Rumen hoca, yönetimle iyi bir uyum yakaladığını belirtip, "Fenerbahçe Teknik Direktörü, tüm imkanlara sahip. Ancak herşey para değil. Dünyada belki de sadece bir veya iki tane sorunsuz kulüp vardır" dedi. 

'İkinciliği sevmem' 
HAGİ, liderliği ele geçirmedikleri sürece mutlu olmayacağını da açıkladı. Rumen teknik adam, "İlk yarı boyunca 39 puan topladık. Galatasaray, son yedi sezonda bunu sadece 2000 yılında UEFA şampiyonluğunu kazandığı dönemde 42 puan toplayarak geçmişti. Aslında durumumuzdan çok memnun değilim. Hiçbir zaman ikinci sırada memnun olmayacağım. İlk yarıda yaptıklarımızla yetinirsek, ikinci yarıda bir yere varamayız" diye konuştu. 

'Geleceğimiz güzel' 
İSTİKRARLI ve kendini ispatlayan bir kadroya sahip olduğunu iddia eden Rumen teknik adam, bu başarıyı kimsenin beklemediğini de dile getirdi. Hagi şunları söyledi "Geleceğe olumlu bakıyorum, oyuncularım kendilerine özgüveni kazandılar. Unutmayalım 9 deplasman, 8 iç saha maçı oynadık, ikinci yarıda bunun tersi olacak. Son 4 maçta çok zorlu bir dönemden geçtik, zirve yarışından kopmadık. Avrupa'nın en çok tanınan takımını çalıştırmak şeref." 

'Takviye yapacağız' 
GALATASARAY Teknik Direktörü, ocak ayındaki transfer planlarıyla ilgili bilgiler de verdi. Hagi, "Ben de masamın üstünde trilyonlar olmasını isterdim. Bazı şeyleri anlıyorum ve anlayış gösteriyorum. Takım içinde alternatifler yaratacak takviyeler yapmak istiyoruz. Takımım güçlü olduğunu ve şampiyonluk yarışından kopmayacağını gösterdi. Ancak, bazı eksikleri tamamlamaya da çalışacağız. 10 numara düşünüyoruz ve mutlaka almak istiyoruz" dedi. 


</TEXT>
</DOC>
