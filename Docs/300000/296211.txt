<DOC>
<DOCNO> 296211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun61.html </URL>
<DATE> 2004/12/09/ </DATE>
<TIME> 22.43 </TIME>
<AUTHOR>  </AUTHOR>
<HEADLINE>
İngiliz istihbaratı "El Kaide, bir yıla kadar ticari gemileri vurabilir" 
</HEADLINE>
<TEXT>

     İngiliz istihbarat uzmanları, El Kaide'nin bir yıl içinde ticaret gemilerine ''müthiş'' saldırılar düzenleyebileceğini düşünüyor. 
     ''Aegis Defence Services'' adlı istihbarat örgütünce hazırlanan raporda, El Kaide örgütünün, uluslararası deniz ticaretini baltalamak istediği, bu amaçla ticaret gemilerini hedef alabileceği kaydedildi. 
     Rapora göre, sadece Kızıldeniz'de bir geminin ele geçirilmesi bile, deniz taşımacılığı sektöründe dünya çapında krize yol açabilir. 
     Raporu hazırlayan uzmanlar, El Kaide'nin Suudi kolunun başına Suud bin Hamit el Uteybi'nin geçmesinin, bu tarz eylem ihtimalini artırdığını düşünüyor. 
     El Uteybi, 2000 yılında Amerikan Cole muhribi ve 2002'de Yemen açıklarında Fransız tankeri Limburg'u hedef alan kanlı saldırıların planlayıcısı olarak biliniyor. 
     
</TEXT>
</DOC>
