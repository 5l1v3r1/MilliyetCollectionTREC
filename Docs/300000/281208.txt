<DOC>
<DOCNO> 281208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko17.html </URL>
<DATE> 2004/10/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kamu yatırımlarındaki artış büyümeyi de artırıyor 
</HEADLINE>
<TEXT>

     Bütçedeki faiz dışı fazlanın tutturulması için yapılan kesintiler nedeniyle son yıllarda gittikçe azalan kamu yatırımlarının, özellikle bazı altyapı yatırımlarında kullanıldığında büyümeye etkisinin olumlu olduğu bildirildi. 
     Devletin ulaştırma, eğitim, sağlık ve diğer hizmetler alanındaki yatırımları, özel sektör yatırımları ve dolayısıyla büyüme üzerinde pozitif etki yapıyor. 
     Devlet Planlama Teşkilatı DPT tarafından uzun süredir üzerinde çalışılan kamu yatırımlarının büyümeye etkisi konulu çalışmada sona gelindi. 
     Buna göre, kamu yatırımlarının azalmasında devletin imkanlarının azalmasının yanında bir de yaklaşımın farklılaşmasının etkisi bulunuyor. 
     Burada bazı gelişmiş ülkelerde kamunun altyapı yatırımı yapmadığını söylemenin doğru bir yaklaşım olmadığı vurgulanırken, Türkiye gibi kalkınmakta olan ülkelerde kamunun bazı alanlarda yatırım yapmasının gerekliliğine işaret ediliyor. 
     Kamu yatırımlarının özellikle fiziksel altyapı alanında ve özel sektörün bu alanlara yatırım yapmadığı durumlarda yapılmasının zorunlu olduğuna işaret ediliyor. Çünkü bu alanlarda yapılacak kamu yatırımlarının özel sektör yatırımlarına, dolayısıyla büyümeye katkısı olacağı kaydediliyor. 
     
     HANGİ ALANLARA YAPILACAK YATIRIMIN OLUMLU ETKİSİ VAR 
     Devletin ulaştırma, eğitim, sağlık ve diğer hizmetler gibi alanlarda yapacağı yatırımların özel sektör yatırımları ve büyüme üzerine pozitif etki yaptığı ifade ediliyor. 
     Bu alanlarda milli gelirin yüzde 1'i oranında yapılacak kamu yatırımının, büyümeye katkısının 1 puan olduğu ortaya konuyor. 
     
</TEXT>
</DOC>
