<DOC>
<DOCNO> 277132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/soneko01.html </URL>
<DATE> 2004/10/04/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Babacan 9. ve 10. gözden geçirmeler kalktı 
</HEADLINE>
<TEXT>

     Hazineden sorumlu Devlet Bakanı Ali Babacan, Uluslararası Para Fonu IMF ile 9. ve 10. gözden geçirmenin kalktığını, bu dönemlere ait yaklaşık 1.3 milyar dolarlık kredi hakkının, IMF ile yapılacak yeni Stand-By anlaşmasına devredileceğini bildirdi. 
     IMF ve Dünya Bankası'nın güz dönemi toplantıları için Washington'da bulunan Devlet Bakanı Babacan, Washington'da basın toplantısı düzenledi. 
     Babacan, bir soru üzerine, artık Türkiye'nin IMF ile programındaki 9. ve 10. gözden geçirmelerin olmayacağını ve IMF ile yeni Stand-By düzenlemesi çerçevesinde, Türkiye'nin kredi hakkının yeni programa aynen aktarılacağını belirtti. 
     Ali Babacan, Türkiye'nin hazırladığı 3 yıllık ekonomik programı, 1 Aralık'a kadar Avrupa Birliği'ne vereceğini ve 17 Aralık'ta AB Zirvesi'nde Türkiye ile ilgili karar açıklanmadan, IMF ile Stand-By anlaşmasında sonuca varmayı hedeflediklerini anlattı. Babacan, ''Artık Türkiye'de herşey değişti. Eskiden IMF programları, ya burada Washington'da veya Ankara'da otel odalarında hazırlanıyormuş. Artık öyle birşey yok. Bu, bizim programımız. Biz hazırladık. IMF'den önerilerini alıyoruz. Stand-By anlaşması da, tamamen bizim programımız üzerine kurulacak'' diye konuştu. 
     Babacan, IMF ile Stand-By anlaşması için bir rakam telaffuz etmek için erken olduğunu, ancak herşey sonuçlandırıldıktan sonra bir rakam açıklanabileceğini kaydetti. 
     Türkiye'nin, yeni 3 yıllık programda ''net borç ödeyici ülke'' olmayı sürdüreceğini belirten Babacan, IMF ile yeni anlaşma çerçevesinde alınacak kredilerin, Türkiye'nin borç ödemesinden daha az olacağını söyledi. Bakan Babacan, Türkiye'nin IMF'ye gelecek 2.5 yılda 20 milyar dolarlık borç ödemesinin gerektiğini ve yeni Stand-By ile, bunun daha uzun süreye yayılacağını bildirdi. Babacan, borç stoğunun giderek eriyeceğini ve 2007 sonunda Türkiye'nin borcunun makul rakamlara düşeceğini kaydetti. 
     Babacan ayrıca, Türkiye'nin 2006'da IMF'ye ödemesi öngörülen 3.6 milyar dolar borcu, 2007'ye ertelemeye hakkı bulunduğunu ve zamanı gelince bu konudaki kararın açıklanacağını belirtti. 
     
     ABD'DEN 8.5 MİLYAR DOLAR KREDİ ASKIDA 
     Bakan Babacan, ABD'nin Türkiye için, Irak Savaşı'nın getireceği zararları karşılamak üzere ayırdığı 8.5 milyar dolarlık kredi konusundaki soruları da yanıtladı. 
     Babacan, bu kredinin alınması için zaman sınırlaması bulunmadığını, ancak bu konunun belli bir süre sonra ABD kongresinde gündeme gelebileceğini kaydetti. ABD Başkanı George W. Bush'un, Türkiye'yi ziyareti sırasında bu kredi konusunun da gündeme geldiğini hatırlattı. 
     ABD Hazine Bakanlığı yetkililerinin, Washington'daki temasları sırasında bu konuyu gündeme getirdiğini de belirten Babacan, ''Bize söyledikleri, bu konunun beklediği, askıda olduğu yönünde. Konu, ABD yönetiminin iradesinde ve yönetimin iradesi de, askıda tutmak. Bu konu, bizim gündemimizde hiç yok. Şu anda bu krediye ihtiyacımız da yok. Hazırlanan 3 yıllık ekonomik programda bu kaynak yok sayılıyor'' diye konuştu. 
     Babacan, IMF'den sağlanan kredinin, ABD hazinesinden alınacak krediden daha düşük faizli olduğunu belirterek, siyasi şartlar bir yana, teknik şartlar itibariyle Türkiye'nin, IMF'den kredi almayı tercih ettiğini kaydetti. 
     
     ENFLASYON 
     Ali Babacan, Eylül enflasyon rakamlarının, beklentilerden daha iyi olduğunu belirterek, TÜFE'de yıllık yüzde 9 gibi tek haneli bir rakamın görüldüğünü söyledi. Babacan, TÜFE rakamlarıyla birlikte, yıllık enflasyon hedefinin, yüzde 12'nin altında olacağının şimdiden belli olduğuna işaret etti. 
     Gıda ve giyimdeki enflasyonun da ortalamanın altında olduğuna dikkati çeken Babacan, enflasyondaki düşmenin özellikle dar gelirli kesime yansımasının görülmeye başlandığını söyledi. 
     
     CARİ AÇIK 
     Türkiye'nin, sermaye hareketleriyle ilgili hiçbir kısıtlama yoluna gitmeyeceğini belirten Babacan, ''Serbest kur rejimiyle, biz sermaye hareketlerinden çekinmiyoruz'' dedi. 
     Pekçok cari denge analizinin yüzeysel yapıldığını söyleyen Babacan, yayınlanan verilere değil, Türkiye'nin gerçeklerine bakmak gerektiğini kaydetti. Babacan, Türkiye'nin bu konuyu yakından dikkatle izlediğini ve geçmişte gerekli olduğunda tedbir aldığı gibi şimdi de aynı şeyi yapacağını söyledi. Ali Babacan, ''Bu konu gündemden hızla düşüyor. Kesinlikle abartılmaması gerek'' diye konuştu. 
     Ali Babacan, Washington'daki temasları çerçevesinde, ABD'nin ekonomik işlerden sorumlu Dışişleri Bakan yardımcısı Alan Larson ve Hazine Bakan yardımcısı John Taylor ile de görüşmelerde bulunduğunu kaydetti. Babacan, ABD'deki temaslarında kendisine en çok sorulan soruların ise, Türkiye'nin AB üyelik süreci, 3 yıllık yeni ekonomik program ve IMF ile yeni Stand-By konularında olduğunu belirtti. 
     
</TEXT>
</DOC>
