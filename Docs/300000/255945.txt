<DOC>
<DOCNO> 255945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur02.html </URL>
<DATE> 2004/07/16/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İstanbul'da kapkaç kovalamacası... 
</HEADLINE>
<TEXT>

     Büyükçekmece ve Küçükçekmece'de kapkaç yöntemiyle 2 ayrı kişinin cep telefonunu aldıktan sonra otomobille kaçmaya çalışan 1'i kadın 3 kişi, polisin 5.5 saatlik kovalamacası sonucu Şişli'de yakalandı. 
     16 NG 251 plakalı otomobille Bursa'dan İstanbul'a gelen ve çeşitli suçlardan sabıkalı oldukları belirtilen Aydan Pullu, Yüksel Cimcik ve Mehmet Turgay Elitaş, saat 00.30 sıralarında Büyükçekmece'de kapkaç yöntemiyle bir kişinin cep telefonu çaldılar. 
     Aynı otomobille Küçükçekmece'de de başka bir kişinin cep telefonunu alarak kaçmaya çalışan bu kişiler, fark edildikleri polislerce izlemeye alındı. 
     Polis telsizinden yapılan anonslarda, sözkonusu otomobilin durdurulması ve içindeki kişilerin yakalanması istendi. 
     Fatih'te kendilerini sıkıştıran polislerin elinden tramvay yoluna ters yönden girerek kurtulan kapkaççılar, Haliç Köprüsü üzerinden Şişli yönüne geçtiler. 
     Şişli'de de bir süre polislerce kovalanan kapkaççılar, bir ara izlerini kaybettirdiler. 
     Bölgede daha duyarlı davranmaları konusunda uyarılan polislerce bir süre sonra yeniden fark edilen kapkaççılar, saat 06.00 sıralarında Şişli Fulya Şerife Bacı Sokak'ta sıkıştırıldı. 
     Çıkmaz sokak olduğu için otomobille uzaklaşamayan bu kişilerden Aydan Pullu ve Yüksel Cimcik olay yerinde, yaya olarak kaçışı sürdüren Mehmet Turgay Elitaş ise başka bir sokakta gözaltına alındı. 
     Gözaltına alınırken polise direndikleri görülen ve üzerlerinde 4 adet cep telefonu çıkan Elitaş, Pullu ve Cimcik, Şişli Etfal Eğitim ve Araştırma Hastanesi'nde sağlık kontrolünden geçirildiler. 
     Buradan Şişli Polis Merkezi'ne götürülen 3 kişi, daha sonra olay yeri dikkate alınarak Küçükçekmece İlçe Emniyet Müdürlüğü Sefaköy Polis Merkezi'ne teslim edildi. 
     
</TEXT>
</DOC>
