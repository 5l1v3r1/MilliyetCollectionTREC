<DOC>
<DOCNO> 276040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur47.html </URL>
<DATE> 2004/09/29/ </DATE>
<TIME> 23.09 </TIME>
<AUTHOR>  </AUTHOR>
<HEADLINE>
Yatağan Termik Santralı tekrar devrede... 
</HEADLINE>
<TEXT>

     Havadaki kükürtdioksit oranının dün sınır değeri aşması nedeniyle durdurulan Yatağan Termik Santralı, sınır değerlerin altına inmesi sonrası tekrar devreye alındı. 
     AA muhabirine açıklama yapan Santral Müdürü Aziz Tığ, üç üniteden oluşan santralın iki ünitesini tekrar devreye aldıklarını bildirdi. 
     Kükürtdioksit oranının sınır değer olan 500 mikrogram metreküpü aştığı için Yatağan 1 Nolu Sağlık Ocağı'ndan gelen talep üzerine santralın tamamen durdurulduğunu hatırlatan Tığ, şunları söyledi 
     ''Bugün akşam saatlerinde kükürtdioksit oranı sınır değerin altına indi. Santralın iki ünitesini devreye aldık. Hava kirliliği oranlarına göre çalışmaya devam edeceğiz. Sınır değerler aşılırsa tekrar duracağız. 
     Santralın sürekli dur-kalk yapması arızaya neden oldu. 2 ünitede ateşleme sırasında çıkan arızayı çözdük. Ancak dur-kalkların devam etmesi yeni arızalara neden olabilir.'' 
     
</TEXT>
</DOC>
