<DOC>
<DOCNO> 273342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/soneko03.html </URL>
<DATE> 2004/09/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hazine yarın iki tahvil ihalesi düzenleyecek... 
</HEADLINE>
<TEXT>

     Hazine, biri 567 gün vadeli Türk Lirası cinsinden iskontolu devlet tahvili, diğeri 3 ayda bir değişken faiz ödemeli Türk Lirası cinsinden olmak üzere iki tahvil ihalesi yerine getirecek. 
     567 gün vadeli Türk Lirası cinsinden iskontolu Devlet Tahvili ihalesinde satılacak kağıtların ihracı 22 Eylül Çarşamba günü yapılırken, geri ödeme tarihi 12 Nisan 2006 olarak belirlendi. 
     Aynı gün, 3 ayda bir değişken faiz ödemeli Türk Lirası cinsinden tahvil ihalesi yapılacak. Söz konusu kağıt yine 22 Eylül tarihinde ihraç edilirken, geri ödemesi 13 Eylül 2006 tarihinde yerine getirilecek. 
     Üç ayda bir değişken faiz ödemeli Türk Lirası cinsinden Devlet Tahvilinin ilk kupon ödemesi 15 Aralık 2004 tarihinde yapılacak. Kupon ödemesine esas teşkil edecek faiz oranı, 15 Eylül 2004 valör tarihli olarak gerçekleştirilmiş olan 91 gün vadeli referans bono ihalesinde oluşan dönem faizi ile Hazine'ce uygulanacak yüzde 1,5 ek getiriden oluşacak. 
     Bu kapsamda, söz konusu tahvilin ilk kupon dönemi, kırık vadeli 84 gün olacak. 
     
     BU HAFTA 6.8 KATRİLYON LİRALIK ÖDEME VAR 
     Hazine bu hafta, Eylül ayının en büyük iç borç ödemesi olan 6 katrilyon 44 trilyon lirası piyasaya olmak üzere, toplam 6 katrilyon 797 trilyon lira iç borç ödemesi yapacak. 
     Bu hafta ayrıca, 65.8 milyon dolar dış borç ödemesi yerine getirilecek. 
     
</TEXT>
</DOC>
