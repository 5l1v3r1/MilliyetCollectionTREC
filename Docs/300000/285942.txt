<DOC>
<DOCNO> 285942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/spor/axspo03.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan seferberliği 
</HEADLINE>
<TEXT>


Galatasaray'ın usta gol ayağının son dört maçta da ağları havalandıramaması Hagi'yi harekete geçirdi. Rumen hoca, moral motivasyonunu artırmak amacıyla tecrübeli yıldızı terapiye aldı 

HALİL ÖZER 


Psikolojik destek 
MİLLİ Takım'a alınmaması ile ilgili tartışmaların ardından performansında gözle görülür bir düşüş yaşanan Hakan Şükür için alarm verildi. Teknik Direktör Gheorghe Hagi, son dört maçta fileleri havalandıramayan tecrübeli oyuncunun moral motivasyonunu artırmak amacıyla düğmeye bastı. Hagi, sürekli kendisiyle konuşarak, yıldız golcüyü rahatlatmaya çalışıyor, telkinde bulunuyor. 

'Sana güveniyorum' 
HAKAN'I yakından tanıyan Hagi, duygusal bir yapısı olan ve kendisiyle ilgili polemiklerden oldukça etkilenen eski takım arkadaşına her konuda destek veriyor. Sarı - Kırmızılı oyuncuya antrenmanlarda özel ilgi gösteren Hagi'nin "Sadece işine konsantre ol. Türkiye'ye mal olmuş bir futbolcusun. Diyarbakırspor maçında sana çok güveniyorum" diyerek, usta golcüyü motive ettiği bildirildi. 

Hasan Şaş'ın yerine Sabri 

Eksiksiz katılım 
GALATASARAY, Diyarbakırspor maçının hazırlıklarını dün akşam yaptığı tek idmanla sürdürdü. Hagi yönetiminde Florya'da basına kapalı olarak gerçekleştirilen 1.5 saatlik taktik ağırlıklı antrenmanda tüm futbolcuların yer aldığı bildirildi. 

Ümit'le bekliyor 
RUMEN teknik adam, taktik çalışmalara cezalı Hasan Şaş'ı almadı. Bu futbolcunun yerine cuma günkü Diyarbakırspor karşısıda Sabri'nin oynaması bekleniyor. Bu arada Hagi, Sebatspor'a attığı golle dikkatleri çeken Ümit Karan'a da yer açmayı düşünüyor. 

Bu VCD yok satar 

GALATASARAY Teknik Direktörü Hagi, futbol hayatı boyunca attığı gollerin bulunduğu bir VCD çıkarmaya hazırlanıyor. Hagi'nin, kendisi için önemli gördüğü anların ve attığı gollerin arşivini tuttuğu ortaya çıktı. Titiz bir çalışma yapan Rumen hocanın, teknik destek de aldığı, VCD'nin ilk etapta Romanya ve Türkiye'de piyasaya çıkacağı öğrenildi. Karpatlar'ın Maradonası" unvanı takılan ve birbirinden güzel gollere imza atan Hagi'nin VCD'sine büyük ilgi gösterilmesi bekleniyor. 

Fatih tebriği 

FENERBAHÇE'DEN ayrılan Fatih Akyel'in transferinde kapının tamamen kapatılarak, polemiklere de nokta konulması Galatasaray camiasında memnuniyet yarattı. Sarı - Kırmızılı kulübün önemli isimlerinin Başkan Özhan Canaydın ile Futbol Şube Sorumlusu Ergun Gürsoy'a tebrik telefonu açtığı bildirildi. Birçok taraftarın da Fatih Akyel'e vize çıkmaması nedeniyle e - mailler vasıtasıyla yönetime teşekkür mesajları gönderdiği ifade edildi. Öte yandan Kayserispor'un hocası Hikmet Karaman, "Fatih 'e bizim kapımız açık" açıklamasını yaptı. 


</TEXT>
</DOC>
