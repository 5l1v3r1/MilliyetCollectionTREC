<DOC>
<DOCNO> 278267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/spor/aspo.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal yerini ayırttı 
</HEADLINE>
<TEXT>


Milli Takım'ın hocası, Almanya'daki Dünya Kupası finallerine katılacaklarının garantisini verdi, "Bunun için buradayım ve başaracağım" dedi. Ersun Yanal, Hakan Şükür tartışmalarının da son bulmasını istedi 

BİLAL MEŞE 


'Hakan'da taviz vermem' 
A Milli Takım'ın teknik patronu Ersun Yanal, Kazakistan maçı öncesi Hakan Şükür sorunundan, rakiplerin analizine kadar bir dizi konuya açıklık getirmeye çalıştı, ilginç açıklamalar yaptı. Hakan'la kişisel sorunu bulunmadığını vurgulayan Yanal, "Hiç kimse, hiçbir olay Milli Takım'ın üzerinde değildir. Benim kişilerle sorunum yok. Hakan konusu benim için kapanmıştır. Benim de doğrularım var. Bildiğim doğruları cesurca uygularım. Bundan taviz vermem" diye konuştu. 

'Kimseyle kavgam yok' 
HAKAN Şükür'ün davet edilmemesinde önyargılı olmadığını savunan Ersun Yanal, şöyle devam etti "Bu konunun altında hiçkimse bir şey aramasın. Bu benim tercihim. Bu konu ne kadar irdelenirse, hem Hakan'a, hem de Milli Takım'a zarar verir. Benim kişilerle kavgam yok. Neticede futbol bir takım oyunudur. Önümüzde çok ciddi bir maçımız var. Ne var ki maç unutuldu, herkes bu olaya endekslendi. Bu konu kapanmıştır, sadece ve sadece Kazakistan maçına motive olduk." 

'Kazanmaya mecburuz' 
KAZAKİSTAN maçının zorluk derecesinin yüksek olduğuna dikkat çeken Ay - Yıldızlı ekibin hocası, "Rakibimiz Rus ekolünü taşıyor. Teknik kapasiteleri az, yaratıcı oyuncu sayısı yüksek değil. Ancak kapanıyorlar, sert oynuyorlar, rakibi bozuyorlar. Oynatmadan sonuca gitmeye çalışan, pozisyon kovalayan bir ekipler" diye konuştu. Ersun Yanal, "Ne var ki bu maç bizim için yeni bir başlangıç olacak. Kazanmaya mecburuz, kazanacağız" ifadelerini kullandı. 

Savunmaya özel ilgi 
ERSUN Yanal, Kazakistan ve Danimarka maçlarından altı puan hedeflediklerini tekrarladı. Tecrübeli çalıştırıcı, "Ofansif ağırlıklı bir sistemimiz var. Ancak bu da savunma güvenliğini düşünmeyeceğiz anlamına gelmesin. Kolektif oyunda takım savunması vardır. Bunu yerleştirmeye çalışıyorum. Topun kaybedildiği anda herkes savunmaya koşacak. Bu konuda inanılmaz bir yeteneğimiz var, ancak zaman zaman bunu maçlara yansıtamıyoruz. Bunu da başaracağız" dedi. 

'İstikrar yakalanmalı' 
MİLLİ Takım'ın hocası, en büyük hedefinin Ay - Yıldızlı ekipte istikrarı ön plana çıkarmak olduğunu vurguladı. Ersun Yanal, "Türk futbolunda istikrarı ülke olarak yakalamak zorundayız. Bir turnuvada varsın, diğerinde yoksun. Düşünün Dünya üçüncüsü olduk, ama son Avrupa finallerinde yokuz. İşte sorgulanması gereken de budur. Gidelim, gerekirse ilk turda elenelim, ama gidelim. Türk futbolu artık tüm turnuvalarda kalıcı olmak zorundadır. Bunun peşindeyim" yorumunu yaptı. 

'Sorumluluğa hazırım' 
DÜNYA Kupası grup elemelerinde başarıyı yakalayacaklarını kaydeden Ersun Yanal, sözlerine şöyle nokta koydu "Almanya'daki finallere gitmek için buradayım, bunu da başaracağım. Elbette bu başarıyı tek başıma değil, ülke olarak yakalamak zorundayız. Bizler ülke futbolunu tartışacağımıza, Kazakistan maçını konuşacağımıza kişileri tartışıyoruz. Bizler öncelikle bunu aşmak zorundayız. Bu kalkınma adına her türlü sorumluluğu üstlenmeye de hazırım." 

Yanal'ın gözüyle 

Örnek insan 
BÜLENT KORKMAZ "Örnek alınacak bir isim. Yaşam biçimiyle, davranışlarıyla tam bir ağabey, tam bir profesyonel. Gerektiğinde yönetici, takımın ve gençlerin moral kaynağı. Elimiz, ayağımız, biraz daha ileri gidelim, yardımcımız. Küsmüyor, arkadaşlarını motive etmek için çırpınıyor, gençleri ateşliyor. Yeni kuşaklara örnek isim". 

Çok yönlü 
FATİH TEKKE "Hem orta saha, hem forvette oynayacak yetenek. Sırtı dönük veya yüzü dönük, inanılmaz etkili, fırsatçı. Çok yönlü bir oyuncu. Çabukluğu, tekniği ve de savaşcılığı mükemmel. Ofanstaki yükü rahatlıkla üstlenebilecek, bu yükün altından kalkabilecek bir oyuncu. Ona güvenim sonsuz. Ona kimse haksızlık etmesin". 

Güveniyorum 
NECATİ ATEŞ "Bugünkü futbolu sırtlayabilecek oyuncular arasındadır. Havada ve yerde bir hayli etkili. Teknik ve de çabuk. Yaptığı işle özdeşleşmiş bir yetenek. Kaldı ki, orta sahaya da dönük olması, bu alana destek vermesi onun en büyük artısı. Güveniyorum, yüzümüzü kara çıkarmaz". 

'Her yerin adamı' 
ÜMİT ÖZAT "Müthiş bir profesyonel, her yerde oynuyor, gıkını bile çıkarmıyor. Nerede oynarsa oynasın, görevini aslanlar gibi yapıyor. Hele hele oynama aşkı on numara. Her mevkinin adamı. Sahadaki elimiz - kulağımız. Tam bir savaşcı". 

O bir çiçek 
EMRE BELÖZOĞLU "İnanılmaz bir insan, müthiş bir yetenek. Futbolun en güzel yönlerinden birisi. O futbolumuzun nadide bir çiçeği. Çalımları, oyun kuruculuğu, savaşçılığı, ofansa desteği, savunmaya yardımı mükemmel. İnsan olarak müthiş". 

Süper presçi 
OKAN BURUK "Milli Takım'daki performansına kimse bir şey diyemez. Başarılı bir grafiği var. En çok top kapan, rakibini bozan, en önemlisi her alanda presi ön plana çıkaran bir isimdir. Profesyonelliği de mükemmel. Tam bir takım oyuncusudur". 

Ender yetenek 
NİHAT KAHVECİ "Toplara iyi vuran ender yeteneklerden birisidir. Geniş alan bulduğu anda mükemmel işler yapıyor, oyunu rakip alana yıkıyor, adam kovalıyor, pres yapıyor, yardıma koşuyor. Attığı şutlarda isabet oranı yüksek oyuncu. Profesyonelliği artısı". 

"Karalama yok" 

ERSUN Yanal, MİLLİYET'in dün manşetinde yer alan ve sitesinde düzenlediği ankete "Zaten Dünya 3.'lüğü şanstı" seçeneğini de koymasıyla ilgili olarak "Karalama amacı taşımadım" yorumunu yaptı. Yanal, "Yazılı ve görsel medyada, üçüncülük sürekli şans olarak ön plana çıkarılmadı mı Şenol Güneş hocamızın başarısına gölge düşürmek gibi bir düşüncem asla yok. Sadece anketi düzenlerken, gündemdeki sorulara yanıt bulmak istedim, hepsi o kadar" diye konuştu. 

Saraçoğlu'nda müzik ziyafeti 

ŞÜKRÜ Saracoğlu Stadı'ndaki Kazakistan maçı öncesinde ünlü sanatçılar taraftarlara müzik şöleni sunacak. Futbol Federasyonu tarafından organize edilen ve 18.00 - 19.00 saatleri arasında gerçekleşecek konserlerde Emrah, Mirkelam ve Bayhan sahne alacak. Pop müziğin sevilen isimlerinden Gülben Ergen ile Deniz Seki'nin de sahneye çıkması için görüşmeler sürüyor. 

'Dersimiz Milli Takım' 

TEKNİK Direktör Ersun Yanal, futbolculara Milli Takım'ın 'misyon'u ve 'vizyon'u konusunda bir dizi uyarılarda bulundu. Polat Otel'deki toplantıda Yanal, Ay - Yıldızlı formanına değerine dikkat çekti ve "Bu formayı giyen her oyuncu çok önemlidir. Herkes alın terini son damlasına kadar sahaya yansıtmak zorundadır. Bu formayı giymek kadar, taşımak da çok zordur" diye konuştu. 
MİLLİ olan her oyuncunun büyük bir misyon üstlendiğine dikkat çeken tecrübeli hoca şöyle devam etti "Hiçkimse Milli Takım'ın üzerinde değildir. Ben dahil, hepimizin bir misyonu ve vizyonu var. Sorumluluğumuz çok büyük. Bu jenerasyonun görevi Milli Takım'ı 2006'ya taşımaktır. Bu hepimizin asli görevidir. 2006 finalleri çok şey ifade ediyor, bunu bir an olsun aklınızdan çıkarmayın." 

Kazak coşkusu 

MURAT AKBAŞ 

DÜNYA Kupası Elemeleri'nde karşılaşacağımız Kazakistan Milli Takımı dün İstanbul'a geldi. Kazakistan kafilesini Sabiha Gökçen Havalimanı'nda, İstanbul'da yaşayan Kazaklar coşkulu bir şekilde karşıladı. Yöresel kıyafetler giymiş Kazak taraftarlar, ellerinde ülkelerinin bayraklarının yanı sıra Türk bayrakları da bulundurarak dostluk mesajları verdi. 


</TEXT>
</DOC>
