<DOC>
<DOCNO> 258037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonsiy05.html </URL>
<DATE> 2004/07/25/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
DSP Kurultayı'ndan... Yemen Türküsü'nü Ecevit söyletti... 
</HEADLINE>
<TEXT>

     DSP 6. Olağan Büyük Kurultayı'nda, Genel Başkan Bülent Ecevit'in konuşmasının ardından Alişan, Belkıs Akkale ve İzzet Altınmeşe tarafından konser verildi. 
     Ecevit, kurultaya hitap ettikten sonra, sanatçı Levent Yüksel'in ''Mutlu Ol, İyi Bak Kendine'' parçası eşliğinde ve güvercinler uçurularak salonda kendisine ayrılan yere oturdu. 
     ''Halkçı Ecevit'' sloganlarına eşi Rahşan Ecevit ile birlikte alkışlarla yanıt veren Ecevit'in bu sırada gözlerinin dolduğu görüldü. Çok sayıda partili ve delege, Ecevit'in konuşmasının ardından gözyaşlarını tutamadı. 
     Türkiye'nin çeşitli yörelerinden halk oyunları ekiplerinin gösteriler sunduğu kurultayda, daha sonra sanatçılar Alişan, Belkıs Akkale ve İzzet Altınmeşe konser verdiler,. 
     Belkıs Akkale ve İzzet Altınmeşe, birlikte çıktıkları kurultay salonunda Bülent ve Rahşan Ecevit'in yanına giderek bazı türkülerini burada söylediler. ''Yeşil Ördek'' isimli türkünün ''Ne sen bizi unut ne de biz seni'' bölümünü tüm salonla birlikte söyleyen sanatçılar, daha sonra Yemen Türküsü'nü okudular. Bülent Ecevit, parçanın ortasında Belkıs Akkale'yi yanına çağırarak bir isteğini iletti. Akkale de parçayı yarıda keserek, ''Sayın Genel Başkan bu türkünün tüm salon tarafından okunmasını istiyor, lütfen katılalım'' uyarısında bulundu. Bunun üzerine tüm salon Yemen Türküsü'nü birlikte okudu. Türküyü salondakilerle birlikte ayakta söyleyen Ecevit, parçanın bir bölümünü de mikrofondan okudu. 
     Yemen Türküsü'nün söylenişi sırasında, sanatçılar Belkıs Akkale ve İzzet Altınmeşe ile protokol sıralarında oturan genel başkan adayları Şükrü Sina Gürel ve Zeki Sezer'in gözyaşlarını tutamadıkları görüldü. Salonda türküyü söyleyen çok sayıda partili ve delege de gözyaşlarına hakim olamadı. 
     Ecevit'in konuşmasından sonra genel başkanlığa adaylığını koymak isteyen Aydın Tümen, Ecevit çiftinin oturduğu bölüme gelerek, Ecevitler ile tokalaştı. 
     Kurultay, çalışmalarını, çalışma ve hesap raporlarının görüşmeleri ile sürdürüyor. 
     Çalışma raporunu okuyan DSP Genel Sekreteri Süleyman Yağız, 57. Hükümet döneminde, Ecevit'in hastalığı sırasında iç ve dış odakların baskısıyla, Ecevit'in yerini başkasına bırakması için yoğun baskı yapıldığını söyledi. 
     DSP'li sandıkları bakanların genel merkeze yardımcı olmadıklarını, tam tersine engel olmaya çalıştıklarını savunan Yağız, bu kişilerin, ''DSP içinde ama partiye karşı organize bir örgüt gibi çalıştıklarını'' öne sürdü. Yağız, ''O karanlık süreçte yüreğini koyanlara selam olsun, ihanet kapılarına paspas olanlara yuh olsun'' dedi. 
     
</TEXT>
</DOC>
