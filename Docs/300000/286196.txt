<DOC>
<DOCNO> 286196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonyas07.html </URL>
<DATE> 2004/11/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
En çok kaza cumartesi günleri oluyor 
</HEADLINE>
<TEXT>

     İbrahim ÖZÇEKİÇ KAYSERİ, DHA 

ERCİYES Üniversitesi'nde bir grup ögretim üyesinin yaptığı araştırmada trafik kazalarının en çok cumartesi günleri ve 17.00- 24.00 saatleri arasında meydana geldiği belirlendi. 
     Erciyes Üniversitesi Halil Bayraktar Sağlık Yüksek Okulu Öğretim üyesi Dr. Vesile Şenol, trafik kazalarını kişisel, çevresel ve araçla ilgili faktörler açısından değerlendirmek ve böylece kaza nedenlerini belirlemek için bir grup öğretim üyesi ile birlikte araştırma yaptıklarını belirtti. 3 ay süreyle Erciyes Üniversitesi Tıp Fakültesi İlk ve Acil Yardım Anabilim Dalı'na trafik kazası nedeniyle gelen kazazedeleri 24 saat süreyle değerlendirdiklerini ifade eden Dr. Şenol, araştırma süresince bin 62 travmanın servise geldiğini, bunların yüzde 40'ının trafik kazası kaynaklı olduğunu söyledi. 
     Trafik kazalarının yüzde 61.6'sının şehir içinde, yüzde 38.4'ünün ise şehir dışı yollarda meydana geldiğini bildiren Şenol, evli ve erkek sürücülerin daha çok trafik kazası yaptığını belirlediklerini söyledi. Dr. Şenol, araştırmayla ilgili bazı verileri şöyle sıraladı "Trafik kazaları en çok cumartesi günleri meydana geliyor. Kazalar en yoğun olarak 17.00- 24.00 saatleri arasında oluyor. Kaza yapan sürücülerin ezici çoğunluğu erkek ve evli.'' 
     
</TEXT>
</DOC>
