<DOC>
<DOCNO> 299082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun15.html </URL>
<DATE> 2004/12/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Saddam'a kimyasal silah satan kişi ajan çıktı 
</HEADLINE>
<TEXT>

     Yusuf Bakırcı bildiriyor 

Hollanda'da, Irak'taki Saddam Hüseyin rejimine 1980'li yıllarda kimyasal silah yapımında kullanılan hammadde sattığı suçlamasıyla önceki hafta başkent Amsterdam'da gözaltına alınan Hollandalı işadamının, aynı zamanda Hollanda İstihbarat Örgütü adına çalıştığı bildirildi. 
     ''De Volkskrant'' gazetesinde yer alan habere göre, Hollandalı işadamı Frans van Anraat 62 , Irak'ta bulunduğu 13 yıl içinde Saddam Hüseyin rejiminin kimyasal silah programı hakkında bilgi topladı. Haberde, sanık Frans van Anraat'ın Irak'tan kaçtıktan sonra, Hollanda'da istihbarat birimlerince saklandı. 
     Halen gözaltında tutulan ve gözaltı süresi 30 gün uzatılan sanık Hollandalı işadamının, savcılık tarafından arandığı sırada İçişleri Bakanlığı'nca korunduğu ve gizlendiği iki gün önce öğrenilmiş, ancak hükümet bu konuda açıklama yapmaktan kaçınmıştı. 
     İçişleri Bakanlığı, ''Şu aşamada saklamayla ilgili açıklama yapmıyoruz'' derken, Adalet Bakanlığı ise ''Bizim için gözaltına alındığı sırada bulunduğu adres önemlidir'' açıklamasıyla yetinmişti. 
     Hollandalı işadamı, 1984-1988 yıllara arasında Bağdat yönetimine, kimyasal silah yapımı için gerekli binlerce ton hammadde sağlamak ve Saddam'ın işlediği savaş suçlarına ortak olmakla suçlanıyor. 
     Hollandalı işadamının, Japonya ve ABD'den satışına aracılık ettiği kimyasal silahlarla Saddam yönetimi, Kuzey Irak'ta, Halepçe'de katliam yapmış ve çocuk, yaşlı, genç ve kadın 5 bine yakın kişi yaşamını yitirmişti. 
     Sanığın adına ilk kez, ABD'nin Baltimore kentindeki bir firma hakkında Irak'a yasak silah sattığı gerekçesiyle başlatılan soruşturma kapsamında ulaşılmış ve ABD'nin isteğiyle 26 Ocak 1989'da İtalya'nın Milano kentinde yakalanarak tutuklanmıştı. 
     Hollandalı işadamı, yakalandıktan 2 ay sonra yapılan adli hatadan yararlanarak kaçmayı başarmış ve Irak'a gitmişti. Son Irak savaşına kadar da burada kalan sanığın koalisyon güçlerinin müdahalesinin ardından Suriye üzerinden Hollanda'ya geldiği belirlenmişti. 
     Kimyasal silah tüccarı Hollandalı Frans van Anraat, 6 Aralıkta yurtdışına çıkmak üzere hazırlık yaptığı sırada Amsterdam'da gizlendiği yerde yakalanmıştı. 
     
</TEXT>
</DOC>
