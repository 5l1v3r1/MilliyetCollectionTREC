<DOC>
<DOCNO> 297539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko06.html </URL>
<DATE> 2004/12/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Çalışanların kazançları artıyor 
</HEADLINE>
<TEXT>

     Türkiye'de 2004 yılının üçüncü çeyreğinde kişi başına kazanç endeksi, üretimde çalışan saat başına ücrette yüzde 12.8, üretimde çalışan kişi başına kazançta yüzde 10.5 artış gösterdi. 
     DİE’nin açıkladığı rakamlara göre, üretimde çalışılan saat başına ücret devlet sektöründe 15.5, özel sektörde ise 14.9 artış gösterdi. 
     
     Ücretlerin en fazla arttığı sektörler 
     Üretimde çalışılan saat başına ücret artışı devlette en fazla yüzde 87.9 ile derinin işlenmesi, bavul, çanta imalatında, özel sektörde ise yüzde 45.2 ile kok kömürü, rafine edilmiş petrol ürünleri imalatında oldu. 
     En fazla kişi başına kazanç artışı toplamda yüzde 22.7 ile giyim eşyası imalatında, özel sektörde yüzde 29.7 ile basım ve yayım imalatında, devlette ise yüzde 28.6 ile derinin işlenmesi ve bavul ve çanta imalatında görüldü. 
     
     Tekstil ve otomotivde düşüş 
     Devlet sektöründe kişi başına kazanç, tekstil ürünleri imalatında yüzde 51, kağıt ve kağıt ürünleri imalatında yüzde 15.5, metal eşya sanayinde yüzde 17.3, radyo, TV haberleşme cihazları imalatında yüzde 21 oranında geriledi. 
     Özel sektörde kişi başına kazanç, taşıt araçları ve karoseri imalatında yüzde 5.1, diğer ulaşım araçları imalatında ise yüzde 6.1 oranında düştü. 
     
     Reel endekse göre de ücretler arttı 
     Tüketici fiyat endeksi ile deflate edilerek hesaplanan reel endeks sonuçlarına göre, 2004 yılının üçüncü çeyreğinde bir önceki yılın aynı dönemine göre, üretimde çalışılan saat başına ücret yüzde 3, üretimde çalışan kişi başına kazanç yüzde 0.9 gösterdi. 
     Reel endekse göre üretimde çalışılan saat başına ücret artışı, devlet sektöründe yüzde 5.5, özel sektörde ise yüzde 4.8 olarak belirlendi. 
     Üretimde çalışılan kişi başına kazanç, devlet sektöründe yüzde 0.9, özel sektörde yüzde 3.9 artış gösterdi. 
     
</TEXT>
</DOC>
