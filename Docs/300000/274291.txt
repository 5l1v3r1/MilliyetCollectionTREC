<DOC>
<DOCNO> 274291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy08.html </URL>
<DATE> 2004/09/23/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
CHP, Küre yangını ile ilgili Meclis Araştırması açılmasını isteyecek 
</HEADLINE>
<TEXT>

     CHP, Kastamonu'nun Küre ilçesindeki madende meydana gelen yangın sonucunda yaşanan faciyla ilgili meclis araştırması açılmasını isteyecek. 
     CHP Grup Başkanvekili Kemal Anadol, ''Olayın sorumluları denetim eksikliği nedeni ile Enerji Bakanlığı, iş güvenliğinin sağlanamamış olması nedeni ile Çalışma Bakanlığı, olaya zamanında müdahale etmeyerek gecikme sonucu 19 işçimizin yaşamını yitirmesine ve 19 kişinin yaralanmasına neden olan hükümet yetkilileridir. Ayrıca şirket yetkilileri de aynı ölçüde sorumluluk taşımaktadır'' dedi. 
     Anadol, yangın sonrası madende inceleme yapan CHP milletvekilleri Mehmet Yıldırım, Enver Öktem ve Tacidar Seyhan ile birlikte Parlamento'da bir basın toplantısı düzenleyerek olayla ilgili hazırlanan raporu açıkladı. 
     Olay yerinde inceleme yapmak isteyen CHP heyetinin tünel içine alınmadığını ifade eden Anadol, incelemelerin, ısrar sonucu yangının bitiş yeri olan bacadan tünele girilerek yapılabildiğini bildirdi. Tünel içine alınmamalarının nedeni olarak gösterilen gerekçelerin tümünün gerçekdışı olduğunu, doğruluk nedeninin bulunmadığını kaydeden Anadol, ''Şirket yetkilileri daha önce burada inceleme yapan Çalışma Bakanlığı müfettişlerinin dışında farklı bir tespitin yapılabilecek olmasını endişe ile karşıladığından ekibimize çalışma izni vermemiştir'' dedi. 
     Bağımsız bir komisyon kurularak olay yerinde inceleme yapılması gerektiğini bildiren Anadol, yangının kısa devre sonucu çıktığı iddialarında da doğruluk payı bulunmadığını söyledi. Anadol, yangının ''Orada bulunmaması gereken farklı bir madde'' nedeniyle çıktığı ve tünel yapısında kullanılan ağaç tahkimatlarının bantlarla birlikte tutuşması soncu şiddetlendiği kanaatinde olduklarını bildirdi. 
     Madende gaz maskesi ile kapalı devre tahlisiye cihazının bulunmadığını belirten Anadol, kağıt üzerinde bir acil kurtarma ekibi oluşturulmasına karşın organize bir acil kurtarma timinin olmadığını belirlediklerini söyledi. 
     Anadol, Çalışma Bakanlığı'nın işveren tarafından yapılan denetim istemine ancak bir yıl sonra yanıt verdiğini, Maden İşleri Genel Müdürlüğü'nün de hiçbir denetim yapmadığını anlattı. Olayın peşini bırakmayacaklarını bildiren Kemal Anadol, meclis araştırması açılmasını isteyeceklerini belirtti. Anadol, ''gerçekler açıklanmadığı sürece bu olayı 'İş kazası' olarak değil 'İş cinayeti' olarak isimlendireceklerini'' sözlerine ekledi. 
     Bölgeye giden Adana Milletvekili Tacidar Seyhan, inceleme yapmalarına izin verilmek istenmemesinin nedeninin ''Şirketi korumayı amaçladığını'' öne sürdü. Kastamonu Milletvekili Mehmet Yıldırım da özelleştirme mantığının sonucu olan ''Az işçi çalıştır, çok para kazan'' anlayışının 19 yurttaşın canına mal olduğunu söyledi. 
     
</TEXT>
</DOC>
