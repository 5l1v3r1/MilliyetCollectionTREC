<DOC>
<DOCNO> 272533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/siyaset/axsiy02.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ile 'İslam' mesajı 
</HEADLINE>
<TEXT>


Alman Meclis Dışişleri Komisyonu Başkanı, Türkiye'nin Avrupa Birliği'ne üyeliğinin İslam lemi için çok önemli bir mesaj olacağını, bölgeye istikrar getireceğini söyledi 


Alman Hıristiyan Demokrat Birlik Partili CDU milletvekili ve Meclis Dışişleri Komisyonu Başkanı Volker Rühe, Türkiye'nin Avrupalılaşmasının modern ve demokratik İslamiyetin güçlendirilmesi anlamına geleceğini söyledi. 
Rühe, Alman Bild gazetesine yaptığı açıklamada, "Türkiye'nin AB üyeliği Avrupa'yı güçlendirecektir, böylece güvenliğimiz için önemli olan bir bölgeye istikrar ihraç edilecektir. Bu da tüm İslam lemi için önemli bir mesaj olacaktır" dedi. 
Eski Başbakan Helmut Kohl'ün Aralık 1997'de Türkiye'nin AB üyelik perspektifinin bulunduğuna dair belgeyi imzaladığını hatırlatan Rühe, "Bundan daha açık bir ifade olamaz. Burada imtiyazlı ortaklıktan söz edilmiyor" diye konuştu. 
AB'nin zaten 10 yeni üyeden sonra kendisini yenilemesi gerektiğini ve Türkiye ile yapılacak üyelik müzakerelerinin 10 - 15 yıl süreceğini ifade eden Rühe, "Masraflarla ilgili çıkarılan kötü tabloyu da biliyorum. Ancak yakından incelendiği zaman çoğu endişenin yersiz olduğu ortaya çıkıyor. Örneğin göç olayı, Türkiye'nin AB üyeliği uzun vadede daha az insanın ülkesini terk etmesine neden olacaktır. Biz geleceği Anadolu'ya götürmeyi başarırsak, oradaki insanlar bize gelmek zorunda kalmazlar" şeklinde konuştu. Rühe, Türkiye'ye AB kapılarının kapatılması durumunda ne olacağı sorusuna karşılık da, "Bu hem Türkiye hem de Avrupa için çok kötü olur. Böyle bir adım Türkiye'deki siyasi durumu istikrarsız hale getirecek ve Avrupa karşıtı çevreleri güçlendirecektir. Bunu da kimse gerçekten isteyemez" dedi. 

Schröder AB sözünü tutsun 

Almanya Başbakanı Gerhard Schröder, Budapeşte'deki Alman - Macar Ticaret Odası'nda yaptığı konuşmada, siyasi kriterleri yerine getirmesi halinde Türkiye'ye Avrupa Birliği AB üyeliği konusunda 40 yıl önce verilen sözün tutulması gerektiğini söyledi. CDU partisinin "Türkiye'nin AB üyeliğinden vazgeçilsin" talebini de reddeden Schröder, AB Komisyonu'nun Türkiye raporunun olumlu olacağına dair işaretler olduğunu belirtti. Almanya Başbakanı, Türkiye'nin AB'ye üyeliğinin, Avrupa'nın güvenlik durumunu iyileştirebileceğini kaydetti. 


</TEXT>
</DOC>
