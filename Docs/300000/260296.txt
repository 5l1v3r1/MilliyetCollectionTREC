<DOC>
<DOCNO> 260296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo41.html </URL>
<DATE> 2004/08/03/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
"Denizlispor, her açıdan yeni sezona hazır" 
</HEADLINE>
<TEXT>

     Denizlispor İkinci Başkanı Sedat Semerci, takımın her açıdan yeni sezona hazır olduğunu söyledi. 
     Semerci, kulüp binasında düzenlediği basın toplantısında, UEFA kriterlerine göre bazı kararlar alındığını ve bu yıl oynanacak maçlarda uygulamaya konulacağını söyledi. 
     Kriterlere göre, çocuklara bilet alma zorunluluğu, müsabakalarda şiddet ve düzensizliğin önlenmesi gibi uygulamalar getirildiğini ifade eden Semerci, ''Denizlispor, her açıdan yeni sezona hazır. Hiçbir konuda problem yaşamadan, başarılı bir sezon geçirmek için mücadele edeceğiz'' dedi. 
     Semerci, yeni sezonda uygulayacakları prim sisteminin de belli olduğunu, Fenerbahçe, Beşiktaş ve Galatasaray ile deplasmanda oynanacak maçlarda elde edilecek galibiyete 3,5 milyar, iç saha galibiyetinde 3 milyar prim verileceğini, diğer maçlarda deplasman ve iç saha galibiyetlerine 2 milyar lira prim uygulanacağını açıkladı. 
     Bu arada, 7 Ağustos'ta oynanacak Gaziantepspor maçının bilet fiyatları da belli oldu. Buna göre, numaralı üst kapalı tribün biletleri 20 milyon, numaralı alt kapalı tribün biletleri 15 milyon, numarasız üst kapalı tribün biletleri 10 milyon, açık tribün biletleri 5 milyon ve kale arkası tribün biletleri 3 milyon liradan satılacak. 
     Öte yandan, Asbaşkan Kadir Seyrek, işlerinin yoğun olması ve şehir dışında bulunması nedeniyle, görevini yönetim kurulu üyesi Hasan Hüseyin Ateş'e bıraktı. 
     
</TEXT>
</DOC>
