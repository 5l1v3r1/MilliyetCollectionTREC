<DOC>
<DOCNO> 291644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/spor/ygokce.html </URL>
<DATE> 2004/11/24/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Cihat Aktaş soruyor 
</HEADLINE>
<TEXT>



Kirlenmiş... Keyfini, hoşgörüsünü kaybetmiş... Nefrete, kavgaya ve öfkeye teslim olmuş... Mafyoz ilişkilerin ve çıkar çatışmalarının özgürlük alanı haline gelmiş futbolumuz, 16 yaşında körpe bir hayatın sonunu getirdi. 
Stadyumda, bıçak darbeleriyle.... 
"Bana yardım edecek biri yok mu " diyerek, ağlaya ağlaya bizi terketti Cihat kardeş... 
Şimdi onun elim gidişiyle bize bıraktığı soruların yanıtını aramak hepimizin görevidir. 
1 Havaalanları, hastaneler, adliye binaları, istasyonlar, pazar yerleri gibi stadyumlar da kalabalıkların oluştuğu, özel güvenlik önlemlerinin alındığı yerlerdir. Görüntüde var olan güvenlik önlemleri, botta saklanan bıçağın çekilerek kalbe ve mideye darbe indirmesine fırsat verecek kadar "boşverilmiş", "göstermelik" önlemler midir 
2 Polis arkadaşlar, kapalı tribünün çıkışlarını kapatıp 5 bin kişiyi tek tek tanıkların önünden geçirerek katil zanlısı Fatih Sözüer'i - adam öldürdükten sonra - yakaladılar... Peki benim cebimdeki dolmakalem, çakmak ve bozuk paraya el koyarken, o bıçak - ve daha sonra bulunan bıçaklar - nasıl sokuldu tribünlere 
3 Protokol tribünündeki zevatın maça geliş gidişinde estirilen güvenlik fırtınası, en azından bir meltem hafifliğinde de olsa kimliği ve statüsü sadece insan olan açık ve kapalı tribün seyircisi için hiç mi geçerli değildir 
4 Haftalardır İstanbul'daki tüm statlarda üzerinde bedeli ve yer numarası belirtilmeyen binlerce biletin, kulüp yönetimleri bu olayda BJK yönetimi tarafından taraftar gruplarına - amigolar eliyle - dağıtıldığı iddia ediliyor. Bu biletlerin elinde olduğunu açık açık söyleyen ve yazan arkadaşlarımız var. Bu biletleri basan Biletix firması ciddi bir kuruluştur... İddialara karşı bugüne kadar hiçbir açıklama yapılmadı. En azından devletten vergi kaçırılmasına dönük, stadyumlarda yer ve egemenlik kavgası yaratan, çatışmalara yol açan uygulama ile ilgili açıklama yapılmaması biraz düşündürücü değil mi Biletix'in bu konuda bize söyleyecçeği bir şey yok mu Varsa, söylesinler de bilelim - bildirelim... Duyalım, duyuralım. 
5 UEFA'nın patronajındaki tüm maçlarda gerçek güvenlik önlemleri alınırken, TFF patronajındaki lig maçlarının böylesine güvensiz bir kargaşa ortamında düzenlenmesi TFF Başkanı ve UEFA Tahkim Kurulu üyesi Levent Bıçakcı'yı hiç mi rahatsız etmiyor 
6 Medyada haftalardır dile getirilen rezil uygulamalara karşı sessiz sedasız ve tepkisiz kalan federasyonun, apar topar harekete geçmesi için ille de Cihat'ın ölmesi mi gerekiyordu 
7 Spor alanlarında şiddeti önlemek için özel yasa çıkarıldı, uygulayan yok... Devlet adamlarımız, gerekirse parlamentodan daha başka yasaların da çıkarılacağını beyan ettiler. Uygulanmayacak yasaların çıkarılması, havanda su dövmek değil di, nedir 
8 Siz insanları can korkusuyla başbaşa bırakarak, dökülen kanları seyrederek daha ne kadar dayanabilir, bu lige seyirci bulabilir, futbolu ayakta tutacak sponsor pazarlıkları yapabilirsiniz Bu kadar yoğun kirlilikteki bir lig, milyonlarca doları bastıracak yayıncı bulabilir mi 
9 Böyle bir ligden güçlü bir milli takım çıkarabilir misiniz 
10 Skor tabelalarının, en büyük olma iddialarının, vur - kır parçala bu maçı kazan, ölmeye geldik sloganlarının ötesinde futbol kültürümüzü geliştirmek için ne yapacaksınız 
Cihat Aktaş'ın bize bıraktığı sorular uzar gider.... Bu sorulara doğru yanıtlar verilmediği sürece sorunlar büyür, kurbanlar çoğalır 

Maça gitme, evde kal 

Cihat Aktaş'ın ölümü, yıllardır statlardan dışlanan, statlara gittiği zaman kendine bir yer ve iklim bulamayan "futbolseverler" için son uyarıdır... 
Ders alınması gereken kanlı bir uyarı... 
Şimdi futbolseverlere sessiz ve etkili bir görev düşüyor. 
Eyleme geçmeli, bu hafta oynanacak tüm maçları boykot etmeliler.... 
Kontroldan çıkmış küçük ve etkili taraftar gruplarının susturduğu, ezdiği ve yıldırdığı büyük kitleler adına hiçbir maça gitmeyin, evinizde oturun. Maçları televizyondan izleyin... 
Gerçek futbolseverler, güvenliği sağlanmış statlarda parasını ödediği biletle koltuklarında huzur içinde oturup maç seyretme olanağı sağlanıncaya kadar statlara gitmesin... 
Bu hafta "futbolsever" kimliğinin sessiz ve onurlu tepkisini böyle gösterelim. 

Her bilete sigorta 

Türkiye Futbol Federasyonu, son toplantısında 11 maddelik önlemler paketi yayınladı. Testi kırıldıktan sonra çok şükür yolu görmeye başladık. Yine de yetmez... 
Örneğin, ücretini ödeyerek bilet alan her futbolsever, TFF'nin önderliğinde maç günü için 24 saatliğine her türlü kazaya ve saldırıya karşı sigorta edilmelidir... 
Futbolsevere coplanacak sürü değil, insan muamelesi yapmanın zamanı geldi ve geçti. 

Ceza ve gazeteci 

Amerikan Profesyonel Basketbol Ligi NBA'de geçen hafta oynanan Indiana Pacers - Detroit Pistons maçında olaylar çıktı. Bazı basketbolcular, tribünde seyircilerle kavgaya girişti... Indianalı Ron Artest, tribünden uzanıp kafasına bira döken seyirciyi, arkadaşlarıyla bir olup tekme yumruk dövdü... 
NBA Komiseri David Starn, hemen sonra tarihi kararını vermekte gecikmedi 
Ron Artest 73 maç , Stephan Jackson 30 maç , Jermaine O'Neal 25 maç ceza aldılar. Toplam olarak 11,5 milyon dolarlık ücretlerini kaybettiler. Kontratları, ceza süresi kadar donduruldu. David Stern, bu kararları açıklarken, "Cezaları ağır tahrike rağmen, sporcu davranışlarıyla bağdaştıramadığımız için verdik. Bunları ağır bulanlar olabilir. Fakat sporu ve gelecekte basketbol oynayacak gençleri, bu örnek ceza ile suçtan uzak tutmak istiyoruz" dedi. 
Daha da ilginç olanı şu İndianapolis Star gazetesinin spor yazarı Bob Kravitz, yerel yalakalık yerine şu yorumu yaptı "Hepsi de adil ve doğru kararlar... Kimse itiraz etmesin... Basketbolu kirletmeye hiç kimsenin hakkı yok " 
Zaman zaman "İyi ki gazeteci olmuşum, iyi ki spor yazarıyım" dediğim olur kendi kendime... Son yıllarda bu duygularım azalmıştı. 
Şimdi aynı duyguyu yaşıyorum yeniden... İyi ki spor yazarıyım... 
Hiç değilse Bob Kravitz gibi bir meslektaşım var. 



</TEXT>
</DOC>
