<DOC>
<DOCNO> 287375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun13.html </URL>
<DATE> 2004/11/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İran, çok sayıda Şahab-3 üretecek güçte 
</HEADLINE>
<TEXT>

     İran Savunma Bakanı Tümamiral Ali Şamhani, bol miktarda Şahab-3 füzesi üretebilecek güçte olduklarını söyledi. 
     İRNA'nın haberine göre, Şamhani bir toplantıda yaptığı konuşmada, ''İran'ın savunma alanındaki ihtiyaçlarını giderme konusunda bir sorunu yok. Çok sayıda Şahab-3 füzesi üretebilecek bir aşamadayız'' dedi. 
     ABD ya da İsrail'in İran'ın nükleer tesislerine saldırmasının ''imkansız'' olduğunu söyleyen Şamhani, ''İran bir Libya ya da Irak değildir. Böyle bir saldırının, az bir ihtimalle olsa bile saldırganlar için zararı yararından fazla olacaktır'' diye konuştu. 
     İran en son 11 Ağustos'ta Şahab-3 füzesinin geliştirilmiş versiyonunu denemiş, İsrail kaynakları bu denemeden sonra, daha önce 1300 ila 1700 kilometre menzilli olarak bilinen füzenin menzilini 2000 kilometre olarak bildirmişti. 
     İran, füzelerinin savunma amaçlı olduğunda ve İsrail ya da ABD'nin nükleer tesislerine yönelik muhtemel saldırısına karşı kullanılabileceğinde ısrar ediyor. İsrail ise Tahran yönetimin 2007 yılına kadar nükleer savaş başlığına sahip olabileceğini iddia ediyor. 
     Kuzey Kore Nodong-1 füzelerinin Rus teknolojisiyle modernize edilmiş ileri versiyonları sayılan Şahab-3 füzeleri 1000 kilogram savaş başlığı taşıyabiliyor ve İsrail'in yanı sıra Irak, Türkiye, Suudi Arabistan, Afganistan ve Basra Körfezi'ndeki Amerikan güçleri için tehdit oluşturuyor. 
     
</TEXT>
</DOC>
