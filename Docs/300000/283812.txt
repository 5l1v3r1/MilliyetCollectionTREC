<DOC>
<DOCNO> 283812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo19.html </URL>
<DATE> 2004/10/27/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tanjevic Fenerbahçe'nin de şampiyonlukta şansı var... 
</HEADLINE>
<TEXT>

     A Milli Erkek Basketbol Takımı'nı Avrupa Erkekler Şampiyonası Eleme Grubu'nda başarılı bir şekilde finallere taşıyan antrenör Bogdan Tanjevic, Türkiye Basketbol Ligi'nde Efes Pilsen ve Ülkerspor'un dışında Fenerbahçe'nin şampiyonlukta şansı olduğunu söyledi. 
     Tanjevic, AA muhabirine yaptığı açıklamada, şu ana kadar ligde sadece 2 maç izleyebildiğini belirterek, ''Fenerbahçe'nin de Erdemirspor ile yaptığı maçı televizyondan izledim. Diğer takımları henüz izlemedim, ama gördüğüm kadarıyla Efes Pilsen ve Ülkerspor'un dışında Fenerbahçe'nin şampiyonlukta şansı var. Erdemirspor maçında iyi oynadılar. Sezon öncesi de iyi çalıştılar. Ben Fenerbahçe'nin de şampiyonlukta şansı olduğuna inanıyorum'' dedi. 
     Antrenör Tanjevic, Ankara'da Cumhurbaşkanlığı Kupası'nda Efes Pilsen ile Ülkerspor'u görme şansı bulduğunu kaydederek, ''Ligde de İTÜ-Bandırma Banvitspor maçını izledim. Bandırma Banvitspor'u beğendim. İTÜ ise yaşadığı sorunlara rağmen iyi mücadele etti. Yine de izlediğim 2 maça göre değerlendirme yapmak zor. Değerlendirme için en az 2-3 hafta geçmesi gerekiyor'' diye konuştu. 
     Ligin şampiyonluk adaylarından Efes Pilsen ve Ülkerspor konusunda görüşlerini açıklayan Tanjevic, şunları söyledi 
     ''Efes Pilsen ve Ülkerspor milli takıma en fazla oyuncu veren takımlar. Bu kulüpler Avrupa Ligi'ne göre planlarını yaptılar. 1 hafta içinde istenen olmaz. Takımlar şu anda formda değil. Bence de formda olmamalılar. Henüz zamanları var. Sezon uzun bir maraton. Diğer takımların da zamanla formlarını artıracağını düşünüyorum. Böylece bütün takımların gerçek güçleri ortaya çıkacak.'' Bu arada Avrupa Şampiyonası Eleme Grubu maçlarında genç oyunculara şans veren Bogdan Tanjevic, lig maçlarını yakın takibe aldı. Tanjevic'in Türkiye Basketbol İkinci Ligi'ndeki karşılaşmaları da izleyeceği ve milli takım için yeni oyuncular bulmaya çalışacağı açıklandı. 
     
</TEXT>
</DOC>
