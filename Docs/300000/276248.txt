<DOC>
<DOCNO> 276248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonsiy07.html </URL>
<DATE> 2004/09/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdoğan'dan Türk işadamlarına Bizden asla nakit teşvik beklemeyin 
</HEADLINE>
<TEXT>

     Başbakan Recep Tayyip Erdoğan, ''Bugün eğer, AB sürecinde, müzakere sürecine sayılı günler kaldıysa bunda dünyaya açılan müteşebbisimizin büyük payı vardır'' dedi. 
     Erdoğan, atılımların, teşviklerin ve işadamlarına desteğin devam edeceğini kaydederek, ''Ama şunu açık söylüyorum, geçmişte olduğu gibi bizden asla nakit teşvik beklemeyin'' diye konuştu. 
     Erdoğan, Bilkent Otel'de düzenlenen ''Dünya Türk İşadamları Kurultayı''nda yaptığı konuşmada, Türk işadamlarının Türkiye'de yatırım yapmasının özel bir sorumluluk olduğunu söyledi. 
     ''Çin'i Çin yapan, Hindistan'ı, İrlanda'yı bir yatırım üssü haline getiren, bu ülkelerin dışarıdaki işadamlarıdır'' diye konuşan Erdoğan, Türkiye'de yaşayan Türk işadamlarının yurtdışında büyük yatırımlar yaptıklarını, yurtdışında yaşayan Türk kökenli işadamlarının da bulundukları ülkelerde kayda değer bir sermaye grubu oluşturduklarını ifade etti. 
     Başbakan Erdoğan, şöyle devam etti 
     ''Yurtdışında yaşayan vatandaşlarımız başta olmak üzere bu ülkenin her bireyi, her ferdi sizlerin başarılarıyla övünüyor. Bugün eğer, AB sürecinde müzakere sürecine sayılı günler kaldıysa bunda dünyaya açılan müteşebbisimizin büyük payı vardır. Bugün Orta Asya'dan Avrupa'dan Uzak Doğu ve Afrika'ya kadar bir çok bölgede Türk sermayesinin atılımlarına şahit oluyoruz.'' 
     
     ''DEMODE DEVLETÇİLİK ANLAYIŞI'' 
     Erdoğan, özellikle Sovyetler Birliği'nin dağılmasından sonra oluşan Rusya'da, Türk cumhuriyetlerinde ve Ortadoğu ülkelerinde, Türk sermayesinin büyük riskler alarak, önemli yatırımlar yaptığına işaret etti. 
     İşadamlarının hem iş yapmaları hem iş yaptıkları ülkelerdeki mevzuatları aşmaları hem de Türkiye'deki hukuki sürecin kolaylaşabilmesi için hükümetin her türlü çabayı gösterdiğini vurgulayan Erdoğan, ''Her zaman söylüyorum kim ülkemizde taş üstüne taş koyarsa, başımız gözümüz üstünde yeri vardır, hizmetkarı durumundayız. Yeter ki bu ülkede işsiz insanıma istihdam kapısı açsın. Hemen yanında ben koşturacağım. Koşmayan, bakan arkadaşım varsa, koşturacağım. Yeter ki önü açılsın, bu işler başarılsın'' diye konuştu. 
     Erdoğan, ekonomide demode devletçilik anlayışını geride bıraktıklarını, özel sektör odaklı kalkınma politikası izlediklerini dile getirerek, ''Dünyaya açılmak ve kendi kimliğimizle gitmek zorundayız'' dedi. 
     Dış ticaret hacminin giderek gelişmesi için hükümetin ciddi bir kararlılık ve gayret içerisinde olduğunu vurgulayan Erdoğan, Türkiye'de yaşayıp, dış ticarete ağırlık veren işadamları kadar, yurtdışında yaşayan Türk kökenli işadamlarının da iş potansiyellerini artırmalarının ana hedeflerinden biri olduğunu bildirdi. 
     
     ''VEFA BORÇLARI VARDIR'' 
     Türk kökenli işadamlarının bulundukları ülkelerde giderek saygın bir konum elde ettiklerini ve bulundukları sektörlerde etkili birer aktör olmaya başladıklarını belirten Erdoğan, şunları söyledi 
     ''AB ile müzakerelere başlamaya hazırlandığımız bu zaman diliminde yurtdışındaki işadamlarımızın önemli bir misyon yükleneceğini düşünüyorum. Bu konuda kalan kısa süre içerisinde değerli işadamlarımızın ne kadar aktif olmaları gerektiğini benim ifade etmeme gerek yok. Türkiye'nin, AB perspektifi hem Türkiye'de yatırım yapmak isteyen sermaye sahibi kardeşlerimiz hem de bulundukları ülkelerde istihdam alanı sağlayan işadamları açısından da büyük bir açılım sağlayacaktır. 
     
     ''TÜRKİYE'Yİ YENİ MACERALARA SÜRÜKLEMEYECEĞİZ'' 
     Türkiye'nin ekonomik ve siyasal istikrarının gelişimi, müzakerelerin başlamasıyla birlikte yurtdışından sermaye çekmek açısından daha teşvik edici olacaktır. Türkiye'nin kayda değer bir sıçrama yapabilmesi için yatırımcı ve sermaye girişi, hayati bir rol oynayacaktır. Bunlar, yüzakı rakamlardır. Ama bu işadamlarımızın, artık doğdukları, büyüdükleri, babalarının, atalarının topraklarını da gözetmeleri gerektiğine inanıyorum. İşadamlarımızın, Anadolu topraklarının her yerine bir vefa borçları vardır ve bu ödenmelidir diye düşünüyorum. İmkanı olan her işadamımızdan bunu bekliyorum. Geçmişte bu konuda şevkinizi kıran, güveninizi zedeleyen, sizi hayal kırıklığına uğratan olaylar yaşanmıştır. Bizim bunları yaşatmayacağımızdan, yeni maceralara Türkiye'yi sürüklemeyeceğimizden son derece emin olmalısınız. '' 
     
     SEVİNDİRECEK BİR PAKET 
     Başbakan Erdoğan, yatırımın, üretimin, istihdamın ve ihracatın önünü olabildiğince açtıklarını belirtti. 
     Vergi reformuna yönelik çalışmaların hızla devam ettiğini anlatan Erdoğan, gerek halkı, gerekse işadamlarını daha da sevindirecek bir paketin ortaya çıkacağını bildirdi. 
     Yatırım ortamını iyileştirmeye dönük tarihi adımlar attıklarını belirten Erdoğan, yatırımın, üretimin ve istihdamın önünde engel, işadamının sırtında kambur olmayacak bir yönetim anlayışına sahip olduklarını söyledi. 
     Başbakan Erdoğan, konuşmasını şu sözlerle tamamladı 
     ''Atılımlarımız, teşviklerimiz, desteklerimiz devam edecek. Ama şunu açık söylüyorum Geçmişte olduğu gibi bizden asla nakit teşvik beklemeyin. Üretim yapanı teşvik edeceğiz, üretim yapmadan teşvik yok. Çünkü bunun bedelini Türkiye geçmişte çok ağır ödedi. Bunu artık ödetemeyiz.'' Erdoğan, açılışın ardından otel bahçesindeki kurultay fuarını gezerek bilgi aldı. 
     
</TEXT>
</DOC>
