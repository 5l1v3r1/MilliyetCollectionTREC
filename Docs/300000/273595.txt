<DOC>
<DOCNO> 273595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun20.html </URL>
<DATE> 2004/09/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kazakistan'da zafer iktidar partisinin 
</HEADLINE>
<TEXT>

     Kazakistan iktidar partisi önceki gün yapılan genel seçimlerde zaferini ilan etti. Ancak yabancı gözlemciler, seçimin uluslararası standartlara uygun yapılmadığını bildiriyorlar. 
     İktidardaki Otan Partisi'nin başkan yardımcısı Amangeldi Yermegiyayev, Merkez Seçim Komisyonu'na göre, partisinin, seçim bölgelerinden çıkacak 67 sandalyenin 30'unu kazandığını söyledi. 
     Yermegiyayev, partisinin ayrıca parti listelerinden yüzde 60 dolayında oy aldığını, böylece parlamentonun alt kanadı meclisin 77 sandalyesi için yapılan seçimde, ülke kontenjanından 10 sandalyenin çoğunluğunu almayı garantilediğini söyledi. 
     Muhalefetteki Demokratik Seçim Partisi'nden Petr Svoik ise ''Otan'ın, bu sahte başarıyı idari kaynakların yasadışı kullanımı ve oylamaya hile karıştırmak suretiyle kazandığını'' öne sürdü. Svoik, ''Bu seçim, önceki tüm seçimlerden daha kirliydi'' diye konuştu. 
     Demokratik Seçim Partisi ve Komünistler, yayınladıkları bildiride, demokratik seçim yapma sözünü yerine getirmediği için Devlet Başkanı Nursultan Nazarbayev'in istifa etmesini istediler. 
     Seçim yetkilileri, şu ana kadar sadece elektronik oylama sonuçlarını açıkladılar. Buna göre Nazarbayev'in Otan Partisi yüzde 42,7 ile önde giderken, kızı Dariga Nazarbayeva'nın Asar partisi yüzde 19,5 oyla ikinci sırada yer alıyor. Elektronik oylama, atılan tüm oyların yüzde 18'ine tekabül ediyor. 
     Seçim, Nazarbayev'in iktidarda aile hanedanlığı kurmak istediği spekülasyonlarını da artırdı. 
     Nazarbayev, seçimlerin şeffaf, adil ve demokratik olacağı sözünü vermişti, ancak Avrupa Güvenlik ve İşbirliği Teşkilatı AGİT , seçimlerin pek çok alanda AGİT ve Avrupa Konseyi standartlara uymadığını açıkladı. 
     
</TEXT>
</DOC>
