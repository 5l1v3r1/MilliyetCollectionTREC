<DOC>
<DOCNO> 250885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonspo06.html </URL>
<DATE> 2004/06/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Federasyon Başkanı yarın seçiliyor... 
</HEADLINE>
<TEXT>

     Futbol Federasyonu'nun seçimli olağan genel kurulu yarın Ankara'da yapılacak. 
     3813 sayılı Futbol Federasyonu'nun Kuruluş ve Görevleri Hakkındaki Yasa'da yapılan değişikliklerle Futbol Federasyonu Yönetim Kurulu, Tahkim Kurulu ve Merkez Hakem Kurulu'un oluşumlarında ve yapılarında değişiklikler meydana gelirken, genel kurul delege sayısı da 210'a yükseldi. 
     Futbol Federasyonu Olağan Genel Kurulu, Ankara'nın Akyurt İlçesi'ndeki Dedeman Büyük Anadolu Oteli'nde saat 10.00'da başlayacak. 
     Futbol Federasyonu yetkilileri, yarın en az 106 delegenin toplanarak genel kurulun ilk gününde yapılmasının beklendiğini söylediler. Genel kurulun ilk gün toplanamaması durumunda 27 Haziran Pazar günü yine aynı saatte üye tam sayısının 3'te 1'inin biraraya gelmesiyle toplantı gerçekleştirilecek. 
     
     YASADAKİ BELLİ BAŞLI DEĞİŞİKLER 
     Yasada yapılan değişiklikle genel kurul delege sayısı yaklaşık olarak 2 katına çıkarılırken, Birinci Süper Lig kulüplerinin oy sayısı da 98 oldu. 
     Yasa, Futbol Federasyonu Yönetim Kurulu, Tahkim Kurulu ve Merkez Hakem Kurulu'nun yapılarında değişiklik yaptı. 
     Yasada yapılan değişikle federasyonda ücretli veya sözleşmeli statüyle görev yapanların genel kurulda delege olamayacakları hükme bağlanırken, genel kurulun görevleri de, ''Başkanı, Yönetim Kurulunun 14 üyesini, Tahkim, Merkez Hakem ve Denetleme kurullarını seçmek'' olarak belirlendi. 
     Yasada yapılan değişiklikle başkanın en fazla 2 dönem üst üste görev yapabileceği de hüküm olarak getirildi. 
     Yasa, Tahkim Kurulu'nun üye yapısının oluşumunu da yeniden belirledi. Tahkim Kurulu'nun, ''2 asil ve 2 yedek üyesi üniversitelerin hukuk fakülteleri veya spor yüksek okullarında görev yapan öğretim üyelerinden olmak üzere 5 asil ve 5 yedek hukukçu üyeden oluşur. Tahkim Kurulu üyeleri 4 yıl görev yapmak üzere federasyon genel kurulunca seçilirler'' biçiminde oluşacağı yasada yer aldı. 
     
     MHK'YI GENEL KURUL SEÇECEK 
     Yasada yapılan değişikle Merkez Hakem Kurulu'nun da genel kurul tarafından seçilmesi hükmü getirildi. 
     Yasada MHK ile ilgili hüküm şöyle yer aldı 
     ''Merkez Hakem Kurulu genel kurulca seçilir ve 1'i başkan olmak üzere toplam 9 üyeden oluşur. Aynı sayıda ve aynı nitelikte yedek üye seçilir. Üyelerin 7'si faal olmayan hakemlerden, 2'si ise spor alanında en az 10 yıl mesleki deneyimi olan kişiler arasından belirlenir. Bu seçimde Merkez Hakem Kurulu üyeleri aday listesinde Merkez Hakem Kurulu Başkanı'nın kim olacağı ayrıca gösterilir. Kurul görevinde bağımsızdır. Üyeler istifa etmedikçe veya çekilmiş sayılmadıkça yerlerine yenisi seçilemez.'' 
     
</TEXT>
</DOC>
