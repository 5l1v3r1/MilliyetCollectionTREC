<DOC>
<DOCNO> 250457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun01.html </URL>
<DATE> 2004/06/24/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD'lilere göre, Bush Nato zirvesinde Irak'ta katkı isteyecek 
</HEADLINE>
<TEXT>

     ABD Başkanı George Bush'un, İstanbul'da gelecek hafta yapılacak NATO zirvesinde, ittifakın Irak'a bir güç göndermesi için müttefik ülkelerin liderlerine çağrıda bulunacağı bildirildi. 
     AP ajansına göre, Amerikan yönetiminden adı açıklanmayan üst düzey iki yetkili, Bush'un zirvede müttefik ülkelerin liderleriyle egemenliğin 30 Haziran'da devredileceği Irak'ta, ''Irak güvenlik güçlerinin eğitilmesi, bu ülkedeki BM görevlilerinin korunması'' gibi, bir NATO gücünün alabileceği belirgin rolleri görüşeceğini kaydetti. 
     Irak'ta ABD öncülüğündeki koalisyonun desteklenmesi için bu ülkeye bir NATO gücü gönderilmesini ve ittifakın belirgin roller üstlenmesini istediği belirtilen Bush'un, İstanbul zirvesinde bu konuda bir anlaşma sağlanmasını hedeflediği belirtildi. 
     Üst düzeydeki bir Amerikalı yetkili, ''NATO, ABD öncülüğündeki koalisyonu gölgelemeyecek, ona yardım edecek'' dedi. 
     Bir başka yetkili de NATO'nun Irak'ta alabileceği eğitim görevi rolünün, İstanbul zirvesindeki uğraştırıcı konulardan biri olabileceğini belirterek, bazı eğitimlerin Irak dışında yapılabileceğini, çoğunun ise ülke içinde yapılması gereksinimi bulunduğunu söyledi. 
     Aynı yetkili, ''Iraklıların teknik yardım ve eğitim için başvurduğunu, bütün NATO üyelerinin de bu taleplere ittifak olarak yanıt vermek için ellerinden geleni yapması gerektiğini'' ifade etti. 
     Reuters ajansı da Amerikan yönetiminden üst düzey bir yetkiliye dayanarak, Bush'un, Irak'taki Amerikan birliklerinin yükünü hafifletme yollarını aradığı sırada İstanbul zirvesine, ''Irak güvenlik güçlerinin eğitimi konusunda 30 Haziran'da yönetimi devralacak yeni Irak hükümetine yardım aramak için'' gideceğini duyurdu. 
     Reuters'e göre, adı açıklanmayan Amerikalı üst düzey yetkili, ''ABD'nin, NATO üyesi ülkelerin liderlerinin, Irak Başbakanı İyad Allavi'nin bu konudaki resmi talebine olumlu yanıt vereceğini umduğunu'' söyledi. 
     Ajans, aynı yetkilinin, İstanbul zirvesinden çıkacak sonuca ilişkin öngörüde bulunmama konusunda dikkatli olduğunu da belirtti. 
     
     KERRY 
     Öte yandan, Demokrat Partili başkan adayı John Kerry, Bush'un Irak'ta yeterli uluslararası destek sağlama konusunda başarısız olduğunu belirterek, ''İstanbul'daki NATO zirvesinin bu desteği sağlamak için son şans olabileceğini'' söyledi. Kerry, ''Ek asker ve kaynakların Irak'taki misyonumuzu destekleyeceği her zamankinden daha açık'' dedi. 
     
     ALBRIGHT 
     Eski Başkan Bill Clinton döneminin Dışişleri Bakanı ve halen Demokrat Parti'nin başkan adayı Kerry'nin danışmanlığını yapan Madeleine Albright da NATO zirvesinin Bush için, ittifak ülkelerinin neden Irak ile ilgilenmesi gerektiğini açık ve ikna edici biçimde ortaya koymasına iyi bir olanak sunduğunu söyledi. 
     Ağır yükün paylaşılması gerektiğini ifade eden Albright, Bush'un daha önce ABD'nin durumunu tam olarak açıklama fırsatlarını kaçırdığını, İstanbul zirvesinin bu konuda son şansı olduğunu ifade etti. 
     Albright, Bush'un NATO'daki müttefiklerine, ABD'nin Irak'ta hatalar yaptığını itiraf etmesinin faydası olacağını da söyledi. 
     Madeleine Albright, ''Mesele, bataklıktan çıkarılmaya ihtiyacı olan ABD'nin sorunu gibi göründü. Irak'ın terörist faaliyetler için çekim alanı haline gelmesinin, diğerlerinin de ulusal çıkarlarını, güvenliğini etkileyeceğinin anlaşılması önemli'' dedi. 
     ABD'nin Irak'ta 30 Haziran'da egemenliği devredeceği yönetimin Başbakanı Allavi'nin, pazartesi günü NATO'nun Brüksel'deki karargahına bir mektup göndererek, güvenlik birimlerinin eğitimi ve diğer teknik destek için yardım talebinde bulunduğu açıklanmıştı. Allavi'nin asker talebinde bulunmadığı belirtilmişti. 
     ABD'nin Irak'ta yaklaşık 138 bin askeri bulunuyor. Irak'taki ABD öncülüğündeki koalisyonda, 16'sı NATO üyesi 31 ülkenin de askeri yer alıyor. 
     Irak savaşına başından beri karşı olan Fransa ve Almanya'nın, Irak'a NATO askeri gönderilmesine de karşı olduğu biliniyor. 
     
</TEXT>
</DOC>
