<DOC>
<DOCNO> 253133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonyas03.html </URL>
<DATE> 2004/07/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Astımlılara "havai fişek" uyarısı... 
</HEADLINE>
<TEXT>

     İstanbul Üniversitesi İÜ Cerrahpaşa Tıp Fakültesi Göğüs Hastalıkları Anabilim Dalı Öğretim Üyesi Prof. Dr. Ahmet Rasim Küçükusta, havai fişek atılması sırasında çevreye yayılan kükürtdioksit gazının, duyarlı astımlılarda ağır ve hatta ölümcül astım krizlerine neden olabileceğini bildirdi. 
     Prof. Dr. Küçükusta, A.A muhabirine yaptığı açıklamada, astımlıların solunum yollarında aşırı duyarlılık hali bronş hiperaktivitesi olduğunu vurguladı. 
     Parfüm, duman, cila, vernik, hava kirliliği gibi çeşitli koku ve gazların solunmasının, bu hastaların allerjik olan bronşlarında kasılma ve salgılarda artış meydana getirdiğine dikkat çeken Prof. Dr. Küçükusta, bunun da bronşların yaygın olarak daralmasına yol açtığını ifade etti. 
     Prof. Dr. Küçükusta, ''Bu daralma, öksürük, hırıltılı solunum, göğüste sıkışma hissi ve nefes darlığıyla kendini belli eder'' dedi. 
     Astımlıların bu hassas bronşlarını en çok daraltan maddelerden birinin de kükürtdioksit olduğuna işaret eden Prof. Dr. Küçükusta, kükürtdioksitin solunmasının astımlıların bronşlarında yaygın spazma neden olarak ağır astım krizlerine yol açtığını kaydetti. 
     Bu krizlerin bazılarının çok şiddetli ve tedaviye dirençli olabildiğini anlatan Prof. Dr. Ahmet Rasim Küçükusta, özellikle krizin erkenden tanınamayıp tedavinin gecikmesi sonucu ölüme varabilecek çok ciddi sonuçlar doğurduğunu bildirdi. 
     
     HAVAİ FİŞEK KULLANIMI YAYGINLAŞTI, AMA... 
     Prof. Dr. Küçükusta, Türkiye'de havai fişek kullanımının son yıllarda çok yaygınlaştığını belirterek, ''Görsel olarak hoş bir görüntü yaratan havai fişekler, astımlılar için son derece tehlikeli krizlere yol açabilmektedir'' diye konuştu. 
     Havai fişek atılması sırasında, fişeği atan kişi ve yakın çevresinde bulunanların bu esnada açığa çıkan kükürtdioksit gazını soluduklarını dile getiren Prof. Dr. Küçükusta, ''Bu nedenle astımı bulunan ve solunum yolları enfeksiyonu geçirmekte olanların, havai fişek kullanmamaları ve bunların atıldığı yerlerin yakınında bulunmamaları gerekir'' dedi. 
     
</TEXT>
</DOC>
