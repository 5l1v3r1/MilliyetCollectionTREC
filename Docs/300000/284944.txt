<DOC>
<DOCNO> 284944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonyas04.html </URL>
<DATE> 2004/10/31/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bebekte gaz sancısına müzikli çözüm 
</HEADLINE>
<TEXT>

     Turan KURT ZONGULDAK, DHA 

ZONGULDAK Karaelmas Üniversitesi ZKÜ Çocuk Hastalıkları Ana Bilim Dalı Öğretim Üyesi Yrd.Doç.Dr. Gonca Üstündağ, gaz sancısı nedeniyle ağlayan bebeklere hafif müzik dinletilmesini önerdi. 
     Yrd.Doç.Dr. Üstündağ, 1 haftalık ile 5 aylık bebekler arasında sıkça görülen gaz sancısının hem aileyi hem de doktorları sıkıntıya soktuğunu belirterek, "Gaz sancısı, gelişimi normal olan çocuklarda üç haftadan uzun, haftada en az üç gün olan, her gün en az üç saat süren, belirli bir nedenle açıklanmayan huzursuzluk ve ağlamadır. Gaz sancısı en geç 5-6 ayda kendiliğinden çözülen bir durum olmasına rağmen zaman zaman hem ailelerin hem de hekimlerin gerek bilimsel gerekse geleneksel bir çok tedavi yöntemlerini uygulanmalarına neden olmaktadır. Gaz sancısı tedavisi için öncelikle aileleri, ağlama nöbetlerinin bebeklerin çoğunda 3-4 ayda kaybolacağı ve bebeklerinin bakımında hataları olmadığı konusunda ikna etmek gerekmektedir'' dedi. Yrd.Doç.Dr. Üstündağ, gaz sancısını gidermek için yapılması gerekenler konusunda şunları söyledi 
     "Bebeğe zarar vermeyecek şekilde sallanması, bebek arabası ile dolaştırılması, hafif müzik dinletilmesi, belirli ritimdeki seslerin dinletilmesi, masaj uygulanması veya uyarıların azaltılması gibi değişik davranışsal tedaviler faydalı olabilir. Doktor kontrolünde ilaç tedavisi de uygulanabilir. Ayrıca, uygun diyet de gaz sancısı tedavisinde önemlidir. Anne sütü ile beslenen bebeklerde annenin süt ve süt ürünlerini kullanmaması, bebeğe hipoalerjik, soya bazlı ve zengin lifli mamalar verilmesi faydalı olabilir. Son yıllarda sıklıkla kullanılan bitki çaylarının, özellilkle rezene çayının sancının şiddetini azalttığı da bildirilmiştir.'' 
     
</TEXT>
</DOC>
