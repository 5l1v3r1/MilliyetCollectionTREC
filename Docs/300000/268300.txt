<DOC>
<DOCNO> 268300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/guncel/gun02.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tren kazasında TCDD 8'de 4 kusurlu bulundu 
</HEADLINE>
<TEXT>


Pamukova'da 38 kişinin öldüğü hızlandırılmış tren kazasında bilirkişi raporu tamamlandı. Rapora göre, Demiryolları 8'de 4, birinci makinist 8'de 3, ikinci makinist 8'de 1 kusurlu 

SAKARYA DHA 

Sakarya Pamukova'da 22 Temmuz'da meydana gelen ve 38 kişinin ölümüne yol açan hızlandırılmış tren faciasının ardından hazırlanan bilirkişi raporunda en büyük fatura tek istifanın yaşanmadığı TCDD'ye kesildi. Demiryolları'nın 8'de 4 oranında kusurlu bulunduğu raporda, yetkililer tarafından hız limitlerine uymadıkları gerekçesiyle suçlanan birinci makinist Fikret Karabulut 8'de 3, ikinci makinist Recep Sönmez de 8'de 1 kusurlu görüldü. Kazada kusuru olmadığı belirtilen tren şefi Köksal Coşkun tahliye edildi. 

Ön rapora göre makinist hatası 
Facianın ardından Pamukova Cumhuruyet Savcılığı'nca oluşturulan bilirkişi heyeti raporunu tamamladı. Rapor, makinistleri suçlayan idarenin büyük oranda kusurlu olduğunu ortaya koydu. 
Kazanın ardından yaşanan tartışmalarda istifası istenen Ulaştırma Bakanı Binali Yıldırım ve Genel Müdür Süleyman Karaman, yaptıkları açıklamalarda makinistlerin livreye hız limitini gösteren tablo uymayarak kazaya neden olduklarını savunmuştu. TCDD'nin ön raporunda da birçok uzmanın aksine kazanın makinist hatasından kaynaklandığı iddia edilmişti. 

'Eksiklik ihtimal dışı' 
İTÜ Makine ve İnşaat Fakültesi öğretim üyeleri Prof. Ali Işık Erzli, Doç. Zübeyde Öztürk ve Yrd. Doç. Nevzat Erselcan'ın hazırladığı bilirkişi raporunda, TCDD 8'de 4 oranında kusurlu bulundu. 
Hazırlanan raporda, "Kazanın vagonlar ve lokomotifteki bir eksiklik nedeniyle olması ihtimal dışında" da denildi. Raporda kusuru olmadığı belirtilen tren şefi Coşkun, önceki gece tahliye edilirken, Karabulut ile Sönmez'in tahliye talepleri ise reddedildi. 

İşte o rapor... 

Birinci Makinist Fikret Karabulut Livrede yazılı hıza 80 km uymayarak trenin hızını gerektiği gibi ayarlayamayarak, yönetimindeki trenin seyir kontrolü için gerekli dikkat ve özeni göstermeyerek kazanın meydana gelmesine katkıda bulunduğu kanaatine varıldı.Tren Şefi Köksal Coşkun İfadesinde trenin seyir kontrolünde sorumluluğu olduğu izlenimini vermiş ise de, tren şeflerinin tren seyir kontrolüne ilişkin görevleri bulunmadığından ve bu görev 1. ve 2. makinistlere verildiğinden, olayın meydana gelmesinde etkisi olmadığı kanaatine varıldı.İkinci Makinist Recep Sönmez Seyir hızı konusunda Karabulut'u uyarmayarak kazanın meydana gelmesine katkıda bulunduğu kanaatine varıldı.TCDD Yeterli bakım ve onarımının yapılmamış olmasının, değişik yapıçaplı virajlar nedeniyle ortaya çıkan sık aralıklı hız değişimini güvenli bir seyir kontrolü ile gerçekleşecek kontrol tedbirlerinin alınmamasının, olayın meydana gelmesinde katkısı ve etkisinin olduğu kanaatine varıldı.Yoldaki düzgünsüzlükler Kuvvetli olasılık, yoldaki aşırı düzgünsüzlüklerin neden olduğu yalpa salınımlarının dönemeçten dolayı oluşan durağan yalpaya eklenerek ve kılavuz tekerleğin yükünün azalmasına neden olarak bir taşıtın en kuvvetli ihtimalle ikinci vagonun ilk tekerlek takımının raya tırmanmaması şeklinde olayın başlamasıdır."' 

'Cezaevindeyken bile vagondan çıkamadım' 

MESUT IŞIK ŞENOL AYDIN İzmit DHA 
Kazanın ardından makinistlerle birlikte tutuklanan Yakup Kadri Karaosmanoğlu Ekspresi'nin tren şefi Köksal Coşkun, bilirkişi raporunda kusuru bulunmadığı belirtilince önceki gece Geyve Cezaevi'nden tahliye edildi. Kocaeli Gebze'de yaşayan ailesine kavuştuktan sonra DHA'nın sorularını yanıtlayan Coşkun, kazada hayatını kaybedenlerin ailelerinin acısını paylaştığını belirtti. "Cezaevinde yatarken bile o vagonun içinden çıkamadım" diyen Coşkun, kaza anını da şöyle anlattı "Normal seyir halindeyken aniden birinci ve ikinci vagonlar devrildi. Ben birinci vagondaydım. Telsizle kumanda merkezine bilgi verdim. Polisi de arayarak yardım istedim." 


</TEXT>
</DOC>
