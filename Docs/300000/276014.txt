<DOC>
<DOCNO> 276014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur21.html </URL>
<DATE> 2004/09/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Meğer rüşvet vermemiş, parayı ruhsatın arasında unutmuş .. 
</HEADLINE>
<TEXT>

     Sivas'ta trafik polisine rüşvet verdiği iddiasıyla tutuklanan 2 sürücüden biri, duruşmada ''parayı ruhsatın arasında unuttuğunu'', diğeri ise ''bilmeden para verdiğini'' öne sürdü. 
     Sivas 1. Ağır Ceza Mahkemesi'ndeki duruşmaya, aynı gün trafik polislerine rüşvet verdikleri iddiasıyla tutuklu yargılanan Hüseyin Çayırlı ve Anur Bağcı katıldı. 
     Duruşmada söz alan sanık Çayırlı, 18 Ağustos'ta çalıştığı inşaat firmasına ait iş makinesini kardeşi Hasan Çayırlı'nın kullandığı TIR'la Giresun'a götürmek üzere yola çıktıklarını, kendisinin de bu TIR'a otomobille eskortluk yaptığını söyledi. 
     İmranlı İlçesi Kızıldağ mevkiine geldiklerinde trafik polislerinin kendisini durdurduğunu belirten Çayırlı, polise rüşvet verdiği yönündeki iddiaları reddederek, ''Parayı ruhsatın arasında unutmuşum. Bize verilen trafik cezalarını şirket karşıladığı için rüşvet vermeme gerek yok'' dedi. 
     Sürücü Anur Bağcı ise Ankara'dan aldığı eşyaları Erzincan'a götürürken trafik polislerinin kamyonunu durdurduğunu kaydederek, ''Kamyondaki patronumun ceza yazılacağını zannederek bana verdiği 5 milyon lirayı ruhsatla birlikte polis memuruna uzattım. Ben bilmeden para verdim'' diye konuştu. 
     Duruşmada tanık olarak dinlenen görevli polis memuru Ahmet Dülgeroğlu ise Kızıldağ mevkiinde trafik uygulaması yaptıkları sırada, takograf raporu istedikleri kamyon sürücüsü Bağcı'ya rapor ibraz edemediği için, diğer sürücü Çayırlı'ya ise iş makinesini taşıyan TIR'a eskortluk görevini yerine getirmediği ve bu nedenle de trafik güvenliğini tehlikeye düşürdüğü gerekçesiyle ceza kestiklerini söyledi. 
     Bağcı'nın ruhsatla birlikte 5 milyon lira, diğer sürücü Çayırlı'nın ise ruhsatın içinde 10 milyon lirayı kendisine uzattığını öne süren polis memuru Dülgeroğlu, ''Ben de ruhsatlarla birlikte paraları istasyon amirimize götürdüm. O da haklarında rüşvet vermekten işlem yapalım dedi'' diye konuştu. 
     Sanıkların tahliyesine karar veren mahkeme heyeti, evraktaki eksikliklerin tamamlanması için duruşmayı erteledi. 
     
</TEXT>
</DOC>
