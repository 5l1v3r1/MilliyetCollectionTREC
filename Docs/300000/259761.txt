<DOC>
<DOCNO> 259761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sonsiy05.html </URL>
<DATE> 2004/08/01/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Baykal İzlediğimiz politikadan vazgeçmemiz mümkün değil 
</HEADLINE>
<TEXT>

     Durmuş Ali Başkan 

CHP Genel Başkanı Deniz Baykal, çıkar çevrelerinin tepkileri nedeniyle toplumun ve halkın geleceği için izledikleri politikadan vazgeçmelerinin mümkün olmadığını belirterek, ''Şer ve kötülük güçleri, olumsuzluk odakları elbette CHP'nin izlediği politikalardan rahatsız olmalı'' dedi. 
     Baykal, Hatay gezisinin ikinci gününde Harbiye Belde Belediyesi'ni ziyaret ederek Başkan İsmet Karaali ile görüştü. 
     Seçim otobüsüyle daha sonra İskenderun İlçesi'ne bağlı Arsuz Beldesi'ne geçen Baykal, burada bir çay bahçesinde vatandaşlarla sohbet etti. Baykal, beldenin Hıristiyan Belediye Başkanı Fuat Süme'den sorunları ve çalışmaları hakkında bilgi aldı. 
     Baykal, CHP'nin Türkiye'nin bütün önemli konularında tutarlı bir tavır takındığını, karmaşık sorunların üzerine cesaretle gittiğini ve politika geliştirerek çözümüne çalıştığını savundu. 
     Türkiye'nin önünü açacak cesaretli adımların atılması için çaba gösterdiklerini ifade eden Baykal, şöyle devam etti 
     ''Türkiye'nin sorunlarının çözümüne yönelik izlediğimiz bu tavır belirli çevrelerin çıkarına ters düşer. Bu tavırlar dolayısıyla çeşitli itirazlara maruz kalırız. Bunlara da alıştık. 
     Ülke ve halk yararına politika üretmenin, halkın uzun vadeli çıkarlarını korumanın daima bir bedeli olmalı. Bu bedeli cesaretle ödemeyi göze alamayan insanların halk yararına politika sürdürmeleri mümkün değildir. CHP olarak biz bunun çok sınavını verdik. Şimdi yine ülkenin önemli bir sorununa dikkati çekiyoruz. 
     Çıkar çevrelerinin bundan rahatsız olduklarını görüyoruz. Bu durum bizi şaşırtmıyor. Bu ve bundan önceki çeşitli olaylarda da benzer tepkileri yaşamıştık. Bu bizim kararlılığımızı etkilemiyor. Çıkar çevrelerinin tepkileri nedeniyle toplumun ve halkın geleceği için izlediğimiz politikadan vazgeçmemiz mümkün değil. Biz doğru politika götürüyoruz. 
     Bunları ifade etmiş olmak bazı çevreleri rahatsız ediyor. Bunu doğal karşılıyoruz. Elbette rahatsız olacaklar. Onlar rahatsız olmalı. Şer ve kötülük güçleri, olumsuzluk odakları, elbette CHP'nin izlediği politikalardan rahatsız olmalı. Onlar rahatsız olacak diye, CHP'nin halkın ve toplumun yararına izlediği politikalardan vazgeçmesi söz konusu olamaz.'' 
     
     ''KAFAMIZ VE GÖNLÜMÜZDEKİ TÜRKİYE'' 

     Tavırlarını memnuniyet, onur ve kıvançla sürdürmeye devam edeceklerini ifade eden Baykal, ''Herkesin bu tavırdan çıkarması gereken dersler var. Türkiye'de çok yanlış işler yapılıyor. Buna karşı birilerinin sesini çıkarması lazım. Biz sesimizi çıkartırız'' dedi. 
     Baykal, konuşmasına şöyle devam etti 
     ''Türkiye'de bir Emniyet Müdürlüğü'nü bir avuç insanın gelip basıp, oradaki suç işlemiş, gözaltına alınmış insanları çekip çıkarması, kaçak eroini oradan alıp götürmesi görmezlikten gelinecek olay mı Konuşmayıverirsin, üzerinde durmayıverirsin, idare ediverirsin. Öyle şey olmaz. Bizim kafamızdaki ve gönlümüzdeki Türkiye'nin gerçeği bu değildir. Bizim kafamızdaki ve gönlümüzdeki Türkiye'de Emniyet Müdürlüğü'nün basılması, emniyet güçlerinin tokatlanması, dövülmesi, yaralanması yoktur. Bunu yapanları görmezlikten gelmek, korkmak yoktur. CHP bunu yapanlardan korkmaz, CHP'yi kimse korkutamaz. Ülkenin Emniyet Müdürlüğü, hakkın, hukukun, adaletin işlediği, insan haklarına saygı gösterilen ve hukukun gereğinin yapıldığı, kaçakçıların, suçluların gözaltına alındığı, yargıya teslim edildiği, yargının işlediği bir Türkiye vardır. Bunu sağlamak herkesin görevidir. Türkiye'de bunların sesinin çıkması asıl düşündürücü. Bunlara itibar edilmesi asıl önemli ve yanlış olandır. İktidarın bunlarla hala ilişkilerini sürdürüyor olmaları düşündürücü konudur.'' 
     
     BELEDİYELERE MALİ İMKAN 

     Baykal, belediyelerin mali imkanlarının her geçen gün daraldığını da ifade ederek, ''Belediyelere ferahlık getirilmeli. İktidar belediyelerin borçlarını ele almalı ve rahatlatıcı düzenlemeler yapmalı. Belediyeler hizmet ve icraat şansını kaybetmişler. Tekrar belediyeciliğe açılmaları için mali imkanlar sağlanmalıdır. Devlete borçlarında kolaylık sağlanmalı. Yeni yasa belediyelere bu konuda kolaylık getirmiyor'' diye konuştu. 
     Baykal, Gözcüler Belde Belediyesi'ni de ziyaret etti, Başkan Necmettin Güler ile görüştü ve belediye binası önündeki vatandaşlara hitaben kısa bir konuşma yaptı. 
     
</TEXT>
</DOC>
