<DOC>
<DOCNO> 266397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonyas19.html </URL>
<DATE> 2004/08/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Koyunları sakinleştirmek için aile fotoğrafı yetiyor... 
</HEADLINE>
<TEXT>

     İngiliz araştırmacılar, stresli koyunların ''aile fotoğraflarını'' görünce rahatladıklarını keşfettiler. 
     Araştırmayı yürüten ekibin başkanı Profesör Keith Kendrick, ''Koyunlar insanlara benziyor. Bizler nasıl cüzdan arasında sevdiklerimizin resimlerini taşımaktan hoşlanıyorsak onlar da hemcinslerini görmekten hoşlanıyor'' dedi. 
     Profesörün açıklamasına göre, hemcinslerinden ayrı tutulan hayvanların stresi artıyor. Uzmanlar, stresi belirlemek için hayvanların kalp ritmini ve melemelerini ölçtü, ayrıca hayvanlardan kan örnekleri aldı. Başka koyunların kelle fotoğrafları gösterilen hayvanların stresinin azaldığı görüldü, keçi ya da geometrik şekiller gösterilen koyunlardaysa aynı şey gözlemlenmedi. 
     İngiliz araştırmacı, bir koyunun en az 50 hemcinsini hatırlayabildiğini gözlemlediklerini de kaydetti. 
     
</TEXT>
</DOC>
