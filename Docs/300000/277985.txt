<DOC>
<DOCNO> 277985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yazar/sazak.html </URL>
<DATE> 2004/10/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Dönüşü olmayan yol 
</HEADLINE>
<TEXT>


AB Komisyonu'nun dün Brüksel'de açıklanan tavsiye raporu - beklendiği gibi - Türkiye'yle müzakerelere başlanması yönünde çıktı. 
Böylece 17 Aralık zirvesi öncesinde 2005 takvimi için 'yeşil ışık' yakılmış oldu. Avrupa Parlamentosu Başkanı Romano Prodi, Komisyon'un Türkiye kararını, 'nitelikli evet' olarak açıklarken, demokrasi, insan hakları ve hukuk devleti ilkelerinden sapma halinde 'müzakerelerin durdurulabileceği'nden söz etti. 
Prodi'ye göre, Türkiye'nin gerçekleştirdiği reformlara karşın hala 'gölgeli' alanlar bulunuyor ve bunlar tam üyelik yolunda gelecekte de sorun çıkarabilir. Müzakereler başladıktan sonra Türkiye'nin AB üyeliğinin garantisi demokratik değerlerden sapmamasına bağlı olacak. Ancak bu son günlerdeki tartışmaların aksine 'ucu açık' bir süreç olmayacak. 
AB Komisyonu'nun Genişlemeden Sorumlu üyesi Günter Verheugen tavsiye kararını açıklarken, bunun bir 'katılım süreci' olduğunu söyledi. 
Prodi'nin 'etki analizi'nde Türkiye'nin üyeliğinin 'AB'ye artısı olacağını' vurgulaması önemliydi. 
AB Komisyonu'nun iki yetkilisinin Parlamento önünde biraz da üyelerin tepkilerini yumuşatmak üzere konuşmalarının satır aralarına sıkıştırdıkları tarihler ilginçti. Prodi, 2013 takviminden, Verheugen ise 12 - 13 yıl sürecek müzakere sürecinden söz etti. Kuşkusuz bir komisyon raporunda sonuçta ne önerildiğine bakmak gerekiyor. 
Prodi ve Verheugen, çok zor ve dokunaklı ifadelerle Avrupa kamuoylarına ve Türkiye'ye, AB üyeliğinin 'uzun ince bir yol' olacağını duyurmakla birlikte sonuçta, 'müzakerelere başlanması' tavsiyesini açıklamış oldular. Ancak AB sözcülerinin üslubunda 'Ne iyi, işte Türkiye'yi de 40 yılın sonunda Avrupa'ya alıyoruz ' türü pırıltılar yoktu. Hayli soğuk ve bir tür mecburiyet havasında, 5 yıllık çabanın sonunda Türkiye'ye haksızlık yapmamak üzere yerine getirilmiş bir görev gibi açıklandı rapor. 
Belli ki Komisyon içinde ve hükümetler düzeyinde Türkiye'ye karşı ciddi direnç var. 
AB Komisyonu, 'tavsiye raporu'yla hem üzerindeki baskıdan kurtulmuş oldu hem de topu aralık zirvesinde asıl kararı verecek siyasi liderlere attı. 
Fransa başta, Türkiye'yle müzakerelere başlanmadan Avrupa Anayasası'yla ilgili referandum sonuçlarının beklenmesini isteyen kimi ülkeler, 17 Aralık'ta çıkacak kararın 2005 sonrasına atılması yönünde uğraş verecekler. 
Ankara'nın da önümüzdeki iki ayı çok iyi değerlendirerek, müzakerelere 2005'te başlanması yönünde karar çıkartmaya çalışması gerekecek. 
Başbakan Erdoğan'ın, AB Komisyonu raporunun açıklanacağı saatlerde Strasbourg'da Avrupa Konseyi Parlamenterler Meclisi'nde yaptığı konuşma etkiliydi. 
AB gibi Türkiye de artık 'dönüşü olmayan' yola girdi 



</TEXT>
</DOC>
