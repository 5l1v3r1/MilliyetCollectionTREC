<DOC>
<DOCNO> 271282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/spor/spo05.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Son çariçe Kuznetsova 
</HEADLINE>
<TEXT>


Genç raket, ABD Açık'ta vatandaşı Elena Dementieva'yı finalde yenerek bu yıl Grand Slam kazanan üçüncü Rus sporcu oldu. Fransa Açık'ı Myskina, Wimbledon'u ise Sharapova şampiyon tamamlamıştı 


Çekici değil güçlü 
KORTLARDAKİ Rus devrimi, ABD Açık'ta da devam etti. Fransa Açık'ı kazanan Anastasia Myskina ve Wimbledon'da zafere ulaşan Maria Sharapova'nın ardından grand slam'in "son çariçesi" ABD Açık şampiyonu Svetlana Kuznetsova oldu. Hem de finalde bir başka Rus, Elena Dementieva'yı 6 - 3 ve 7 - 5'lik setlerle yenerek. Henüz 19'unda dişleri telli bir genç kız olan Kuznetsova, belki diğer "ünlü" Rus raketler kadar alımlı değildi ama daha önce sadece iki kez 3. turu bulabildiği New York'ta "çekici" değil "güçlü" fiziğiyle mutlu sona ulaştı. 

Bisikleti sevmedi 
BİR grand slam turnuvada ilk kez zirveye çıkan Kuznetsova, ailesinin izinden gitmeyi kabul etse bugün kortlarda raket sallamak yerine bisiklete biniyor olacaktı. Annesi, babası, kardeşi olimpiyat ve dünya madalyalarına sahip birer bisikletçi olan Kuznetsova da zamanında bu sporu denedi, ancak "nefret" ederek tenise yöneldi. Bugüne kadar üç tekler, 10 da çiftler şampiyonluğu elde edip tenisten 1.5 milyon dolara yakın para kazanan Rus raket, ABD Açık şampiyonluğuyla servetine tam 1 milyon dolar daha eklemiş oldu. 

11 Eylül unutulmadı 
BU yıl Wimbledon'da çeyrek final oynayan Kuznetsova, 2000'de ABD Açık yarı finali oynayan ve daha önce bir kez yenip, bir kez yenildiği Elena Dementieva önündeki ikinci galibiyetiyle, 17'lik Serena Williams'ın ardından bu turnuvada şampiyonluğa yürüyen en genç ikinci tenisçi unvanını aldı. Finalin bir diğer ilginç notu da 11 Eylül'ün 3. yıldönümünde oynanması oldu. İki Rus maça polis ve itfaiye kısaltmalı şapkalarla çıkarken, Merkez Kort'ta 11 Eylül ve Rusya'daki terör eylemi nedeniyle saygı duruşunda bulunuldu 


</TEXT>
</DOC>
