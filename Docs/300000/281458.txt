<DOC>
<DOCNO> 281458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun01.html </URL>
<DATE> 2004/10/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Vural Öger "Merkel cahil bir insan" 
</HEADLINE>
<TEXT>

     Almanya’da Sosyal Demokrat Partili Avrupa Parlamentosu milletvekili Vural Öger, Türkiye'nin AB üyeliğine karşı olan Hıristiyan Demokrat Birlik Partisi Genel Başkanı Angela Merkel'in cahil olduğunu söyledi. 
     Almanya'nın başkenti Berlin'de bulunan Dışişleri Bakanı ve Başbakan Yardımcısı Abdullah Gül, kaldığı Hilton Oteli'nde bir grup Türk kökenli milletvekili ile biraraya geldi. 
     Görüşmeden sonra açıklama yapan Sosyal Demokrat Partili Avrupa Parlamentosu milletvekili Vural Öger, Hıristiyan Demokrat Birlik Partisi Genel Başkanı Angela Merkel'in Türkiye'nin AB üyeliğine karşı tutumunu sert dille eleştirdi. 
     
     Öger Açıkça söylüyorum, bence Merkel cahil bir insan 
     Öger, ''Merkel, 40 yıl boyunca Doğu Almanya'nın dışına çıkmamış, dünya görüşü ve bilgisi kıt olan bir kadın. Açıkça söylüyorum, bence Merkel cahil bir insan. Bu tutumuyla kendi kaybedecektir. Merkel'in Türkiye ile AB'nin üyelik müzakerelerine başlanması konusunda etkisi olamaz. Sadece iç politika yapıyor. İmza kampanyası konusunda da yanlış yolda olduğunu anladı ve çekildi'' diye konuştu. 
     Vural Öger, Aralık ayında yapılacak AB zirvesinde Türkiye için olumlu bir karar çıkacağına inandığını ifade ederek, aksi takdirde bunun AB'nin sözünde durmaması anlamına geleceğini söyledi. 
     
     SDP’li Akgün Merkel ne yaptığının farkında değil 
     SPD'li federal meclis milletvekili Lale Akgün de aynı şekilde Merkel'i eleştirerek, ''Merkel ne yaptığının farkında değil. Tutumuyla aşırı sağcılara çanak tutuyor. Yaptığı büyük cahillik'' dedi. 
     Bakan Gül'ün, kendi partisinin çalışmalarını takdir ettiğini kaydeden Akgün, amaçlarının insanları bilgilendirerek, Türkiye'nin AB üyeliğini savunanların sayısını artırmak olduğunu belirtti. 
     
</TEXT>
</DOC>
