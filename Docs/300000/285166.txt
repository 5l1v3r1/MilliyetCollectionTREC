<DOC>
<DOCNO> 285166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo35.html </URL>
<DATE> 2004/11/01/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Okan Buruk Alex'i bir maçla yerin dibine batırmak yanlış olur... 
</HEADLINE>
<TEXT>

     Özel Yüzyıl Işıl Okulları tarafından bu yıl 6'ncısı düzenlenen ''Dostluk ve Spor Şöleni''nin açılışı, futbol ve voleybolun ünlü isimlerinin katılımıyla yapıldı. 
     Açılışta Milli Takımlar Teknik Direktörü Ersun Yanal, A Milli Futbol Takımı Menajeri Can Çobanoğlu, futbolcular Galatasaraylı Bülent Korkmaz ve Beşiktaşlı Okan Buruk ile Eczacıbaşı Voleybol Takımı oyuncuları Gülden Kayalar ve Sinem Akap da hazır bulundu. 
     Farklı okullardan öğrencilerin biraraya getirilmesini amaçlayan organizasyonda, ünlü davetlilere öğrenciler yoğun ilgi gösterdi. Halı saha futbol turnuvasının başlangıç vuruşunu da Bülent Korkmaz ile Okan Buruk birlikte yaptı. 
     
     OKAN ''ALEX'İ DEĞERLENDİRMEK İÇİN ERKEN'' 
     Beşiktaşlı futbolcu Okan Buruk, açılışta basın mensuplarına yaptığı açıklamada, Fenerbahçe'yi 2-1 yendikleri derbi maç sonrası eleştirilerin hedefi olan Brezilyalı futbolcu Alex'e destek çıktı. 
     Alex'i bir maçla değerlendirmenin kesinlikle yanlış olduğunu vurgulayan Okan, ''Alex kendini ispat etmiş bir futbolcu. Bir maçla yerin dibine batırmak yanlış olur. Fenerbahçe Ondan faydalanmak istiyorsa, sahiplenmeli'' dedi. 
     Okan, derbi maçla ilgili olarak da ''Bu maçı almak için iyi konsantre olduk. Kötü gidişimizi birkaç hafta önce durdurmuştuk, ama bu çıkışımızın devamını getirmek ve ligden kopmamak için, bu maça seyirci avantajımızı da kullanarak çıktık. Maçı kazanacağımıza inandık ve kazandık'' diye konuştu. 
     
     YANAL ''ADAY KADRO ÇARŞAMBA GÜNÜ AÇIKLANACAK'' 
     Milli Takımlar Teknik Direktörü Ersun Yanal, 2006 Dünya Kupası eleme gurubunda Ukrayna ile yapacakları maç öncesi, aday kadronun 3 Kasım Çarşamba günü açıklanacağını söyledi. 
     Milli Takım aday kadrosunun 8 Kasım Pazartesi günü toplanacağını ve bir haftalık hazırlık dönemi geçireceğini ifade eden Yanal, gurbetçi oyuncuların kampa 1 gün gecikmeli dahil olacakların belirtti. 
     
</TEXT>
</DOC>
