<DOC>
<DOCNO> 252670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonsiy08.html </URL>
<DATE> 2004/07/03/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
YÖK Yasa tasarısını bir bedel ödememek için geri çektik 
</HEADLINE>
<TEXT>

     Başbakan Recep Tayyip Erdoğan, "AİHM'nin tezgahından kendisinin de geçtiğini", dosyasının 4 yıl boyunca mahkemede görülmediğini belirterek, "Benim dosyam daha önlerine gelmemişti ama İmralı'daki zatın dosyası hemen anında önlerine geldi ve yürütmeyi durdurma kararı verdi" dedi. 
     Birlik Vakfı tarafından düzenlenen "Meseleler ve Çareler" sempozyumu Grand Cevahir Otel'de başladı. 
     Sempozyuma katılan Başbakan Recep Tayyip Erdoğan, uzun yıllar boyunca Türkiye'nin gündeminin neredeyse tamamını ekonomik krizler, siyasi çalkantılar, çözülemeyen meseleler ve bitmeyen suiistimallerin işgal ettiğini söyledi. Erdoğan, bugün Türkiye'nin geleceğini masaya yatıracak, yarınları adına umutları tazeleyecek bir zihin ve ufuk açıklığı dönemi yaşandığını kaydetti. En büyük önceliklerinin bütün sorun alanlarının anahtarı olan "adalet kavramını" tesis etmek olduğunu ifade eden Erdoğan, hantal, artık işlemeyen, hizmet üretmeyen, verimlilik hesabı, kar-zarar muhasebesi yapmayan, hesap sorulmayan, kendi içine kapalı, vatandaşa hizmeti öne almayan bürokrasiyi ve şekilciliği esas alan geleneksel kamu yönetimi anlayışından süratle kurtulmanın "olmazsa olmazlar" arasında saydı. 

     
</TEXT>
</DOC>
