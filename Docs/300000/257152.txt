<DOC>
<DOCNO> 257152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonspo36.html </URL>
<DATE> 2004/07/21/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Mustafa Doğan Beşiktaş'ın başarısı için savaşacağım... 
</HEADLINE>
<TEXT>

     Beşiktaş'ın yeni transferlerinden Mustafa Doğan, futbolda sistemin değil, oyuncu kalitesinin önemli olduğunu söyledi. 
     Gurbetçi oyuncu, siyah-beyazlı kulübün resmi internet sitesine yaptığı açıklamada, yeni takımına alıştığını vurgulayarak, şunları kaydetti 
     ''Alışmayı bir yana bırakın, içimde sanki yıllardır Beşiktaş'ta futbol oynuyormuşum gibi bir his var. Onun için bir alışma dönemi geçirdiğim söylenemez. Hem eski oyuncular, hem de yeni transferler iyi futbolcu olmalarının yanında çok da kaliteli insanlar. Zaten çoğuyla önceden de arkadaşlığımız vardı. Bütün bu saydıklarımı bir araya getirdiğim zaman, şu ana kadar herhangi bir zorluk yaşamadığımı rahatlıkla söyleyebilirim.'' Eskiden Fenerbahçe'de oynamış olmasının kendisi için dezavantaj olmadığını kaydeden Mustafa Doğan, ''Fenerbahçe defterini çok uzun zaman önce kapattım. Şimdi hem birikimimle, hem de oynayacağım futbolla Beşiktaş'a yararlı olmak istiyorum'' dedi. 
     Beşiktaş'ta bu sezon kadronun çok geniş olduğunu belirten deneyimli futbolcu, ''Kadromuzun geniş olduğu doğru. Rekabete gelince, rekabet zaten bu işin özünde var. Ben iyi çalışan, iyi olan ve hocanın sistemine ayak uyduran oyuncuların forma giyeceğini düşünüyorum. Onun için, bütün arkadaşlar büyük bir özveriyle çalışıyoruz. Neticede kimin oynayıp oynamayacağını zaman gösterecektir'' diye konuştu. 
     Her teknik adamın kafasında bir oyun yapısı olduğunu vurgulayan Mustafa Doğan, şöyle devam etti 
     ''Bu sistemi sahaya yansıtmak da futbolculara düşer. Örneğin, ister 3'lü savunma isterse 4'lü savunma oynayın, elinizde kaliteli oyuncular yoksa, dünyanın en iyi sistemini bile uygulasanız verim alamazsınız. Takımın sisteme, sisteminde takıma uyum sağlaması gerekir. Yani, önemli olan sahadaki futbolcuların kalitesidir.'' Ligde yeni sezonun çok zorlu geçeceğini, ancak ellerinden gelen mücadeleyi ortaya koyarak, sezon sonunda ipi göğüsleyen taraf olmak istediklerini ifade eden Mustafa Doğan, hedeflerini ise şöyle sıraladı 
     ''Aslında ben ekip ruhuna fazlasıyla inanan bir oyuncu olduğum için, öncelikle takımımın başarısını düşünürüm. Bu anlamda takım olarak da kendimize hedef olarak, ligde şampiyonluğun yanısıra, Türkiye Kupası'nı kazanmayı ve UEFA Kupası'nda da final oynamayı belirledik. Tabii kişisel olarak da Beşiktaş'ın değişmez bir oyuncusu olmak benim için çok önemli.'' Siyah-beyazlı taraftarlara da mesaj gönderen Mustafa, ''Onlara şu sözü verebilirim. Sahaya çıktığım andan itibaren, Beşiktaş'ın başarısı için savaşacağım'' dedi. 
     
</TEXT>
</DOC>
