<DOC>
<DOCNO> 289212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun37.html </URL>
<DATE> 2004/11/16/ </DATE>
<TIME> 22.54 </TIME>
<AUTHOR>  </AUTHOR>
<HEADLINE>
ABD Dışişleri Bakanlığına Condoleezza Rice atandı... 
</HEADLINE>
<TEXT>

     ABD Başkanı George W. Bush, Ulusal Güvenlik Danışmanı Condoleezza Rice'ı, ABD Dışişleri Bakanlığı'na, yardımcısı Stephen Hadley'i de Rice'dan boşalan Ulusal Güvenlik Danışmanı görevine atadığını açıkladı. 
     Rice, ABD Senatosu'ndan onay aldıktan sonra, görevinden dün istifa ettiği açıklanan ABD Dışişleri Bakanı Colin Powell'ın yerine geçecek. 
     Powell, Rice'ın görevi onaylanıncaya kadar ABD Dışişleri Bakanlığı görevini sürdürecek. 
     ABD Başkanı Bush, Beyaz Saray'da gazetecilere yaptığı açıklamada, ''Rice'ı zaten bütün Amerikalılar ve dünyanın büyük kısmı tanıyor. Geçen dört yılda, Rice'ın danışmanlığına güvendim ve engin deneyiminden yararlandım. Onun sağlam ve istikrarlı yargı kabiliyetini takdir ettim. Şimdi de kabinemde görev almayı kabul ettiği için onur duydum. Dışişleri Bakanı, Amerika'nın dünyaya karşı yüzüdür. Dünya Rice'da güç, zarafet ve ülkemizin asilliğini görecek'' dedi. 
     Rice'ın ve kendisinin, ABD Dışişleri Bakanı Colin Powell ile birlikte ülkeye hizmet vermekten gurur duyduğunu belirten Bush, Powell için ''dostumuz'' ifadesini kullandı ve ''Powell, Amerikan tarihindeki en etkili ve takdir edilen diplomatlardan biridir'' dedi. 
     Bush, Powell'ın, global terörizme karşı dünya ülkelerini bir araya getirme, tehlikeli bölgesel çatışmaları çözme, açlık, hastalık ve yoksulluğu yenmeye yardım ettiğini söyledi. 
     ABD Başkanı, Rice'dan boşalan Ulusal Güvenlik Danışmanlığı görevine de Rice'ın yardımcısı Stephen Hadley'i atadığını açıkladı. 
     Hadley'nin, eski ABD başkanları Richard Nixon, Gerald Ford ve babası George Bush döneminde de görev yaptığını hatırlatan Bush, ''Steve geçen dört yılda güvenimi kazandı'' dedi. 
     
     ''KRİTİK ZAMANLAR'' 

     Başkan Bush, şöyle konuştu 
     ''Senato tarafından onaylandığında Rice, ülkemiz için kritik bir zamanda göreve başlayacak. Biz, savaşta bir ülkeyiz. Kararlı bir düşmana karşı geniş bir koalisyona liderlik ediyoruz. Kanunsuz rejimlere karşı yeni yapılar ve kurumlar oluşturuyoruz. Kitle imha silahlarının yayılmasına ve terör ağlarına karşı çıkıyoruz. ABD, tarihin çağrısını dikkate aldı ve geniş Ortadoğu'da reform ve özgürlük hareketine yardım ediyor. Böylece bu bölgede öfke yerine umut büyüyebilecek.'' Arap-İsrail çatışmasında yeni ve olumlu bir yön takip ettiklerini belirten Bush, Filistin'in bağımsız, demokratik bir devlet kurma isteğine ve İsrail'in güvenliğine olan desteğini de yineledi. Bush, bütün bu hedeflere ulaşmanın akılcı ve yetenekli bir dışişleri bakanına sahip olmayı gerektirdiğini belirterek, Rice'ın bu göreve uygun olduğunu kaydetti. 
     Condoleezza Rice'ın, eskiden ırk ayrımının uygulandığı güney eyaletlerinde büyüdüğünü ve radikal ayrımcılık ve şiddetin nefretten geldiğini bizzat gördüğünü anlatan Bush, ''ailesi Rice'a insan haysiyetinin Tanrı'nın armağanı olduğunu ve Amerika'nın ideallerinin baskıya galip geleceğini öğrettiler'' dedi. 
     Bu sözler üzerine Rice'ın gözlerinin dolduğu görüldü. 
     Rice'ın gözünün daha yüksekte olduğunu ve bu görevi atamanın, kendi gücünün üstünde olduğunu söyleyerek espri yapan Bush, ''Rice, aslında Ulusal Futbol Ligi komisyoneri olmak istiyor. Ama şimdilik bakan olmak için bu planlarını askıya aldığı için memnunum'' dedi. 
     Condoleezza Rice da konuşmasında, görevi almaktan onur duyduğunu belirtti ve ''sevgili dost ve hoca'' olarak nitelediği Powell'ın, ülkenin en büyük devlet adamlarından biri olduğunu kaydetti. 
     Rice, ABD'nin ilk siyah kadın dışişleri bakanı olacak. 
     
     RICE'IN HAYATI 

     Bundan 50 yıl önce ABD'de ırk ayrımının en şiddetli olduğu güney eyaletlerinden Alabama'da dünyaya gelen Condoleezza Rice, zekası, iradesi, çalışkanlığı sayesinde ülkenin ilk siyah kadın dışişleri bakanı olmaya hazırlanıyor. 
     Senato tarafından onaylanmasının ardından dışişleri bakanı olarak göreve başlaması beklenen Rice, kölelikten gelme siyah bir ailenin çocuğu olarak Birmingham kentinde 14 Kasım 1954'te dünyaya geldi. 
     Arkadaşları arasında ''Condi'' olarak bilinen Rice'ın annesi Angelena müzik öğretmeni ve rahip babası John Wesley Rice, Westminster Presbiteryan kilisesinde rahipti. Ailenin kökleri orijinal olarak Jamaika'dan geliyor. Rice'ın anne ve babası üniversite profesörüydü. 
     Condoleezza adı, İtalyan müzik terimi olan ve müzik aletini ''tatlılıkla çalmak'' anlamına gelen ''con dolcezza'dan'' geliyor. Rice henüz 9 yaşındayken, sınıf arkadaşı Denise McNair, 1963 yılında siyahların gittiği Baptist kilisesinde ırkçı beyazlar tarafından yakılarak öldürüldü. Condoleezza Rice, ABD'nin ırkçı güney eyaletlerinde geçen çocukluğunun kendisine kötülüğe karşı ''kararlılık'' ve gerekirse ''iki kez daha başarılı'' olma azmi verdiğini söylüyor. 
     
     15 YAŞINDA ÜNİVERSİTEYE KAYDOLDU 

     15 yaşındayken Denver Üniversitesi'ne kaydolan ve konser piyanisti olmayı hedefleyen Rice, aldığı bir derste uluslararası ilişkilere olan merakını farkederek, konser piyanistliği sevdasını bıraktı. 19 yaşında Denver Üniversitesi'nin siyasi bilimler bölümünden mezun olan ve 1975 yılında Notre Dame Üniversitesi'nden master derecesi alan Rice, 1981 yılında da Denver Üniversitesi Uluslararası Etüdler Okulu'ndan doktorasını aldı. Rice, İngilizce'ye ek olarak Rusça, Fransızca ve İspanyolca da konuşuyor. 
     
     KARİYER HAYATI 

     Stanford Üniversitesi'nde siyaset bilimi hocalığı yapan Rice, siyasi kariyerine 1989'da başladı. Baba George Bush dönemi Beyaz Sarayı'nda Bush'a, Sovyetler ve Doğu Avrupa ilişkileri ulusal güvenlik konularında özel danışmanlık yapan Rice, baba Bush tarafından Mihail Gorbaçov'a ''Sovyetler Birliği hakkında bana her şeyi söyleyen kişi'' olarak tanıtıldı. 
     Rice, 1996 yılında Dış ilişkiler Konseyi adlı düşünce kuruluşunda görev aldı. George W. Bush tarafından Ulusal Güvenlik Danışmanlığı görevine atanıncaya kadar Chevron şirketinin icra direktörleri kurulunda yer aldı. 
     Ulusal Güvenlik Danışmanlığı görevini üstlenmesinden sonra Rice, Irak Savaşı'nın en büyük destekçilerinden biri oldu. New York Times gazetesine yazmış olduğu bir yazıda Rice, ''Irak'ın yalan söylediğini nasıl biliyoruz '' başlığını kullanmıştı. 
     Rice'ın adı, ABD'ye terörist saldırılar konusunda ABD kongresinde ifade vermeyi önce reddetmesi, ancak sonra baskılar karşısında kabul etmesiyle de gündeme geldi. 11 Eylül Komisyonu önünde ifade veren Rice, burada 11 Eylül saldırıları öncesinde gelen uyarıların dikkate alınmadığı yönündeki eleştirileri yanıtlamaya çalıştı. 
     Ağustos 2004 tarihinde Forbes dergisi Rice'ı, ''dünyanın en güçlü kadını'' ilan etti. Rice, Bush'un 2004 seçim kampanyasına bizzat destek vererek, patronunun seçim kampanyası için çalışan ilk ulusal güvenlik danışmanı oldu ve bu davranışıyla da eleştirilere maruz kaldı. 
     Bugüne kadar hiç evlenmeyen Rice, bir gün Ulusal Futbol Ligi komisyoneri olmayı hedefliyor. 
     
     BUSH'A YAKINLIĞI 

     Bush'a en yakın isimlerin başında gelen Rice, Başkan ve ailesine neredeyse bütün tatillerinde eşlik ediyor. Rice, sık sık Bush ile birlikte spor yapıyor. Rice, ABD Başkanı George W. Bush gibi çok dindar olmasıyla ve dünya meselelerin çözümünde mutlak iyi ve kötü kavramlarına inanmasıyla biliniyor. 
     
</TEXT>
</DOC>
