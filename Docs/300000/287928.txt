<DOC>
<DOCNO> 287928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/spor/spo03.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Conceiçao krizi 
</HEADLINE>
<TEXT>


Galatasaray'ın Brezilyalı yıldızında sorunun ailesi olduğu ortaya çıktı. Sambacı, eşini İstanbul'da yaşamaya ikna edemediği için ayrılmak istediğini bildirdi 

ERHAN TELLİ 


Sorunu ortaya çıktı 
REAL Madrid'ten büyük umutlarla transfer edilmesine karşın beklenen patlamayı bir türlü Conceiçao'nun Galatasaray'dan ayrılmakta ısrarlı olduğu öğrenildi. Madrid'ten takım arkadaşı olan Roberto Carlos'un dile getirdiği "Conceiçao'nun sorunu var" uyarısının perde arkası ortaya çıktı. Sambacı'nın eşini İstanbul'da yaşamaya ikna edemediği için sıkıntılı olduğu bildirildi. 

'Mutlu olamıyorum' 
CONCEİÇAO'NUN yönetime başvurup, "Yalnız yaşamak kolay değil. Futbola konsantre olamıyorum ve mutlu değilim. Eşim Türkiye'ye gelmek istemiyor" dediği öğrenildi. Teknik Direktör Hagi'nin ise Conceiçao'nun ayrılmasına sıcak bakmadığı belirtildi. Rumen hocanın, Sambacı ile başbaşa bir görüşme yapacağı ve ayrılma fikrinden vazgeçirmeye çalışacağı vurgulandı. 

'Güzel bir alarm' 

Başkan Özhan Canaydın, Diyarbakır yenilgisinin hataları görme adına yararlı olduğunu söyledi 

Divan'a katıldı 
GALATASARAY Kulübü'nün aylık Olağan Divan Kurulu Toplantısı dün lisede yapıldı. Başkan Özhan Canaydın, gündemdeki konularla ilgili üyelere bilgi verdi. Diyarbakırspor yenilgisinin güzel bir alarm olduğunu belirten Canaydın, "Bu bir işaretti. Önümüzdeki maçlar için ikaz oldu. Hatalarımızı görme şansı yakaladık ve bunları düzelteceğiz. Yenilgiye fazla üzülmüyorum" dedi. 

Oruç tartışması 
ALİ Sami Yen Stadı'nın eski açık tribününü yıkıp, yerine 10 - 12 bin kişilik tribün inşaa ettireceklerini açıklayan Canaydın, Seyrantepe arazisinin jeolojik etütlerinin yapıldığını da bildirdi. Bu arada üyeler, Diyarbakırspor yenilgisinden sonra gündeme gelen oruç konusunu Divan Kurulu'nda tartıştı. Maçlar öncesinde sporcuların oruç tutup, etkilenmemesi gerektiği hatırlatıldı. 

Adrian Mutu Juve yolunda 

KOKAİN kullandığı için 7 ay futboldan men cezası alan Rumen yıldız Adrian Mutu'nun, Juventus ile pazarlık masasına oturmak için İtalya'ya gittiği öğrenildi. Galatasaray'dan gelen teklifi geri çeviren yıldız futbolcunun, ödeme planında anlaşması durumunda İtalyan ekibiyle hemen imza atması bekleniyor. 

Durmak yasak 

MİLLİ maçlar nedeniyle lige verilen araya karşın Galatasaray hazırlıklarını yoğun bir tempoda sürdürüyor. Sarı - Kırmızılılar, dün akşam Hagi yönetiminde yaklaşık 1,5 saat süren bir antrenman yaptı. Antrenmana, milli takımlardaki futbolcular katılmadı. Isınma hareketlerinin ardından pres ve top kapma çalışması yapan futbolcular, daha sonra çift kale maç oynadı. Maçta, eksik kadro nedeniyle bazı PAF takım oyuncuları da yer aldı. 

Yaprak dökümü 

GALATASARAY'DA ara transfer dönemi yine hareketli günleri beraberinde getirecek. Sarı - Kırmızılı takımda forma giyme şansı bulamayan Petre, Suat Usta ve Kingston gibi isimlerin, Ocak ayında gönderilmesinin gündemde olduğu öğrenildi. Sezon başında takımdan ayrılmayı kabul etmeyen Petre'nin de Romanya'ya geri dönmeye sıcak baktığı iddia edildi. 


</TEXT>
</DOC>
