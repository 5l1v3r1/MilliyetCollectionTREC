<DOC>
<DOCNO> 272091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur11.html </URL>
<DATE> 2004/09/15/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hakim ve savcı adayları yabancı dil eğitimi için yurtdışına gönderilecek 
</HEADLINE>
<TEXT>

     Bazı şartları taşıyan hakim ve savcı adayları, yabancı dil eğitimi için yurtdışına gönderilecek. Adayların, yabancı dilde yayımlanan eserleri ve mevzuatı inceleyip hukuki uyuşmazlıkları yorumlamaları ve çözüm üretmeleri amaçlanıyor. 
     Adli Yargı Hakim ve Savcı Adayları ile İdari Yargı Hakim Adaylarının Yabancı Dil Eğitimi İçin Yurtdışına Gönderilme Usul ve Esaslarına İlişkin Yönetmelik, Resmi Gazete'de yayımlandı. 
     Yönetmelikle, adli yargı hakim ve savcı adayları ile idari yargı hakim adaylarının, yabancı dilde yayımlanmış eserleri ve karşılaştırmalı hukuka ait mevzuatı inceleyip hukuki uyuşmazlıkları yorumlayıp çözüm üretmeleri hususunda yetişmeleri için yurtdışına gönderilerek yabancı dil öğrenmelerinin sağlanması amaçlanıyor. 
     Adaylar, staj döneminin son 6 ayında yabancı dil eğitimi için yurtdışına gönderilebilecek. Yabancı dil eğitim programının süresi, son eğitim döneminin başlangıç tarihi dikkate alınarak belirlenecek. 
     Staj döneminin 11 ayını tamamlayan, disiplin cezası almayan ve taksirli suçlar hariç olmak üzere, haklarında 3 aydan fazla hürriyeti bağlayıcı cezayı gerektiren bir fiilden dolayı soruşturma veya kovuşturma bulunmayan adaylar, yabancı dil eğitimi için yurtdışına gönderilebilecek. 
     Adaylar, Bakanlar Kurulu'nca uygun görülen kontenjana göre yurtdışına gönderilecek. 
     Adayların yurtdışında bulundukları sürede tutum ve davranışları ile başarı durumları Adalet Bakanlığı Personel Genel Müdürlüğü'nce izlenecek. 
     Adaylar, bitirdikleri yabancı dil kursundan alacakları başarı belgesini yurda döndükleri tarihi takip eden 15 gün içinde Personel Genel Müdürlüğü'ne verecekler. 
     Yapılan ara sınavlarda üst üste iki kez başarısız olanlar, eğitim gördüğü kursa düzenli olarak devam etmeyenler ile kendi kusurları sebebiyle kursla ilişiği kesilenler, hakim ve savcı adaylığına yakışmayan tutum ve davranışları tespit edilenler derhal Türkiye'ye geri çağrılacak ve haklarında gerekli yasal işlemler yapılacak. 
     Yabancı dil eğitimi için yurtdışına gönderilen adaylar, eğitim süresinin bitiminden itibaren 15 gün içinde meslek öncesi eğitimini yaptığı staj merkezinde göreve başlayacaklar. Bu sürenin bitiminde özürsüz olarak görevlerine başlamayanlar meslekten çekilmiş sayılacak. 
     
</TEXT>
</DOC>
