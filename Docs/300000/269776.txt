<DOC>
<DOCNO> 269776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonsiy17.html </URL>
<DATE> 2004/09/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
CHP'den hükümete ve TMSF Başkanı'na eleştiri... 
</HEADLINE>
<TEXT>

     CHP Genel Sekreter Yardımcısı Oğuz Oyan, hükümetin TMSF Başkanı Ahmet Ertürk'ü konuşturarak, kamuoyunu bankaların devlete olan borcunun 37 milyar dolarının tahsil edilemeyeceğine inandırmaya çalıştığını savundu. 
     Oyan, özel şirketlerin Fon bünyesindeki 22 bankaya olan 222 milyon dolarlık borcunun 22 milyon dolar ihale bedeliyle Deutche Bank bünyesindeki Bebek Varlık Yönetimi şirketine verildiğini belirterek, ''1'e 10 kar... İnanılmaz bir olay. Tıpkı Brezilya ve Arjantin'de olduğu gibi bankaların alacaklarının çok düşük bedellerle yabancı şirketlere satışı aşamasına gelinmiştir'' dedi. 
     CHP'nin geçtiğimiz hafta kurduğu ''Banka Karadeliği Araştırma Komisyonu'' Başkanı, Genel Sekreter Yardımcısı Oğuz Oyan, komisyon üyesi İstanbul Milletvekili Kemal Kılıçdaroğlu ile birlikte parti genel merkezinde bir basın toplantısı düzenledi. 
     Oyan, yolsuzlukların üzerine gitme iddiasıyla işbaşına gelen AK Parti iktidarının ''TMSF bünyesindeki bankaların devlete olan borçlarının 37 milyar dolarlık bölümünün üzerine bir bardak su içme anlayışı içinde olduğunu'' savundu. Hükümet'in kamuoyunu buna inandırmak için TMSF Başkanı'nı konuşturduğunu öne süren Oyan, ''Kamu alacaklarının tahsilinde gerekli özeni göstermeyen bir iktidar başka hiçbir alanda güven veremez. Acaba Hükümet'in icraatına 3 Kasım seçimlerinden önce Bozüyük'de yapılan toplantıda verilen sözler mi yansıyor Bu iktidar talan ve kayırmacılığa açık bir iktidar'' dedi. 
     Oyan, TMSF Başkanı'nın CHP'nin kurduğu komisyonla ilgili olarak ''geç kaldılar'' değerlendirmesini yaptığını, bunun doğru olmadığını belirtti. Oyan, CHP'nin geç kalmak bir yana fazla erken davrandığını söyleyerek, Türkbank olayı ile ilgili gelişmeleri anımsattı. 
     TMSF bünyesindeki bankaların müşterileri olan özel şirketlerden alacaklarının tahsili aşamasında ''yeni bir soygun kapısı açıldığını'' öne süren Oğuz Oyan, 324 milyon dolar tutarındaki bu alacağın tahsili için açılan ihaleye katılan olmadığını, daha sonra yüzde 30 indirim yapılarak bu miktarın 222 milyon dolara indirildiğini anlattı. İhalede Deutche Bank bünyesindeki Bebek Varlık Yönetimi şirketinin ihaleyi 22.5 milyon dolar karşılığı aldığına dikkati çeken Oyan, şirketin 4-5 milyon dolar peşin ödeme ile tahsil hakkını aldığını kaydetti. 
     Oyan, ''1'e 10 kar... Yani 22 milyon dolar ödeyerek 222 milyon doları tahsil hakkına sahip olacak. İnanılmaz bir olay. Tıpkı Brezilya ve Arjantin'de olduğu gibi bankaların alacaklarının çok düşük bedellerle yabancı şirketlere satışı aşamasına gelinmiştir'' diye konuştu. 
     Kemal Kılıçdaroğlu da TMSF Başkanı'nın, ''borçluların elinde rehin durumdayız'' diye açıklama yaptığını, Hükümet'in ise bu açıklamalar arasında suskun kaldığını belirterek, ''Hükümet sessiz kalarak bir anlamda hortumculara diyet borcunu ödüyor'' görüşünü savundu. 
     
     VERHEUGEN'İN ZİYARETİ 
     Oğuz Oyan, basın toplantısında, Diyarbakır'da bir polis memuru ve bir bekçinin şehit edilmesinden duyduğu üzüntüyü de ifade ederek, terörün yeniden patlak verdiğine dikkati çekti. Oyan, ''Bu olayın Verheugen'in Diyarbakır gezisi sırasında ortaya çıkmış olmasını oldukça anlamlı buluyorum'' dedi. 
     
</TEXT>
</DOC>
