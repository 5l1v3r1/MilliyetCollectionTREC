<DOC>
<DOCNO> 258409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/siyaset/asiy.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez türbanlı gezi 
</HEADLINE>
<TEXT>


Türbanı nedeniyle Fransa'ya götürülmeyen Emine Erdoğan, İran gezisine katılıyor. Devlet Bakanı Tüzmen'in başı açık eşi ise Tahran'a gidemeyecek 

Elçin Ergün Ankara 


Başbakan Recep Tayyip Erdoğan, ziyaretinin türban tartışmalarının gölgesinde kalmaması için Fransa'ya götüremediği eşi Emine Erdoğan'la birlikte bugün İran'a gidiyor. Erdoğan'a eşlik edecek Devlet Bakanı Kürşad Tüzmen'nin "başı açık" eşi Perihan Tüzmen ise, bu kez "başı kapalı görüntü vermemek" için geziye katılmıyor. 

Son anda vazgeçmişti 
Cumhurbaşkanı Jacques Chirac ve Başbakan Jean - Pierre Raffarin'le yapacağı görüşmelerin "eşsiz" organize edilmesi üzerine Dışişleri Bakanlığı'nın telkinlerini dikkate alan Erdoğan, Emine Erdoğan'ı türban tartışmalarının yoğun yaşandığı Fransa'ya götürmekten son anda vazgeçti. Emine Erdoğan'a eşlik edecek dört bakan eşi de heyet listesinden çıkarıldı. 
Ancak Erdoğan, türban ve laikliğin Fransa'yla "aksi" yönde tartışıldığı İran'a eşini de götürmeye karar verdi. Üç günlük geziye, programda son anda bir değişiklik olmadığı takdirde Emine Erdoğan da katılacak. Erdoğan'ın bazı gezilerinde eşiyle birlikte hazır bulunan Tüzmen ise, İran gezisine yalnız katılacak. 
İran ziyaretine, Tüzmen'in yanı sıra Enerji ve Tabii Kaynaklar Bakanı Hilmi Güler de eşsiz gidecek. Tahran'da, terör örgütü PKK KONGRA - GEL ve TAV grubunun inşa ettiği Humeyni Havaalanı gündeme damgasını vuracak. Erdoğan, İran'dan PKK KONGRA - GEL'i terör örgütü ilan etmesini isteyecek. Bu konuda net bir tavır sergilemeyen Tahran'ın, görüşmelerin ardından bir adım atması bekleniyor. 

Yine de sonucu bekleyelim 
İran hükümet sözcüsü Abdullah Ramazanzade de, görüşmelerde İran doğalgazının Avrupa'ya ihracı, Turkcell'in GSM pazarında ikinci operatör olarak yer alması ve Türk TAV şirketinin Uluslararası İmam Humeyni Havaalanı'ndaki durumuna ilişkin konuların muhtemelen bir sonuca ulaşmasını umduklarını, ancak yine de yapılacak görüşmelerin sonucunun beklenmesi gerektiğini kaydetti. 

ABD'de beraberdi 

Başbakan Recep Tayyip Erdoğan'ın birçok gezisine katılan Devlet Bakanı Tüzmen'e, Emine Erdoğan'ın da katıldığı gezilerde eşi Perihan Tüzmen eşlik etti. Erdoğan'ın ABD'ye gerçekleştirdiği ziyarette de Tüzmen çifti, Erdoğan çiftinin yanında yer aldı. Ancak bu kez İran ziyaretinde Tüzmen Erdoğanlar'a "eşsiz" eşlik edecek. 


</TEXT>
</DOC>
