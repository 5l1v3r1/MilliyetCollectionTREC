<DOC>
<DOCNO> 280658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko12.html </URL>
<DATE> 2005/03/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
BTC, boğazların yükünü azaltacak... 
</HEADLINE>
<TEXT>

     Hazar petrollerini Türkiye üzerinden dünya pazarlarına taşıyacak Bakü-Tiflis-Ceyhan BTC Ham Petrol Boru Hattı Projesi'nin, Türkiye'ye getireceği ekonomik faydaların yanı sıra, boğazları yılda her biri ortalama 150 bin grostonluk 333 tanker gemisinden kurtaracağı bildirildi. 
     Edinilen bilgilere göre, Türk Boğazları yoluyla tanker trafiği ve petrol taşıması son 10 yılda büyük ölçüde artış gösterdi. 1996'da Boğazlar yoluyla 60 milyon ton petrol ve petrol ürünleri taşınırken bu rakam 2004'te 143,5 milyon tona ulaştı. Dünya günlük petrol tüketiminin yüzde 3,7'sinin Türk boğazları yoluyla taşındığı bildirildi. 
     Büyük miktardaki Rus petrolüne ek olarak Hazar bölgesinden beklenen üretimin Karadeniz'e ulaşması nedeniyle, gelecek 10 yıl da, Boğazlar yoluyla taşınan petrol miktarının önemli oranda artacağı tahmin ediliyor. İstanbul'dan her gün 15'i büyük petrol tankeri, diğerleri petrol türevi taşıyan ortalama 25 tanker boğazlardan geçiyor. Boğazlardan geçerek dünya pazarlarına ulaşan tanker sayısı 1996'da 4 bin 248 iken, geçen yıl 9 bin 400'e ulaştığı kaydediliyor. 
     
     DENİZ KAZASI RİSKİ 

     Osmanlı Devleti'nin son 250 yılında en stratejik silahı olan Türk Boğazları, Rusya, Gürcistan, Ukrayna, Romanya ve Bulgaristan'dan çıkan binlerce geminin dünyaya açılan tek kapısı konumunda. Endüstri, gıda maddelerinin Akdeniz ve Ege üzerinden bu ülkelere gidebileceği tek güzergahı yine boğazlar oluşturuyor. 
     Son yıllarda ''By-pass bekleyen hasta'' benzetmesi yapılan Türk boğazları, her 7-8 dakikada bir geminin, her 50-55 dakikada tehlikeli yük taşıyan tankerin geçtiği su yolu konumunda bulunuyor. Doyum noktası aşılmış, yük trafiğini taşımaz hale gelen boğazlarda kaza riski de trafiğe bağlı olarak artıyor. 
     
     BTC'NİN ÖNEMİ 

     Yoğun tanker trafiği ve Türk Boğazları'nın fiziksel özellikleri düşünüldüğünde, tehlikeli yük taşıyan bir tankerin yol açacağı deniz kazası olasılığı korkuturken, Hazar petrollerini Türkiye üzerinden Adana'nın Ceyhan İlçesi'ndeki Ceyhan terminali yoluyla dünya pazarlarına taşıyacak Bakü-Tiflis Ceyhan BTC ham petrol boru hattı projesi son aşamaya geldi. 
     Enerji sektöründeki şirketler, Türk Boğazları yoluyla petrol taşımanın mevcut risklerini kabul ederken, BTC bir umut ışığı olarak gündemdeki yerini koruyor. 
     BTC Ham Petrol Boru Hattı'nın devreye girmesiyle Hazar petrolleri en güvenli yoldan dünya pazarlarına açılacak. Bu sayede boğazlar yılda her biri ortalama 150 bin grostonluk 333 tanker gemisinden kurtulacak. Bir başka ifadeyle boğazlardan her gün bir gemi daha az geçmiş olacak. 
     Yılda 50 milyon ton petrolün taşınacağı BTC, Türkiye'ye getireceği ekonomik yararların yanında denizdeki tehlike ve kirliliğin önlenmesine de katkı sağlayacak. 
     
     İLK PETROL HAZİRAN'DA 

     Bu arada, Hazar Denizi'nin soğuk suları altında yatan zengin hidrokarbon rezervlerinin, uluslararası enerji piyasalarına ulaştırılmasını sağlayacak proje kapsamında, ilk petrolün Mayıs ayının sonu ya da Haziran ayının başında akması için çalışmaların yoğun bir şekilde sürdürüldüğü bildirildi. 
     Bakü'den başlayıp, Ceyhan'da son bulacak toplam 1774 kilometre uzunluğundaki projenin Türkiye bölümü bin 74 kilometreden oluşuyor. 
     
</TEXT>
</DOC>
