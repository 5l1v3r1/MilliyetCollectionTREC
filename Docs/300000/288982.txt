<DOC>
<DOCNO> 288982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/soneko12.html </URL>
<DATE> 2004/11/15/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Büyük kentlerde getto ekonomisi oluştu 
</HEADLINE>
<TEXT>

     Son günlerde artan kapkaç, hırsızlık, gasp olaylarının, İstanbul başta olmak üzere, büyük kentlerde giderek bir "Getto Ekonomisi" ortaya çıkardığı bildirildi. 
     Uzman Psikolog Nazım Serin, kapkaç ve gasp yapanların, içine düştükleri sefalet ve yoksunluk döngüsünü kırabilmek için yasa dışı yollara başvurmakta çekinmediklerini belirterek, bu yolla geçimini sağlayanların kendilerine özgü bir getto ekonomisi oluşturduğunu söyledi. Psikolog Serin, ANKA'ya yaptığı açıklamada, bu yollarla geçimini kazanan grupların, zamanla, kendilerine özgü yaşam tarzlarıyla adeta bir "getto ekonomisi" yarattıkları, bu gruplardaki bazı bireylerin, yasa dışı yollarla elde ettikleri ekonomik birikimle kent ekonomisinde ciddi düzeylerde pay sahibi olabildiklerine işaret etti. 
     
     "KİMSE KENDİNİ GÜVENDE HİSSETMİYOR" 
     Serin, bu tür olayların bireysel değil, sistematik ve yaygın bir sosyal olgu haline geldiğini vurguladı. 
     Kapkaççılık, gasp, hırsızlık gibi yollara başvuran kimselerin artması ve giderek daha fazla hareket alanı bulmasının, kentte yaşayan diğer insanları tehdit altında bıraktığını ve mağdur ettiğini vurgulayan Serin, "İçinde yaşadığı evde bile kendini güvende hissedemeyen, sokaklarda korku içinde dolaşan kent insanının, bu baskı altında kentine yabancılaşması, aidiyet duygusunun zayıflaması beklenebilir bir sonuçtur" dedi. 
     Bu suçların yarattığı fiziksel ve maddi tehdidin, insan ilişkilerinde ve ruhsal boyutta da kendini gösterebildiğine dikkat çeken Serin, her an başına kötü bir şey gelebileceği korkusuyla insanlara karşı güven duygusu sarsılmış bireylerin, aynı kent atmosferini soludukları kişilerle dayanışma, güler yüz, sevgi, saygı ilişkisi içinde olmalarının beklenemeyeceğini söyledi. Serin, özellikle kapkaç, hırsızlık gibi olaylara birebir maruz kalan kişilerin ve onların yakınlarının "travmatik tepkiler" göstermesinin olası olduğunu vurgularken, bu tepkilerin başında "korku, güvensizlik, öfke, çaresizlik, kaygı" gibi duyguların geldiğini ifade etti. 
     Bu tarz suçların kent sakinleri üzerinde yarattığı psikolojik baskının, onların yaşam biçimi üzerinde etkili olduğunu belirten Serin, "Artık topluluk içindeyken cep telefonunu elde taşımama, çantayı omuza çapraz şekilde asma, sürekli ceplere dikkat etme, belli saatlerde belli mahallelerden veya sokaklardan geçmeme gibi tedirginliğin damgasını taşıyan davranış biçimleri olağan hale geldi" dedi. 
     
     "YENİ SEKTÖR OLUŞTURDU" 
     Bu tehdidin, kişisel güvenliği sağlamakla ilgili birtakım sektörlerin doğmasına veya bazı sektörlerin güçlenmesine yol açtığına işaret eden Serin, İstanbul başta olmak üzere, pek çok kentte evdeki çelik kapının yanı sıra ikinci bir demir kapının taktırılması ve alarm sistemlerinin yaygınlaşmasını ise buna örnek gösterdi. 
     
     NELER YAPILABİLİR 
     Tüm ihtiyaç sahiplerine insan onuruna yaraşır yaşam koşulları sağlamak gerektiğine işaret eden Serin, alınması gereken önlemleri şöyle sıraladı 
     ".Suça yönelen bireylerin önemli ölçüde çatışmalı veya parçalanmış ailelerden gelen kişiler oldukları göz önüne alınarak gençlik ve aile destek merkezleri oluşturulmalı, ailelerle ilgili destekleyici projeler yaygınlaştırılmalı. 
     .Toplumsal katılımı temel almış olan, dolayısıyla bireylerde dayanışma, aidiyet, sorumluluk duygularını güçlendiren toplum merkezlerinin sayısı arttırılmalı. 
     .Sivil toplum kuruluşlarının daha çok psikososyal proje üretmeleri özendirilmeli, var olan projelere daha fazla kaynak ayrılmalı, resmi kurumların bu kuruluşlarla işbirliği geliştirilmeli. 
     .İstihdamı artıran, üretimi teşvik eden ve nitelikli insan yetişmesine katkı yapan meslek edindirme çalışmaları yaygınlaştırılmalı. 
     .Koruyucu önleyici ruh sağlığı ve sosyal projelere öncelik ve destek verilmeli. 
     .Risk grubunda bulunan çocuklar, kadınlar, işsizler ve yaşlılar için destekleyici, koruyucu çalışmalar çoğaltılmalı. 
     .Söz konusu suçların en aza indirilmesine katkı yapacak hukuksal düzenlemeler yeniden gözden geçirilerek daha etkili hale getirilmeli. 
     .Bu suçlarla mücadelede yurttaşlar bilinçlendirilmeli ve onların desteği sağlanmalı. 
     .Çarpık kentleşmeyi önleyici kısa, orta ve uzun vadeli rehabilitasyon projeleri süreklilik arz eden bir devlet politikası olarak benimsenmeli." 
     
</TEXT>
</DOC>
