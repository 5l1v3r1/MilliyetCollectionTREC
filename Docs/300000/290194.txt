<DOC>
<DOCNO> 290194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonspo10.html </URL>
<DATE> 2004/11/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türk seyirciler, Memo ve Hido'nun maçında salonu Abdi İpekçi'ye çevirdi 
</HEADLINE>
<TEXT>

     
     Metin AKPINAR ORLANDO, DHA 

     

ABD Profesyonel Basketbol Ligi'nde NBA , dün yapılan Orlando Magic ve Utah Jazz Maçı'na 500'e yakın Türk seyirci katıldı. 
     Florida eyaletinde yaşayan yüzlerce Türk, Hidayet Türkoğlu ve Mehmet Okur'u desteklemek için Orlando Magic'in sahası Td Waterhouse da buluştu. İki Türk oyuncumuzu karşı karşıya getiren maçta, ellerindeki Türk bayrakları ve giydikleri formalar ile saatlerce tezahüratlarda bulunan yaklaşık 500 Türk, tüm stadın ilgi odağı oldu. Stad kameraları sık sık Türk taraftarlarının oturduğu bölümü ekranlara getidi. 
     Karşılaşmanın başlangıcında Türk folklor ekibi, 20 dakikalık bir halk oyunu gösterisi gerçekleştirdi. Aynı zamanda stadtaki ekranlarda ise, Türkiye görüntüleri içeren bir sinevizyon gösterimi yapıldı. Karşılaşma bitimine kadar, Türkiye, Mehmet Okur ve Hidayet Türkoğlu'na yaptıkları tezahüratlarla salonu Abdi İpekci Spor Salonu'na çeviren seyircilerimizin bir çoğu karşılaşma sonunda Hidayet ile fotoğraf çektirdi. 
     Karşılaşmada Orlando Magic takımı, Utah Jazz'ı 107-92 yendi. Magic'in sahasında yapılan karşılaşmada Hidayet, 26 dakika sahada kalarak 12 sayı, 3 ribaunt ve 3 asistle takımının en çok sayı atan 3.ismi oldu. Hidayet, 2 sayılık atışlarda 8'de 3, 3 sayılık atışlarda 5'de 1 ve serbest atışlarda da 4'de 3 isabet buldu. Jazz'da ise Mehmet Okur, 21 dakika kaldığı oyunda 13 sayı ve 7 ribauntluk performans sergiledi. Okur, 2 sayılık atışlarda 10'da 5 ve serbest atışlarda 3'de 3 isabet buldu. 

     
</TEXT>
</DOC>
