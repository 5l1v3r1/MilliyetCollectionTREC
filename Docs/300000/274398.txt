<DOC>
<DOCNO> 274398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/dunya/axdun01.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'İtalyan kadınların kafaları kesildi' 
</HEADLINE>
<TEXT>


2 İtalyan yardım görevlisinin öldürüldüğü öne sürüldü 

DIŞ HABERLER SERVİSİ 


Irak'ta daha önce adları pek duyulmayan 2 terörist örgüt, 7 Eylül'de Irak'ın başkenti Bağdat'taki "Bağdat'a Köprü" adlı bir yardım kuruluşunun bürosundan kaçırılan 2 İtalyan kadın görevliyi kafalarını keserek öldürdüklerini iddia etti. İslami bir sitede kendisini "Cihat Örgütü" olarak tanıtan grup, yaptığı duyuruda, "İki kadın rehinenin İtalyan askerlerinin Irak'tan çekilmesi talepleri yerine getirilmediği için öldürüldüğünü" ileri sürdü. "Cihat", "Alçak Berlusconi başkanlığındaki İtalyan hükümetini vuruşlarımıza devam edeceğimiz yolunda uyarıyoruz" dedi. 
"Zevahiri Yandaşları" adlı bir başka örgüt ise dün yine bir sitede yayımladığı mesajda, kadın rehineleri öldürdüğünü iddia ederek, "İtalyan istihbaratının 2 kadın ajanının kafaları onlara acımadan uçuruldu" dedi. İlk açıklamalarda, "Kadın rehineler, Irak'taki 3 bin İtalyan askeri geri çekildiğinde serbest bırakılacak" denilmişti. 

Mesajlar şüpheli 
2 terör grubunun iddialarına karşın, hem İtalyan hükümet kaynakları, hem de Iraklı çocuklara ilaç ve okul malzemeleri sağlayan kadın görevliler Simona Pari 29 ve Simona Torretta'nın 29 çalıştığı "Bağdat'a Köprü" yardım kuruluşu yetkilileri, mesajların doğruluğu konusunda şüpheleri bulunduğunu açıkladılar. Bağdat'taki bürolarından gündüz saatlerinde kaçırılan Pari ve Torretta, görevleri sırasında Iraklı çocuk ve kadınlarla kurdukları iyi iletişimle halkın büyük sevgisini kazanmıştı. 


</TEXT>
</DOC>
