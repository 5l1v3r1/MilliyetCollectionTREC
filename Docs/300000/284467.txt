<DOC>
<DOCNO> 284467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur49.html </URL>
<DATE> 2004/10/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Trabzon Emniyeti'nden işkence iddialarına yanıt... 
</HEADLINE>
<TEXT>

     Trabzon İl Emniyet Müdürü Ramazan Akyürek, emniyette işkence gördüğünü ileri süren Aydın Ay'ın, İstanbul Bağcılar İlçe Emniyet Müdürlüğü'nce hırsızlık suçundan arandığını tespit ettiklerini söyledi. 
     Akyürek, Emniyet Müdürlüğü Brifing Salonu'nda düzenlediği basın toplantısında, Aydın Ay'ın dün Trabzon İnsan Hakları Derneği'nde yaptığı açıklamada, Asayiş Şube Müdürlüğü Hırsızlık Büro ekiplerince sebepsiz yere alıkonularak, kendisine işkence yapıldığı ve senet imzalattırıldığını ileri sürdüğünü hatırlattı. 
     Ay'ın dün Pazarkapı Mahallesi'nde şüphe üzerine alınarak, Çarşı Polis Merkezi'ne götürüldüğünü ifade eden Akyürek, ''Yapılan bilgisayar tetkikinde Ay'ın İstanbul'un Bağcılar İlçe Emniyet Müdürlüğü'nce hırsızlık suçundan arandığı tespit edildi. Bunun üzerine gerekli işlemler yapılarak, Nezaret ve Gözaltı Büro Amirliği'ne gönderildi''dedi. 
     Akyürek, Ay'ın gözaltı işlemleri sırasında, astım ve bronşiti olduğunu söyleyerek, bayılıp yere düşmesi üzerine Numune Hastanesi'ne götürüldüğünü, doktorun gözaltına alınmasında herhangi bir sakınca olmadığına dair raporu üzerine, tekrar Nezaret ve Gözaltı Büro Amirliği'ne getirildiğine dikkati çekerek, şöyle devam etti 
     ''Ay, tekrar Nezaret ve Gözaltı Büro Amirliği'ne götürülürken sol kolunun ağrıdığını söyledi. Bunun üzerine kendisini tekrar kontrol için Numune Hastanesi'ne götürdük. Konuyla ilgili olarak İstanbul Emniyet Müdürlüğü ile yapılan yazışmada, Ay'ın ifadesinin alınarak serbest bırakılması bildirildi. Bunun üzerine konu, Trabzon Cumhuriyet Savcılığı'na bildirildi. Böylece Ay, ifadesinin ve doktor raporunun alınmasından sonra, serbest bırakıldı.'' Bir gazetecinin Ay'ın kolunun polislerce kırıldığını iddia ettiğini söylemesi üzerine, Akyürek, ''Ay'ın kolunun, gözaltındayken veya daha sonra kırılıp kırılmadığı konusunda bir fikrim yok. Bu konuda arkadaşlarımıza iftira ediliyor. Savcılıkla görüşüp, gereğini yapacağım'' dedi. 
     
</TEXT>
</DOC>
