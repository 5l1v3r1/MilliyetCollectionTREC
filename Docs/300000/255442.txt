<DOC>
<DOCNO> 255442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur01.html </URL>
<DATE> 2004/07/14/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Yüksek Askeri Şura 2 Ağustos'ta toplanacak... 
</HEADLINE>
<TEXT>

     Yüksek Askeri Şura, 2 Ağustos Pazartesi günü Başbakan Recep Tayyip Erdoğan'ın başkanlığında toplanacak. 5 Ağustos Perşembe gününe kadar çalışmalarını sürdürecek Şura'da, Türk Silahlı Kuvvetleri'ndeki TSK general, amiral ve albaylardan bir üst rütbeye yükselecekler ile rütbe bekleme süreleri uzatılacakların ve kadrosuzluktan emekliye sevk edileceklerin durumları ele alınacak. 
     Şura'da, görev süreleri 30 Ağustos 2004 tarihi itibariyle dolarak emekliye ayrılacak orgeneraller ile yerlerine atanacak yeni komutanlar da kararlaştırılacak. Toplantıda, bulundukları yerdeki görev sürelerini dolduran orgenerallerin de yeni görev yerleri belirlenecek. 
     Toplantıya, Genelkurmay Başkanı Orgeneral Hilmi Özkök, Milli Savunma Bakanı Vecdi Gönül, Kara Kuvvetleri Komutanı Orgeneral Aytaç Yalman, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Şener Eruygur, 1'nci Ordu Komutanı Orgeneral Yaşar Büyükanıt, 2'nci Ordu Komutanı Orgeneral Fevzi Türkeri, 3'ncü Ordu Komutanı Orgeneral Oktar Ataman, Ege Ordu Komutanı Orgeneral Hurşit Tolon, MGK Genel Sekreteri Orgeneral Şükrü Sarıışık, Kara Kuvvetleri Komutanlığı Kurmay Başkanı Orgeneral Fethi Remzi Tuncel, Harp Akademileri Komutanı Orgeneral Faruk Cömert, Genelkurmay İkinci Başkanı Orgeneral İlker Başbuğ, NATO Güneydoğu Avrupa Müşterek Komutanı Orgeneral Orhan Yöney ile Donanma Komutanı Oramiral Yener Karahanoğlu katılacak. 
     Disiplinsizlik nedeniyle TSK'dan ilişiği kesilecek olan personelin durumunun da ele alınacağı Şura'da, gündemdeki diğer konular da değerlendirilecek. 
     Şura'da alınan kararlar, Cumhurbaşkanı Ahmet Necdet Sezer'in onayına sunulduktan sonra 5 Ağustos Perşembe günü kamuoyuna açıklanacak. 
     
</TEXT>
</DOC>
