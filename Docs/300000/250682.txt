<DOC>
<DOCNO> 250682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur82.html </URL>
<DATE> 2004/06/24/ </DATE>
<TIME> 22.47 </TIME>
<AUTHOR>  </AUTHOR>
<HEADLINE>
Kemal ve Hakan Uzan ile BDDK üyesi Çevik'e dava açıldı 
</HEADLINE>
<TEXT>

     Ankara Cumhuriyet Başsavcılığı, İmar Bankası soruşturması kapsamında BDDK üyesi Kemal Çevik, Kemal ve Hakan Uzan ile Rumeli Holding Genel Koordinatörü Enis Zaimoğlu hakkında ''görevi kötüye kullanmak'' suçlamasıyla 3'er yıla kadar hapis istemiyle dava açtı. 
     Edinilen bilgiye göre, Ankara Cumhuriyet Savcısı Abdullah Ayhan Şan, İmar Bankası soruşturmasını tamamlayarak Ankara Nöbetçi Asliye Ceza Mahkemesi'ne dava açtı. 
     İddianamede, İmar Bankası'nın bankacılık yapma ve mevduat kabul etme izninin kaldırılmasından önce sanıklar arasındaki elektronik posta yoluyla yapılan yazışmalara değinilerek, BDDK üyesi Çevik'in ''görevini kötüye kullandığı'' ileri sürüldü. 
     Çevik hakkında Türk Ceza Kanunu'nun TCK 240. maddesi uyarınca 1 yıldan 3 yıla kadar hapis cezası talep edilirken, diğer sanıklar Kemal ve Hakan Uzan ile Enis Zaimoğlu hakkında da TCK'nın ''başkalarını suça azmettirme'' hükmünü düzenleyen 64. maddesi delaletiyle 240. maddesi uyarınca 1'er yıldan 3'er yıla kadar hapis cezası talep edildi. 
     İddianamede, Çevik'in diğer sanıklardan rüşvet aldığı yönündeki iddialarla ilgili olarak rüşvet suçuna ilişkin kanıt elde edilemediği ifade edildi. 
     
</TEXT>
</DOC>
