<DOC>
<DOCNO> 250618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur18.html </URL>
<DATE> 2004/06/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Engin Akçakoca ve diğer BDDK yöneticilerinin davasına başlandı 
</HEADLINE>
<TEXT>

     İmar Bankası'nın izinsiz hazine bonosu ve devlet tahvili satışıyla ilgili olarak, eski BDDK Başkanı Engin Akçakoca'nın da aralarında bulunduğu 7 kişi hakkında açılan davaya başlandı. 
     Ankara 24. Asliye Ceza Mahkemesi'nde görülen davanın bugünkü ilk duruşmasına, eski BDDK Başkan Yardımcısı Teoman Kerman, Değerlendirme ve Uygulama Dairesi Başkanı Niyazi Çakır ve yardımcıları Levent Deveci ve Erhan Batur, Bankalar Yeminli Murakıbı Nazım Demirtaş ve avukatları ile çok sayıda müşteki ve avukatları katıldı. 
     Yargıç Şahin Kurt, sanık avukatlarının, Bankalar Kanunu'nun 3 8. maddesine göre, ''kurul üyeleri için ilgili bakanın, kurum personeli için ise Kurul'un soruşturma izni vermesi gerektiğini'' belirterek, bu şart yerine getirilmeden dava açıldığını öne sürdüklerini belirtti. Kurt, Akçakoca'nın avukatının, ilgili bakanın soruşturma izninin kendilerine tebliğ edilmediği, diğer sanıkların da BDDK'nın soruşturma izni olmadığını ifade ettiklerini kaydetti. 
     Duruşma Savcısı Nuh Mete Yüksel de Akçakoca hakkında ilgili bakanın verdiği soruşturma izninin tebliğ edilip edilmediğinin, diğer personel hakkında da Kurum'ca verilmiş soruşturma izni olup olmadığının BDDK'dan sorulmasını istedi. 
     Yargıç Kurt, ilgili bakanın soruşturma izninin Engin Akçakoca'ya tebliğ edilip edilmediği ile diğer personel hakkında da soruşturma izni bulunup bulunmadığının, varsa tebliğ edilip edilmediğinin BDDK'dan sorulmasına karar vererek, duruşmayı erteledi. 
     Duruşmanın ertelenmesi üzerine salondaki müştekiler, ''Bakan soruşturma izni verdi. Televizyondan izledik'' demeleri üzerine Yargıç Kurt, kanunları uyguladıklarını, yargılamanın haberlerle yürütülemeyeceğini söyledi. 
     Müştekiler, duruşmadan salonu dışına çıkınca da, ''hırsızlar'', ''nerede adalet'' diyerek bir süre bağırdı. 
     Sanıklar, duruşma salonunun arka kapısından çıkarılarak adliyeden uzaklaştırılırken, müştekiler adliye önünde de bir süre eylem yaptı. 
     İddianamede, Engin Akçakoca'nın, izinsiz hazine bonosu satışının tespiti ve engellenmesi için SPK ve Hazine yetkilileriyle işbirliği imkanlarını araştırmadığı, ekonomide önemli zarar doğuracak işlemlerin sürmesine seyirci kaldığı, eyleminin görevi ihmal suçunu oluşturduğu önü sürülüyor. Denetim ve teftiş görevi yapan Bankalar Yeminli Başmurakıbı Veysel Oğuz ile Bankalar Yeminli Murakıbı Nazım Demirtaş'ın, hazine bonosu satışı işlemleri üzerinde durmadıkları, kanunsuzluğu tespitte yetersiz kaldıkları, eski BDDK Başkan Yardımcısı Teoman Kerman, Değerlendirme ve Uygulama Dairesi Başkanı Niyazi Çakır ile yardımcıları Levent Deveci ve Erhan Batur'un da ihbar niteliğindeki yazıları yanlış yönlere kanalize ettikleri ileri sürülen iddianamede, Akçakoca, Oğuz ve Demirtaş hakkında Türk Ceza Kanunu'nun TCK ''görevi ihmal'' suçunu düzenleyen 230. maddesine göre 3'er aydan 1'er yıla kadar, Kerman, Çakır, Deveci ve Batur hakkında da TCK'nın ''görevi kötüye kullanma'' fiilini düzenleyen 240. maddesi uyarınca 1'er yıldan 3'er yıla kadar hapis cezası isteniyor. 
     
</TEXT>
</DOC>
