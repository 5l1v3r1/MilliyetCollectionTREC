<DOC>
<DOCNO> 294807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sontur14.html </URL>
<DATE> 2004/12/04/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Van'da ortantal dans kursu.. 
</HEADLINE>
<TEXT>

     Van'da açılan bir güzellik ve zayıflama merkezinin oryantal dans kursuna kadınlar büyük ilgi gösteriyor. 
     Kursta öğretmenlik yapan Yüzüncü Yıl Üniversitesi Eğitim Fakültesi Beden Eğitimi Bölümü öğrencisi Serap Kaplan, AA muhabirine, oryantal dansın, beli incelttiğini, bu nedenle zayıflama aktivitesi olarak da kullanıldığını söyledi. 
     Merkezde ilk etapta step kursu açıldığını, ancak stebin bölgesel kilo sorunu olan kadınlara yeterli gelmediğini ifade eden Kaplan, ''Step, bütün vücudu çalıştıran bir aktivitedir. Ancak merkezimize gelen kadınların büyük çoğunluğunda bölgesel kilo sorunu bulunmaktadır. Bu nedenle özellikle göbek ve bel kısmını zayıflatması açısından oryantal dansa yönelerek, oryantal dans kursu açtık'' dedi. 
     Doğu'nun büyülü dansı olması nedeniyle Türk toplumunun oryantal dansa yabancı olmadığına işaret eden Kaplan, bu nedenle kadınların kursa büyük ilgi gösterdiğini bildirdi. 
     Kursa katılan kadınlara, ayda 4 ila 6 kilo verdirmeyi garantilediklerini anlatan Kaplan, haftanın 6 günü her seansı 1.5 saat süren kursa düzenli olarak katılan kadınların ayda en az 4 kilo verebileceğini belirtti. 
     Kaplan, obezite grubuna giren kadınların oryantal dansla zayıflaması için ise uzman diyetisyenlerce hazırlanan diyet programlarından yararlandıklarını bildirdi. 
     
</TEXT>
</DOC>
