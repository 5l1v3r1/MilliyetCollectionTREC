<DOC>
<DOCNO> 269217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonsiy01.html </URL>
<DATE> 2004/09/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Baykal Ekonomide ülke olarak çok tehlikeli bir noktadayız... 
</HEADLINE>
<TEXT>

     CHP Genel Başkanı Deniz Baykal, ''Ekonomide, ülke olarak çok tehlikeli bir noktadayız'' dedi. 
     Baykal, Muğla'nın Marmaris İlçesi ve beldelerinde seçimi kazanan CHP'li belediye başkanlarını ziyaret ederek, seçimdeki başarıları dolayısıyla kutladı. 
     Marmaris Belediye Başkanı Ali Acar'ı ziyaretinde, Marmaris'te CHP'li bir belediye başkanının göreve gelmesi nedeniyle mutlu olduklarını ifade eden Baykal, parti olarak, bir turizm kenti olması nedeniyle iyi yönetilmesi gereken Marmaris'e özel önem verdiklerini söyledi. 
     Baykal, Marmaris'in son 15 yılda şehircilik ve çevre adına çok sayıda değerlerini yitirdiğini belirterek, ''Marmaris'in yeni bir belediyecilik ve kamu yönetimi anlayışına ihtiyacı vardı. Marmaris, direkten döndü'' diye konuştu. 
     Ülke ekonomisi açısından turizmin önemine işaret eden Baykal, cari açığın çok tehlikeli seviyelere ulaştığını ve bunu küçülten tek sektörün turizm olduğunu ifade etti. 
     Baykal, ''Ekonomide gelinen nokta, hiç de iç açıcı değil. Ülke olarak çok tehlikeli bir noktadayız. İç alım-dış satım dengesizliği ekonomimize olumsuz yansıyor. Bu, çok tehlikeli'' dedi. 
     Basın mensuplarının sorularını da yanıtlayan Baykal, 78'liler Vakfı tarafından, ''12 Eylül darbesine karşı'' düzenlenmesi planlanan Demokrasi ve Kültür Şenliği'ne ilişkin soru üzerine, herkesin farklı düşünebileceğini söyledi. 
     Baykal, ''şenliğin organizasyonunda Marmaris ve belde belediye başkanlarının görev almalarının, parti içinde sıkıntı yaratıp yaratmadığının'' sorulması üzerine, şöyle konuştu 
     ''Geçmiş gerginliklerin geleceğe taşınmasının doğru olmadığını düşünüyorum. Burası bir barış kenti. Huzur, uyum, sevgi içinde yaşayan toplum, kimliğini koruyacaktır. Telaşa gerek yok. İç gerginliklere sürüklenmeden, demokratik kurallar içinde ve sorumluluk bilinciyle sorunlar çözümlenecektir. Herkes kendi sorumluluğu içinde, gerekirse ortaya çıkar.'' Baykal, ziyaretten önce, CHP Genel Sekreteri Mehmet Sevigen ve Marmaris Belediye Başkanı Acar ile Marmaris Koyu'na açılarak balık avladı. 
     
</TEXT>
</DOC>
