<DOC>
<DOCNO> 297313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonspo22.html </URL>
<DATE> 2004/12/13/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
B.B. Ankaraspor Wederson bir yere gitmiyor... 
</HEADLINE>
<TEXT>

     Büyükşehir Belediyesi Ankaraspor Kulübü Başkanı Hilmi Gökçınar, Wederson hakkında çıkan transfer dedikodularına son noktayı koydu. 
     Wederson'u Fenerbahçe veya bir başka kulübe vermek gibi bir düşüncelerinin olmadığını belirten Hilmi Gökçınar, ''Çıkan haberlerden oldukça rahatsısız. Hiçbir kulüp yöneticisiyle Wederson ya da başka bir futbolcumuz hakkında transfer görüşmesi yapmadık. Zaten böyle bir pazarlığa da oturmayız. Çünkü biz, hedefi olan bir takımız. Hedefi olan takımlar mevcut kadrosundan kan kaybetmek istemez. Wederson Ankaraspor'undur ve bizim takımımızda daha yıllarca forma giyecektir. O'nun aklını asla karıştırmasınlar'' diye konuştu. 
     Gökçınar, haftalar sonra İstanbulspor deplasmanından alınan 1 puanın gelecek açısından önemli olduğunu vurgulayarak, maçın hakemi Erol Ersoy'un çok hata yaptığını savundu. 
     Erol Ersoy'un, deneyimini bu maça yansıtamadığını ileri süren Gökçınar, şöyle konuştu 
     ''İstanbulspor-B.B.Ankaraspor karşılaşmasını yöneten tecrübeli hakem olarak bilinen Erol Ersoy, bizim tanıdığımız Erol Ersoy gibi değildi. Sarı kartına çok başvurdu. Diğer yandan sarıdan kırmızıya dönüşen herhangi bir olay olmadı. Bizce Wederson'un attığı frikik golü temiz bir goldü. Ancak ters bir karar neticesinde attığımız bu temiz gol iptal edildi. Beraberliğe razı olduk. Çok kötü top oynamadık. Galibiyeti hakeden taraftık. 4 haftadan bu yana puan alamamıştık. Bu maçtan aldığımız 1 puan bize gelecek açısından biraz avantaj olur düşüncesindeyim. Gelecek hafta ligin ilk yarısındaki son maçımızda Kayserispor maçından 3 puanla ayrılmanın ince hesaplarını yapıyoruz. Denizlispor ile de zor bir kupa maçı bizi bekliyor. Bunun için takımı erken kampa alıp motivasyonumuzu en üst noktalara çıkarmak istiyoruz.'' 
     
</TEXT>
</DOC>
