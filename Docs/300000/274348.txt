<DOC>
<DOCNO> 274348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur17.html </URL>
<DATE> 2004/09/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Profesör, asistanını tokatladı mı 
</HEADLINE>
<TEXT>

     Dicle Üniversitesi D.Ü Diş Hekimliği Fakültesi'nde görevli asistan, anabilim dalı başkanından kendisini tokatladığı iddiasıyla şikayetçi oldu. 
     D.Ü Diş Hekimliği Fakültesi Çene Cerrahisi Anabilim Dalı Başkanlığı'nda asistan olarak görev yapan Çağlayan Atay, 6 Eylül'de Anabilim Dalı Başkanı Prof. Dr. Behçet Erol'un 5 kişinin önünde kendisini tokatladığı gerekçesiyle Dicle Polis Karakolu'na şikayette bulundu. 
     Hocasının kendisine karşı uzun zamandır saldırgan bir tavır takındığını iddia eden Atay, olay gününü şöyle anlattı 
     ''6 Eylül'de ameliyathane koridorunda hizmetliyle olan konuşmamı yanlış yorumlayan asistan arkadaşımı ikna etmeye çalıştığım sırada, Prof. Dr. Erol odasından çıkıp bana sözlü hakarette bulundu. Hocam bana hakaret ediyorsunuz diye 2 kez uyardım. Ancak birden ne olduğunu anlayamadan bana bir tokat attı. Bu sırada yanağım çizildi. Sağlık ocağında darba bağlı tutanak tutuldu. İdari işlem yapılması için dekanlığa başvurdum. Ayrıca Dicle Polis Karakolu'na başvurarak şikayetçi oldum. Hakkımı arayacağım. Yardımcı doçentliğimi vermiyor. Ameliyat yapmamı engelliyor.'' 
     
     ''KOMPLO İLE KARŞI KARŞIYAYIM'' 
     D.Ü. Diş Hekimliği Çene Cerrahisi Anabilim Dalı Başkanı Prof. Dr. Behçet Erol da, 24 yıldır bu bölgede hizmet verdiğini bu sürede sayısız eleman yetiştirdiğini belirtti. 
     Erol, şöyle dedi 
     ''Asistanım olan bu kişinin tez yöneticiliğini yapan hocasıyım. Prosedür gereği ilgili asistanlar, verilen emirleri yasal çerçevede yapmak zorundalar. 8-9 yıldır birlikte çalıştığımız bu kişi bir yıldır verdiğimiz yazılı her türlü emri yerine getirmiyor ve görevlerini yapmıyor. Biz bunu tutanaklarla fakülte dekanlığına ve rektörlüğe sunduk. Gerekli idari soruşturma açıldı. Sözü edilen kişi birilerinin dolduruşuna geliyor. Komplo kurularak, bilimsel ve saygın kişiliğim yıpratılmaya çalışılıyor. Olay günü darp olayı olmamıştır. Bir iftira ve komplo ile karşı karşıyayım. Böylesine çirkin bir iftira ile idari bir komplonun içine çekilmek isteniyorum. İdari soruşturma açılması için dekanlığa başvuruda bulundum.'' 
     
     REKTÖR CANORUÇ 
     D.Ü Rektörü Prof. Dr. Fikri Canoruç ise böyle bir olayın kendisine intikal ettiğini belirterek, gerekli idari soruşturma ve araştırmanın başlatıldığını, yargıya intikal eden bir olaya müdahale etmesinin doğru olmayacağını kaydetti. 
     
</TEXT>
</DOC>
