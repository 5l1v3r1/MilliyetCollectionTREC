<DOC>
<DOCNO> 271541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/guncel/gun03.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Babacan'ın sünnet saltanatı 
</HEADLINE>
<TEXT>


Devlet Bakanı Ali Babacan'ın oğlu Kerem, sünnetini padişah tahtında kutladı. AKP'li bakan ve milletvekilleri, düğün salonunu doldurdu... 

ANKARA Milliyet 

AKP'li bakan ve milletvekilleri, Devlet Bakanı Ali Babacan'ın oğlu Kerem Babacan'ın dün akşam yapılan sünnet düğününde buluştu. Küçük Babacan, padişah otağı gibi düzenlenmiş bölüme, ABD popüler kültürünün simgelerinden "Batman" ve "Superman" kıyafeti giymiş animatörlerin taşıdığı taht üzerinde getirildi. 
Bilkent Oteli'nin havuzbaşında yapılması planlanan düğün, hava koşulları nedeniyle Sakarya Salonu'na alındı. Padişah otağı biçiminde salonda yer alan tahta oturtulan Kerem Babacan'ı öperek kutlayan davetliler, kumaş kese ve kutu içindeki altın takıları büyük boy ahşap bir sandığa bıraktı. 
Bu arada Ali Babacan ile eşi Zeynep Babacan, sarı - kırmızı renklerde ve sünnet çocuğu şekli verilmiş pastayı kesmek için Emine Erdoğan ile Bülent Arınç'ı da sahneye davet etti. Erdoğan, küçük Babacan'ı öperek tebrik ederken Arınç, "Anadolu tabiriyle damatlığını da görelim inşallah" diye konuştu. Bir hafta önce sünnet olduğunu söyleyen Kerem Babacan, "Korkmadım, biraz acıdı" dedi. Cumhurbaşkanı Sezer'in oğlu Levent Sezer'in düğün törenine katılmayan AKP'liler, dün akşamki törene neredeyse tam kadro katıldı. 


</TEXT>
</DOC>
