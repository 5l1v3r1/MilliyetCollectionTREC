<DOC>
<DOCNO> 281205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko14.html </URL>
<DATE> 2004/10/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Unakıtan Türkiye'nin risk primi düşmüştür 
</HEADLINE>
<TEXT>

     Maliye Bakanı Kemal Unakıtan, 9 ayda konsolide bütçe giderlerinin yüzde 5.1, konsolide bütçe gelirlerinin ise yüzde 22.5 oranında arttığını açıkladı. 
     Bakan Unakıtan, 2005 yılı bütçe tasarısının TBMM'ye sunulması dolayısıyla düzenlediği basın toplantısında, bu yılın 9 aylık bütçe gerçekleşmelerine ilişkin bilgi verdi. 
     Türkiye'nin risk priminin düştüğünü, ülkenin ekonomik güvenilirliğinin arttığını, faizlerin düştüğünü ve düşmeye devam edeceğini vurgulayan Bakan Unakıtan, ''esas hedefimiz reel faizleri yüzde 7'ler seviyesine düşürmek'' diye konuştu. 
     Bütçe açıklarının GSMH'ye oranının da gerilediğine dikkat çeken Bakan Unakıtan devletin küçültülmesi, kamu hizmetlerinin daha etkin hale gelmesi ve kamunun ekonomik faaliyetlerden çekilmesi gereğine işaret etti. 
     
     9 AYLIK GERÇEKLEŞMELER 

     Bakan Unakıtan, geçen yılın 9 ayıyla karşılaştırıldığında, bu yılın 9 ayında faiz giderlerinin yüzde 2.9 oranında azalarak 45.1 katrilyon lira olarak gerçekleştiğini, buna karşın faiz dışı giderlerin yüzde 12.6 oranında artarak 55.6 katrilyon lira düzeyinde olduğunu bildirdi. 
     Unakıtan'ın verdiği bilgiye göre, konsolide bütçe gelirleri yüzde 22.5 oranında artarak 87.8 katrilyon liraya ulaşırken, red ve iadeler sonucu net bütçe gelirleri yüzde 20.6 oranında artışla 79.7 trilyon lira düzeyinde kaldı. 
     Bu dönemde vergi gelirleri yüzde 21.1 oranında artarak 72.8 katrilyon liraya, vergi dışı gelirler ise yüzde 29.8 oranında artarak 15 katrilyon liraya ulaştı. 
     Böylece geçen yılın ilk 9 ayında 29.8 katrilyon lira düzeyindeki bütçe açığı bu yılın aynı döneminde yüzde 29.3 oranında azalarak 21 katrilyon lira olarak gerçekleşti. 
     
</TEXT>
</DOC>
