<DOC>
<DOCNO> 257492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/ekonomi/eko05.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün'e 15 milyon dolar para akmış 
</HEADLINE>
<TEXT>


Telsim'in uluslararası dolaşım sisteminden Ürdün'deki bir bankaya para akışı olduğu anlaşılınca, diplomatik kanallarla bilgi istendi 

TOLGA ŞARDAN Ankara 

İstanbul Şişli Cumhuriyet Savcılığı'nın başlattığı Uzan soruşturması kapsamında mallarına el konulan Uzan ailesinin, Telsim'in uluslararası dolaşım sisteminden gelen paraları kullandığı iddia edildi. Türkiye, diplomatik kanaldan, paraların kullanıldığı hesapla ilgili bilgi istedi. 

2 milyon dolar çekildi 
Uzan ailesinin, Türkiye'deki mallarına el konulmasına karşın yurtdışındaki iştiraklerinden nakit akışına devam ettiği belirlenirken, özellikle Telsim'in uluslararası dolaşım sisteminden roaming Ürdün'deki bir hesaba para akışının yapıldığı anlaşıldı. Uzan ailesinin yurtdışına kaçıştan önce, roaming sistemindeki ortaklarına verdikleri talimatta, kendilerine ait payların Ürdün'deki bir banka hesabına aktarılmasını istedikleri belirlendi. 
Büyük çoğunluğu Avrupa ülkelerinden söz konusu hesaba nakit akışının devam ettiği, şu ana kadar yaklaşık 15 milyon dolarlık bir para akışının gerçekleştiği tespit edildi. Bunun üzerine Telsim'in yeni yönetiminin harekete geçerek yurtdışındaki şirketlerle görüşmeler yaptığı öğrenildi. 
Aileyle ilgili yapılan araştırmalarda, Ürdün'de oldukları belirtilen Kemal Uzan ve oğlu Hakan Uzan'ın para ihtiyaçlarını söz konusu sistemle karşıladığı belirtildi. Bu çerçevede bir süre önce, Almanya'dan yatırılan 2 milyon doların Ürdün'de çekildiği saptandı. 
Türkiye, diplomatik kanaldan Ürdün'den, para yatırılan hesabın kime ait olduğu ve parayı çeken kişinin kimliği konusunda bilgi istedi. Ürdün'deki Türk Büyükelçiliği'nin bu konuda aracılık yaptığı öğrenildi. Uzanlar'ın, Ürdün'deki şirketleri için de 1998'den bu yana bu ülkeye 39 milyon dolar para aktardığı belirlenmişti. 


</TEXT>
</DOC>
