<DOC>
<DOCNO> 283435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko17.html </URL>
<DATE> 2004/10/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
NBA yıldızlarının takıları Goldaş'tan... 
</HEADLINE>
<TEXT>

     Goldaş Kuyumculuk, basketbol severlerin hayranlıkla izlediği NBA yıldızlarını koleksiyonlarına katacak yeni bir lisans anlaşması imnzaladı. 
     Goldaş'tan yapılan açıklamaya göre, şirket, anlaşmayla Amerikan Profesyonel Basketbol Ligi NBA ve NBA liginde mücadele eden basketbol takımlarıyla, tüm sporculara ait isim, amblem, renk, marka ve logoların, Türkiye ve Ortadoğu ülkelerinde altın ve diğer değerli madenlerden üretimi ve satışı konusunda tek yetkili kuruluş oldu. 
     Türk oyuncular Hidayet Türkoğlu, Mehmet Okur ve son olarak Seattle Supersonics takımına transfer olan İbrahim Kutluay'ın da basketbol oynadığı NBA'in takım ve oyuncularına ait takı ve aksesuarlar, Goldaş tarafından üretilecek ve basketbol severlerin beğenisine sunulacak. 
     Goldaş Kuyumculuk Genel Müdürü Sedat Yalınkaya, konuyla ilgili yaptığı açıklamada, NBA ile gerçekleştirilen anlaşmanın, lisanslı ürünler portföyünü büyütmek ve daha geniş hedef kitlelere ulaşmak amacına hizmet ettiğini ifade etti. 
     Lisans anlaşmasının sadece Türkiye ile sınırlı olmayıp, Ortadoğu ülkelerini de kapsadığına dikkat çeken Yalınkaya, ''Böylece Ortadoğu'nun geniş coğrafyasında milyonlarca NBA hayranına Goldaş'ın ürettiği takı ve aksesuarları sunacağız'' dedi. 
     Yalınkaya, Goldaş'ın ürün çeşitliliğini, pazar payını ve marka bilinirliliğini artırmak amacıyla gerçekleştirdikleri lisans anlaşmalarına yenilerini eklemek için çalışmaların devam ettiğini kaydetti. 
     
</TEXT>
</DOC>
