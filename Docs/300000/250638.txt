<DOC>
<DOCNO> 250638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur38.html </URL>
<DATE> 2004/06/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Türkiye ile ABD arasındaki 'çocuk' davasını anne kazandı... 
</HEADLINE>
<TEXT>

     Amerikan Vatandaşı Sharon Emily Roosevelt ile ABD Türk vatandaşı olan ODTÜ öğretim görevlisi Prof. Dr. Yavuz Çorapçıoğlu'nun, evlilik dışı ilişkilerinden dünyaya gelen Darren Yavuz Çorapçıoğlu'nun, Uluslararası Çocuk Kaçırmanın Hukuki Veçhelerine Dair Lahey Sözleşmesi uyarınca iadesi için açılan davada, çocuğun anneye teslimine karar verildi. 
     Ankara 7. Aile Mahkemesi'nde görülen davanın bugünkü duruşmasına, müdahil Sharon Emily Roosevelt ve avukatı Serdar Kelahmet ile davalı avukatı Erden Arısoy katıldı. 
     Yargıç Mustafa Çakmak, Yargıtay 2. Hukuk Dairesi'nin, yerel mahkemenin çocuğun anneye teslimi isteminin reddine ilişkin kararını bozduğunu belirterek, taraflardan bozma kararına ilişkin diyeceklerini sordu. Müdahil avukatı Kelahmet, bozma kararına uyulmasını talep etti. 
     Davalı Çorapçıoğlu'nun avukatı Arısoy, davanın konusunun, aile mahkemelerinin görev alanına girmediğini öne sürdü. Arısoy, bağımsız yargıya müdahale olduğu gerekçesiyle davadan çekildiğini kaydetti. Arısoy, müvekkilinin kendisini azlettiğini de ifade ederek, buna ilişkin dilekçeyi mahkemeye sundu. 
     Cumhuriyet Savcısı Mehmet Osmanoğulları, Yargıtay ilamına uyulmasını talep etti. 
     Yargıtay bozma ilamına uyan Yargıç Çakmak, çocuğun anneye teslimi talebini de değerlendirdi. 
     
     TEDBİR İSTEMİNİ REDDETTİ 
     Çakmak, Hukuk Usulü Muhakemeleri Kanunu'nun HUMK 101 ve devamındaki maddeleri gereğince dava sonunda hüküm ile elde edilecek neticeyi önceden sağlar nitelikte ihtiyati tedbir kararı verilemeyeceğini belirterek, müdahil tarafın isteminin reddine karar verildiğini söyledi. 
     Müdahil avukatı Kelahmet, esasa ilişkin iddialarında Yargıtay'ın görüşü doğrultusunda çocuğun anneye verilmesini istedi. 
     Avukat Arısoy, davadan çekildiğini belirterek, beyanda bulunamayacağını kaydetti. 
     Cumhuriyet Savcısı Osmanoğulları, davalı Çorapçıoğlu'na kendisine avukat tayin etmesi veya duruşmaya gelmesi için tebligat yapılmasını istedi. Osmanoğulları, esas hakkında mütalaasında ise çocuğun, ABD'de yaşanan anne Roosevelt'e teslimine karar verilmesini talep etti. 
     Yargıç Çakmak, Darren Yavuz Çorapçıoğlu'nun, annesi Roosevelt'e teslimine Yargıtay yolu açık olmak üzere karar verildiğini bildirdi. 
     Ankara Cumhuriyet Başsavcılığı, 2002 yılın Ekim ayında Ankara 25. Asliye Hukuk Mahkemesi'ne, Roosevelt ile Çorapçıoğlu'nun, evlilik dışı ilişkilerinden olan çocukları Darren Yavuz Çorapçıoğlu'nun, Uluslararası Çocuk Kaçırmanın Hukuki Veçhelerine Dair Lahey Sözleşmesi uyarınca, anneye iadesi için dava açmıştı. Mahkeme, çocuğun anneye teslimi istemini reddetmişti. Yargıtay 2. Hukuk Dairesi ise çocuğun anneye verilmesi gerektiği görüşüyle kararı bozmuştu. 
     Teksas'ta 8 Kasım 1999 tarihinde dünyaya gelen Darren Yavuz Çorapçıoğlu, babası tarafından 2002 yılının Mayıs ayında Türkiye'ye getirilmişti. 
     
     ''YARGIYA MÜDAHALE VAR'' 
     Duruşma sonrası gazetecilerin neden davadan çekildiğine ilişkin sorularını yanıtlayan Arısoy, davayı 2 yıldır heyecanla takip ettiğini anımsattı. Bağımsız yargıya dışardan müdahale edildiği düşüncesiyle davadan çekildiğini söyleyen Arısoy, Adalet Bakanlığı Uluslararası Hukuk ve Dış İlişkiler Genel Müdürlüğü'nün, ABD yetkili makamlarının talebi doğrultusunda, ''yargılama işlemlerinin en hızlı usullerle tamamlanması ve yerel mahkeme prosedürünün adli tatil öncesinde tamamlanmasına'' ilişkin Ankara Cumhuriyet Başsavcılığı'na bir yazı gönderdiğini bildirdi. Arısoy, yazının mahkemeye gelmesinin ardından davanın sonuçlandırıldığını, bunun HUMK'ye aykırı olduğunu savundu. 
     
</TEXT>
</DOC>
