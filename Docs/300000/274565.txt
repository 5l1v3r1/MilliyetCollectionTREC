<DOC>
<DOCNO> 274565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/soneko34.html </URL>
<DATE> 2004/09/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Putin YUKOS'u millileştirmeyi ya da batırmayı düşünmüyoruz... 
</HEADLINE>
<TEXT>

     Rusya Devlet Başkanı Vladimir Putin, petrol devi YUKOS'u millileştirmeyi ya da batırmayı hedeflemediklerini söyledi. 
     Uluslararası ajanslarla gazetelerin Rusya temsilcilerine konuşan Putin, ''YUKOS'u millileştirmeyi ya da batırmayı düşünmüyoruz. Amacımız sadece bu şirketin geçmişe dönük vergi borçlarını tahsil edebilmek'' dedi. 
     7 milyar dolara ulaşan YUKOS'un vergi borçlarının tahsilinde şirket varlıklarının satışa çıkarılması halinde devlet petrol şirketlerinin de ihaleye girebileceğini kaydeden Putin, ''Bu devletleştirme anlamına gelmez'' diye konuştu. 
     Devlet şirketi Rosneft'in doğal gaz devi Gazprom'la birleştirilmesinin YUKOS olayıyla bir ilgisinin bulunmadığını iddia eden Putin, yakın zamanda alınan söz konusu kararın sadece piyasa şartlarının sonucu olduğunu kaydetti. 
     Putin'in açıklamalarının ardından Moskova Borsası'nda yükselişe geçen YUKOS hisselerindeki değer artışı yüzde 6'ya ulaştı. 
     YUKOS Yönetim Kurulu Başkanı Viktor Gerashchenko, dün yaptığı açıklamada, şirketin iflasını istemeyeceklerini ve vergi borçlarını ödemeyi sürdüreceklerini ifade etmişti. 
     
</TEXT>
</DOC>
