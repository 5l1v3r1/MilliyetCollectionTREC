<DOC>
<DOCNO> 294374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun03.html </URL>
<DATE> 2004/12/03/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Hollanda'dan 'ucu açık müzakere' önerisi 
</HEADLINE>
<TEXT>

     AB Dönem Başkanı Hollanda'nın Avrupa İşleri Bakanı Atzo Nicolai, Türkiye ile tam üyelik müzakerelerinin ucunun açık olması gerektiğini söyledi. 
     Atzo Nicolai, AB Komisyonu'nun ekim ayında açıkladığı raporun ucu açık ve sonuçta tam üyelik garantisi verilmeyen bir süreçten söz ettiğini belirterek, bu raporun, AB liderleri tarafından da bu şekilde onaylanması gerektiğini savundu. 
     
     "10 yıl sonra ne olacağı bilinmez" 
     Nicolai, gerekçe olarak da, ''müzakerelere belirli bir amaçla başlarsınız. Bu, üyeliğe kabuldür. Ancak sonu açıktır, çünkü 10 yıl sonra ne olacağını kimse bilemez. Herkes, ikinci bir ihtimali de düşünmek zorunda. Üyeliğe kabul görüşmelerine başlamak, sonuç hakkında garanti anlamına gelmez'' ifadesini kullandı. 
     Hollandalı bakan, Komisyon raporunda, müzakerelerin sonucuna ilişkin olarak kullanılan ifadelere yakın ve herkesin kabul edebileceği bir ifadeyi bulabileceklerini umut ettiklerini sözlerine ekledi. 
     
     'Gecikmeksizin' tanımı yerine 'net' önerisi 
     AB liderlerinin, Türkiye ile müzakerelerin başlama tarihine ilişkin olarak, daha önce ifade edilen 'gecikmeksizin' terimi yerine, net bir tarih belirleyeceklerini umut ettiğini de söyleyen Bakan Nicolai, ''zirveden net bir karar çıkacağını umuyorum'' dedi. 
     Nicolai, Türkiye'nin çıkardığı, AB ile uyumu öngören bazı yasaların nisan ayında yürürlüğe gireceğini belirterek, ''müzakereler bunun ardından başlayabilir'' dedi. 
     
</TEXT>
</DOC>
