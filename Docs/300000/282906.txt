<DOC>
<DOCNO> 282906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun18.html </URL>
<DATE> 2004/10/24/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Irak'ta bir Amerikalı diplomat öldürüldü... 
</HEADLINE>
<TEXT>

     Irak'ta Bağdat havaalanı yakınında düzenlenen havan saldırısında bir Amerikalı diplomatın öldüğü bildirildi. 
     Çin'de bulunan ABD Dışişleri Bakanı Colin Powell, bu sabah Victory Kampı'na düzenlenen saldırıda Amerikan Büyükelçiliği'nde görevli Bölgesel Güvenlik Yetkilisi Yardımcısı Ed Seitz'in öldüğünü açıkladı. 
     Seitz'in ölümünden üzüntü duyduğunu belirten Powell, ''Seitz, kendini ülkesine adamış cesur bir Amerikalıydı'' dedi. 
     Powell, ''barışın düşmanlarının iradelerini sarsmaması gerektiğini'' söyleyerek, ''Amerika ve özgür Irak üstün gelecek. Ed bunun için öldü. Bunu başaracağız'' diye konuştu. 
     Dışişleri Bakanlığı sözcüsü Richard Boucher da saldırıda bir Amerikan askerinin de yaralandığını söyledi. 
     Amerikalı yetkililer, Seitz'in Irak'ta ölen ilk diplomat olup olmadığının henüz bilinmediğini kaydetti. 
     
</TEXT>
</DOC>
