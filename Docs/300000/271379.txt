<DOC>
<DOCNO> 271379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/soneko27.html </URL>
<DATE> 2004/09/13/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
AB maliye bakanlarının euro tarşışması... 
</HEADLINE>
<TEXT>

     Hollanda'nın Scheveningen kentinde toplanarak hafta sonunu İstikrar ve Gelişme Sözleşmesi ile kurumsal vergileri müzakereyle geçiren Avrupa Birliği maliye bakanlarının 'euro' tartışması yaşadığı bildirildi. 
     EU Observer internet sitesinin haberine göre, AB maliye bakanlarına euronun bir çok ülkede farklı telaffuz edildiğini anlatan Avrupa Merkez Bankası AMB Başkanı Jean-Claude Trichet, ortak para biriminin yazılışının her Avrupa dilinde 'euro' olmasını talep etti. 
     İngilizce'de 'yuro' olarak okunan euronun, Fransızlarda 'öğro', Almanlarda 'oyro' gibi farklı telaffuzlarının yeni AB üyelerinin de ortak para kullanmaya başlamasıyla Slovenlerin 'evro', Litvanyalıların 'eyro' demesiyle iyice karışacağını belirten Trichet, AB liderlerinin alfabesi farklı olduğu için Yunanistan hariç bütün resmi AB dillerinde 'euro' olarak yazılmasına karar verdiğini hatırlattı. 
     Euro ile ilgili diğer sorunun ise çoğul kullanımında bazı ülkelerin 'euros' derken bazılarının da 's' takısını eklememesi olduğu belirtiliyor. 
     Hollanda Maliye Bakanı Gerrit Zalm, euro ile ilgili böyle bir sorunun ortaya çıkmasıyla şaşırdıklarını belirterek, ''Ama bunu hemen çözdük. Gerektiğinde çok kararlı olabiliyoruz'' diye konuştu. 
     
     'MR EURO' KAVGASI 
     AMB Başkanı Trichet'in euro bölgesi maliye bakanları başkanlığına seçilen Lüksemburg Başbakanı Jean-Claude Juncker'in 'Mr Euro' olarak adlandırılmasından rahatsızlık duyduğu belirtiliyor. 
     AFP ajansı, AMB başkanlığını yürüten Trichet'in ''Kurla ilgili bir mesele olduğundan 'Mr Euro' kesinlikle benim'' dediğini duyurdu. 
     
</TEXT>
</DOC>
