<DOC>
<DOCNO> 299571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo36.html </URL>
<DATE> 2004/12/21/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hagi ilk yarıyı değerlendirdi Ümit Karan hayallerle yaşamaya devam ediyor 
</HEADLINE>
<TEXT>

     Galatasaray Teknik Direktörü Gheorghe Hagi, sezonun ilk yarısında yaptıkları ile yetinmemeleri gerektiğini ifade ederek, ''Böyle olması halinde ikinci yarıda hiçbir yere varamayız'' dedi. 
     Hagi, Florya Metin Oktay Tesisleri'nde düzenlediği basın toplantısında, ilk yarının genel bir değerlendirmesini yaparken, takımından memnun olduğunu, ancak şu anki durumun yeterli olmadığını söyledi. 
     Çok fazla detaya girmeden genel anlamda analiz yapacağını vurgulayan Rumen çalıştırıcı, takımın başına geldiğinde bazı eksikleri belirlediğini belirterek, bunları şöyle sıraladı 
     ''Öncelikle oyuncuların kendilerine olan özgüvenlerini kaybettiklerini gördüm. Mental olarak iyi olmadıklarını gördüm. Bunu düzeltmek ve ekip ruhuna inanmalarını sağlamaya çalıştım. 
     Takımın defansında çok problem vardı ve iyi değildi. Defansı kuvvetlendirdik ve bunu da ilk yarıda gördük. Daha önce çok daha fazla ofansif oynuyorduk. Artık, takımın hep birlikte savunma ve hücum yapması gerektiğini anladık. 
     Bu işi çok iyi yaptığımı düşünüyorum, sadece 11 gol yedik, geçen sezon ilk yarı sonunda yediğimiz 23 gol sayısına bakarsak, daha iyi savunma yaptık. Son 7 sezonun Galatasaray'da ilk yarılar sonunda en az gol yiyen takımı olduk. 
     Sahadaki ve saha dışındaki disiplini de sezon başında gündeme getirdim. Oyuncularımız çok sinirliydi. Şu anda bunları bir kenara bıraktılar.'' Hagi, bunları anlattıktan sonra kulübün 100. yılını yaşadıklarını ve bu nedenle çok dikkatli hareket ettiklerini kaydederek, ilk yarıyla ilgili görüşlerini şöyle aktardı 
     ''İlk yarı boyunca 39 puan toplamıştık. Galatasaray, son 7 sezonda bunu sadece 2000 yılında UEFA şampiyonluğunu kazandığı dönemde 42 puan toplayarak geçmişti. Aslında durumumuzdan çok memnun değilim. Hiçbir zaman ikinci sırada olduğum zaman memnun olmayacağım. Takımda birçok konuyu yerleştirmemiz lazım, İyi bir ilk yarı geçirdik, iyi bir çizgide gittik. İki-üç maçta kendimizi gösteremedik, ama 39 puan aldık. Önümüzde bir rakibimiz var. Şu ana kadar çok iyi gittiler. Tabii rakibimiz ilk yarıyı 43 puanla bitirdiğine göre, çok iyi bir oyun sergilediğini söyleyebilirim. Onlar bize göre bir sene daha fazla çalıştılar. Fenerbahçe bulunduğu yeri hak etti.'' 
     
     ''YETERLİ GÖRÜRSEK, EN BÜYÜK HATAYI YAPARIZ'' 

     Hem kulübün hem de teknik direktörün varolan oyunculardan taleplerinin bu sezon çok büyük olduğunu anlatan Hagi, sözlerini şöyle sürdürdü 
     ''Ben burada takımın başında bulunduğum sürece, hocanın kurallarına prensiplerine bütün futbolcuların uyması gerekiyor, ancak bu şekilde başarıyı elde edebiliriz. Yani şunu söyleyebilirim, çok açık ve net, ikinci yarıda daha birlik ve beraberlik içinde ve her yönden daha güçlü olmamız gerektiğini düşünüyorum. İkinci yarıda şu anda yaptığımızın daha iyisini yapmazsak, bir yere varamayız. Herkes ikinci yarıda her şeyi daha fazla yapması gerekiyor. En büyük hatamız yaptığımız şeyleri yeterli görmemizdir. Şu andaki yerimiz ikinciliktir, birinci sıraya geçtiğimizde yaptıklarımızı yeterli görebiliriz.'' 
     
     ''GELECEĞE OLUMLU BAKIYORUM'' 

     Geleceğe çok olumlu baktığını da ifade eden Hagi, sezon başında takım ve kendisiyle ilgili çok az kişinin böyle bir başarıyı göstereceğini ümit ettiğini ifade etti. 
     ''Çok istikrarlı ve kendisini ispatlayan bir kadroya sahibim'' diyen Hagi, ''Gelecek için çok olumlu bakıyorum, oyuncular kendilerine özgüveni kazandılar. Unutmayalım 9 deplasman, 8 iç saha maçı oynadık, ikinci yarıda bunun tam tersi olacak. Son 4 maçta çok zorlu bir dönemden geçtik, ama iyi bir geçiş olduğunu düşünüyorum Zirve yarışından kopmadık ve mutlaka şampiyonluk için mücadele edeceğiz. Bu vesile ile de tekrar oyuncularımın hepsine fedekarlıkları ve gösterdikleri efor için teşekkür ediyorum'' diye konuştu. 
     
     ''OCAK AYINDA TAKVİYE YAPACAĞIZ'' 

     Gheorghe Hagi, artık ikinci yarı stratejisini düşünmeye başladığını belirterek, ocak ayında takıma takviye yapacaklarını açıkladı. 
     Takıma yeni birşeyler katacak, alternatifler yaratacak taviyeler yapmayı ümit ettiğini anlatan Rumen teknik adam, ''Takımım çok güçlü olduğunu ve şampiyonluk yarışından kopmayacağını gösterdi. Ancak, bazı yönlerden takımı tamamlamaya da çalışacağız'' ifadelerini kullandı. 
     Hagi, gerekli olan mevkileri kulüp başkanı ve yönetime bildirdiğini de dile getirerek, bu konuda isim veremeyeceğini, ancak ellerinde çok alternatif bulunduğunu söyledi. Hagi, ''10 numara, düşünüyoruz, istiyoruz. Haziran ayında hep defansa aldık, şimdi sıra orta sahada'' dedi. 
     Takımdan gönderilecek oyuncular hakkında konuşma yapmayacağını da vurgulayan genç teknik adam, takımdan oyuncu ayrılmasının da doğal karşılanması gerektiğini anlattı. 
     
     ''SIKINTILARI ANLIYORUM'' 

     Rumen çalıştırıcı, Galatasaray Kulübü'nü çok iyi tanıdığını ve sıkıntı yaşamasını da çok normal karşıladığını ifade ederken, gazetecilerin ''Fenerbahçe ve Beşiktaş teknik direktörlerine daha fazla imkanlar sağlıyor, siz bunu nasıl karşılıyorsunuz '' şeklinde sorusuna da şu yanıtı verdi 
     ''Dünyada problemi olmayan kulüp belki 1 tane vardır. Tabii ki Fenerbahçe'nin teknik direktörünün eline bütün imkanlar verildiği zaman, çok iyi şeyler yapması normal bir şeydir. 21 yaşaltı milli takımındaki 5 oyuncu alındığında bu çok iyi bir şey. 
     Benim ise yönetim ile ilişkim çok iyi bir seviyede. Bazı şeyleri çok iyi anlıyorum, anlayış gösteriyorum. Çok iyi işbirliği kurduk. Tabii ki onların vermiş olduğu sorumluluk benim için kolay bir şey değil, elimden geleni yapmaya çalışıyorum. Ben de masamın üstünde tonlarca paraların olmasını isterim, herşey daha kolay olurdu. Ama yine de herşey paraya bağlı değil, düşüneceksin, strateji belirleyeceksin. Ümit ediyorum ki başarıyı sağlayacağız. Bu eleştiriler benim için çok iyi geliyor. Bana verilen sorumluluk soyunma odasına aittir. Orayı en iyi şekile getirmeye çalışıyorum. Yapılan bir ankette Galatasaray Avrupa'da tanınmış en büyük Türk kulübü olarak gösterilmiş. Bu kulüpte antrenör olmak, çok büyük bir şereftir, mutluluktur, benim gibi oyuncularımın da bunu hissetmesi gerekir.'' 
     
     ''ÜMİT KARAN'I HAYALLERLE YAŞATIYORSUNUZ'' 

     Hagi, Ümit Karan'ın kısa süre oynamasına rağmen iki gol attığının belirtilmesi üzerine, ''Ümit Karan'ı hayallerle yaşatıyorsunuz'' dedi. 
     Galatasaray'ın şu anda birçok forveti bulunduğunu kaydeden Hagi, Arif'in yanı sıra Hasan Şaş ve Ayhan'ın da forvet olduğunu savunarak, şöyle konuştu 
     ''Bu mevkiide eksiğimiz yok. Benim için Hakan Şükür 1 numaradır. Necati de onun yanındadır. Bu ikiliye güveniyorum. Bunlarla yola devam edeceğim. Hem oynamayanlar gündeme getirildiğinde kimse Arif'ten bahsetmiyor. Son 3 sezonda en fazla gol atan futbolcumuz Arif. Beni en fazla oynayanlar, antrenmanlarda çalışkan olanlar ilgilendiriyorlar. Benim için o çok iyi futbolcudur, ama iyi oyuncu olması bir teknik direktör olarak yetersizdir. Bu tür övgü dolu sözler söylememiz onun için çok kötü oluyor. Hep bu tür hayallarle yaşamaya devam ediyor. Sporda geçerli olan tek bir şey vardır, o da gerçeklerdir. Bunun dışındaki her şey, fikirdir, spekülasyondur. Ama ben yine de bunlara saygı gösteriyorum.'' Ümit Karan'ı beğenmediğini ve disiplinsiz olduğunu ima eden sözler sarfeden Hagi, bu futbolcu hakkındaki sözlerini şöyle sürdürdü ''Galatasaray'da gerçek iki 9 numara var. Hakan Şükür ve Necati. Hagi onlara güveniyor ve gösterdikleri performanslar ortada. Kendilerini ispat eden çalışan oyuncular hakkında konuşursanız, daha iyi olur. Pozitif olmayan bazı şeylere teşvik vermeyin. Ben çok iyi profesyonelim, güçlü olan oyuncularla çalışmak isterim. Oyuncuların davranışı iyi olsun, antrenmanlarda iyi çalışsın isterim. Büyük bir 10 numara olduğumu söylüyorsunuz. Ben her zaman idmanlara en önce çıkıyordum. Disiplin çok önemlidir. Aynı şeyi şimdi teknik direktör olarak oyuncularımdan istiyorum. Az konuşan ve çok fazla veren bir oyuncuya daha fazla inanıyorum, güveniyorum. Çok yetenekli, ama çok az şey veren oyuncuya değil. Onun dışında başka şeyler de olmalı, karakterli olacak ve rekabeti kabul edeceksin. Allah'ın verdiği yetenek herşey demek değil. Rekabeti pozitif olarak anlayan her zaman öne çıkar, anlayamayan arkada kalır.'' İlk yarıda oyuncuların gösterdikleri performansları çok iyi değerlendirdiğini ve gelecekle ilgili stratejisini yaptığını anlatan Hagi, Ayhan ile ilgili bir soru üzerine de bu oyuncunun takıma girdiğinde en iyi şekilde katkı yaptığını ve gelecekte yararlanabileceğini söyledi. Hagi, Kardemir Karabükspor ile yarın yapacaklarını Türkiye Kupası 2. kademe maçına da değinerek, ''Yarınki maç çok önemli, kazanmak zorundayız. Dün oyuncularımızla da konuştum. Bir hata yapmamamız gerektiğini soyledim. Bu maça da iyi konsantre olarak çıkmalıyız. Rakibimizi çok az tanıyoruz, bilgi toplamaya çalışıyorum, ama sonuçta bizim sahadaki tavrımız çok önemli olacaktır'' diyerek sözlerini tamamladı. 

     
</TEXT>
</DOC>
