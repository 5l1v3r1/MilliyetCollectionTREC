<DOC>
<DOCNO> 261277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/guncel/gun04.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
20 milyon lira veren cepten ezan dinleyecek 
</HEADLINE>
<TEXT>


İSTANBUL Milliyet 

Birbirinden farklı melodilerle popüler şarkıların yüklendiği cep telefonları, şimdi de ezanla beş vakit namaz vaktini bildirecek. Cep telefonları ezanı, bulunulan şehrin namaz saatine göre okuyacak. 
İnternet Holding'e bağlı yazılım şirketi Mobi - nex tarafından geliştirilen program, cep telefonlarına ülke ve şehirlere göre ezan vakitlerini yüklüyor. Program, telefon kapalı olsa bile ezan okuyabilme özelliğine sahip. Mobi - nex tarafından yapılan açıklamaya göre, program dünyada ilk kez uygulanıyor. Program sadece Türkiye'deki ezan saatlerine göre değil, aynı zamanda Ortadoğu, Avrupa ve Türki Cumhuriyetleri'ne de uyumlu. 
Program şimdilik sadece Nokia 3650, 3660, 6600, 7650, N - Gage ile Siemens SX1 model telefonlarda çalışıyor. Ezan programını yüklemek için, Mobi - nex'i telefonla arayarak, üye olunuyor ve program satın alınabiliyor. 20 milyon lira olan programın çalışması için şirket bir kod gönderiyor. 


</TEXT>
</DOC>
