<DOC>
<DOCNO> 275031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun09.html </URL>
<DATE> 2004/09/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İngiltere'de terör saldırısına hazırlanan 4 kişi yakalandı 
</HEADLINE>
<TEXT>

     İngiltere'de polisin, News of the World gazetesinin bir terör grubu içine soktuğu muhabiri sayesinde sızdırdığı öne sürülen bilgi sayesinde, terör saldırısı hazırlığında oldukları gerekçesiyle 4 kişiyi yakaladığı bildirildi. 
     İşadamı oldukları belirtilen kişilerin radyoaktif madde satın almaya çalıştıklarına dair iddiayı bugünkü nüshasında yayımlayan News of the World, zanlılardan üçünün Londra'nın kuzeyindeki bir otelde, dördüncü kişinin Londra'daki evinde yakalandığını yazdı. 
     Söz konusu kişilere ait ev ve işyerlerinde yapılan aramalarda henüz radyoaktif maddeye rastlanmadığını belirten BBC ise aramanın sürdüğünü duyurdu. 
     İngiltere'de 11 Eylül'den sonra çıkarılan terörle mücadele yasasının ''terörist saldırı hazırlığı yapmak, yapanlara yardım ve yataklık etmek'' hakkındaki 41. maddesi gereği tutuklanan 4 kişiyi sorgulamak için 14 günlük süreye sahip olan polisin, bu sürenin sonunda dava açması ya da bu kişileri serbest bırakması gerekiyor. 
     Londra'nın merkezindeki Paddington Green karakolunda sorgulanmakta olan zanlılar hakkında, İngiliz iç istihbarat servisi MI5'in de soruşturma yürüttüğü bildirildi. 
     
</TEXT>
</DOC>
