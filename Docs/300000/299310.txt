<DOC>
<DOCNO> 299310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonyas13.html </URL>
<DATE> 2004/12/20/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Çarpışma testi sonuçları açıklandı En kötü Kia Spectra 
</HEADLINE>
<TEXT>

     ABD'de yapılan son çarpışma testlerinde, Kia'nın Spectra modeli, karşıdan çarpışmalarda 2001'den bu yana en kötü puanları aldı. 
     Karayolu Güvenliği Sigorta Kuruluşu IIHS tarafından yapılan denemelerde, ABD'de 13 bin 240 dolardan başlayan fiyatlarla satılan dört kapılı küçük sedan Spectra, çarpışma testi mankeninin baş, göğüs ve bacaklarında en çok yaralanmaya yol açan model oldu. 
     Yaklaşık 64 km 40 mil hızla yapılan çarpışma testlerinde en son 2001 yılında Chevrolet'nin Cavalier modeli bu kadar kötü puan almıştı. 
     Mazda 3 ve Hyundai Elantra ise kuruluşun en yüksek güvenlik puanlarını aldı. Bu araçları, Volkswagen'ın yeni Beetle ve Jetta Bora modellerinin yanı sıra Subaru'nun Impreza, Suzuki'nin Aerio, Mini Cooper, Toyota'nın Corolla, Ford'un Focus, Mitsubishi'nin Lancer ve Honda'nın Civic modelleri izledi. 
     Kuruluşun 40 mille çarpışma testi sonuçları 3 ölçüte göre değerlendiriliyor Aracın çarpışma sonucu büzülen ön kısmı ile sürücü arasındaki uzaklık, çarpışma testi mankeninin yaralanma durumu ve çarpışma sırasında alınan görüntülerin yavaşça izlenerek emniyet kemerinin etkinliğinin incelenmesi. 
     ABD'de Mayıs'ta yapılan çarpışma ve sürüş testleri sonucunda Mazda'nın V6 modeli en güvenli aile sınıfı araç seçilmişti. 
     Aynı denemelerde küçük araçlar sınıfında da Honda Civic en güvenli araç seçilmiş, üst sınıf ve büyük sedan otomobillerde Toyota'nın lüks markası Lexus IS300 ilk sırayı almıştı. 
     IIHS, her modelin yeniden tasarlanmasından sonra çarpışma denemesi yapıyor. 

     
</TEXT>
</DOC>
