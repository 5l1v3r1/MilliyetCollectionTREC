<DOC>
<DOCNO> 284094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonsiy18.html </URL>
<DATE> 2004/10/28/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
Başbakan Erdoğan, Ulusa seslendi... 
</HEADLINE>
<TEXT>

     Başbakan Recep Tayyip Erdoğan, Türkiye'nin, bugüne kadar kendini ifade etmek konusunda yeterince gayretli olmadığını belirterek, Türkiye'nin, gücünün ve büyüklüğünün farkında olarak ve özeleştirisini sağlıklı biçimde yaparak, dış zeminlerde kendini ifade etme çabası gösterdiğinde, bunun karşılığını rahatlıkla alabildiğini söyledi. 
     Başbakan Erdoğan, ''Ulusa Sesleniş'' programındaki konuşmasına, Ramazan ayının ülkeye, dünyaya ve insanlığa ''rahmet, hayır, bereket getirmesi'' temennisinde bulunarak başladı. 
     Bugünlerin, milletçe, sımsıkı bağlarla birbirine kenetlenilen günler olduğunu dile getiren Erdoğan, ''Bu günler, zenginin yoksulun halinden anladığı dertlerin, sıkıntıların paylaşıldığı müstesna günlerdir. Her yıl olduğu gibi bu yıl da bu güzel günler vesilesiyle bir olmak, birlik olmak, kardeş olmak konusunda çok değerli bir tecrübe yaşıyoruz'' dedi. 
     Bu topraklarda hayat bulan medeniyet değerlerinin, bugünün dünyasında da toplumu ayakta tutmaya, zenginleştirmeye ve aydınlatmaya devam ettiğini anlatan Erdoğan, ''Millet olarak ne zaman sıkıntıya düşsek, ne zaman önümüze aşılmaz gibi görünen engeller çıksa, ne zaman tökezlesek, bu ortak değer ve hasletlerimize sımsıkı sarılarak ayağa kalkabiliyoruz. Bu yüzden bizi biz yapan, kardeş yapan, bu değerlerimize bağlıyız ve bağlı kalacağız'' diye konuştu. 
     Başbakan Erdoğan, bir milleti gerçekten zengin kılanın, rakamlarla ifade edilen göstergelerden çok, aynı duygu etrafında birleşebilme kabiliyeti olduğunun bilinci içinde olunacağını vurgulayarak, bu ülkenin geleceğe damgasını vuracak büyük medeniyet atılımının da bu ruhtan, bu ruha hayat veren zengin insani değerlerden güç alarak gerçekleştireceğini bildiklerini söyledi. 
     
     ''DEĞERLERİMİZDEN İSTİFADE EDİLMELİ'' 

     Türkiye'nin, farklı kültür ve zenginlikleri bağrında taşıyan, farklı tarihi birikimleri potasında eriten bir ülke olduğuna işaret eden Erdoğan, Türkiye'nin, geleceğe dönük potansiyelinin, işte bu yüzden son derece büyük olduğunu kaydetti. 
     Başbakan Erdoğan, içinde bulunulan coğrafyanın, Türkiye'nin sahip olduğu bu büyük mirası daha da değerli kıldığını anlatarak, şöyle devam etti 
     ''Bu büyük miras, sadece çeşitli bağlarla bağlandığımız kardeş coğrafyalar ya da çevre ülkeler için değil aynı zamanda dünyanın ve insanlığın geleceği için de büyük fırsatlar barındırmaktadır. 
     Dünyanın farklı kültür ve coğrafyalarında yaşanan tarihi tecrübelerden azami biçimde yararlanmak, o tecrübelerin getirdiği insani kazanımlardan payımıza düşeni almak için her zaman olduğundan daha da istekliyiz. Ancak, acılarla ve savaşlarla bunalmakta olan dünyanın da bizim bu topraklarda yaşatmakta olduğumuz değerlerden istifade etmesi gerektiğine inanıyoruz. Çünkü bu değerler, barış ve kardeşlik fikrini tesis etmekte güçlük çeken bir dünya için fevkalade elzem hale gelmiştir.'' 
     
     ''TÜRKİYE'YE KARŞI BÜYÜK İLGİ VE MERAK'' 

     Hükümet olarak göreve başladıkları günden bu yana dünyanın farklı köşelerine, pek çok yabancı ülkeye ziyaretler gerçekleştirdiklerini anlatan Başbakan Erdoğan, şunları kaydetti 
     ''Bütün bu ziyaretlerim sırasında iki önemli noktayı bizzat tespit etme imkanına kavuştum. Bunlardan ilki dış dünyada, ama sadece Avrupa'da değil, bütün dünyada, Türkiye'ye yönelik büyük bir ilgi ve merak gösteriliyor oluşudur. Şunu kesin olarak ifade edebilirim ki Türkiye dışarıdan bakıldığında, bizim içeriden gördüğümüzden çok daha büyük etki gücüne sahip, çok daha çarpıcı bir ülke... 
     Dış dünyadaki temaslarım sırasında tespit ettiğim bir başka gerçek de Türkiye'nin bugüne kadar kendini ifade etmek konusunda yeterince gayretli olmadığıdır. Türkiye, gücünün ve büyüklüğünün farkında olarak ve özeleştirisini sağlıklı biçimde yaparak, dış zeminlerde kendini ifade etme çabası gösterdiğinde, bunun karşılığını rahatlıkla alabiliyor. 
     Bugün geldiğimiz nokta bu kritik eşiğin aşılması konusunda ne kadar yol aldığımızın açık bir göstergesidir'' 
     
     ''AB MACERASINDA, MUTLU SONA EN YAKIN NOKTA'' 

     Erdoğan, Türkiye'nin, 40 yıllık AB macerasında bugün, mutlu sona en yakın noktaya geldiğini ifade ederek, 17 Aralık öncesi AB Komisyonu'nun yayınladığı İlerleme Raporu'nun, Türkiye ile müzakerelere başlamanın önünde bir engel kalmadığını açıkça dile getiren bir tavsiye kararı olduğunu vurguladı. 
     Başbakan Erdoğan, bu tavsiye kararının dikkate alınacağını ve 17 Aralık tarihinde Türkiye'ye makul bir müzakere tarihi verileceğinin kuvvetle muhtemel görüldüğünü belirterek, ''Türkiye, şükürler olsun ki bu tarihi kavşağa, sıkıntılarını asgariye indirmiş, dengelerini yerine oturtmuş, geleceğe umutla ve güvenle bakan bir ekonomiyle girmektedir'' dedi. 
     Bugüne kadar krizden çıkış göstergeleriyle çok çok sıkıntılı dönemlerde kalınan ekonominin, artık her alanda yeni bir atılım heyecanının belirtilerini göstermeye başladığını anlatan Erdoğan, böyle bir beklentiyle, böyle bir umut ve coşkuyla hazırlanan 2005 Mali Yılı Bütçe Kanunu'nun geçtiğimiz günlerde TBMM'ye sunulduğunu anımsattı. 
     
     ''BÜTÇEDE DİSİPLİNLİ EKONOMİ YÖNETİMİNİN İZLERİ'' 

     Erdoğan, 2005 Mali Yılı Bütçesi'nin, dinamik, akılcı, ayakları yere basan ve disiplinli bir ekonomi yönetiminin izlerini taşıdığını ifade ederek, makroekonomik dengeleri gözeten, bunu hiçbir zaman göz ardı etmeyen yönetim anlayışının ülkenin ve dünyanın gerçekleriyle örtüşen, insanı ve sosyal politikaları merkeze alan, disiplinden taviz vermeyen bir bütçe oluşturmanın gayreti içinde olduklarını söyledi. 
     Geçen iki yıl içinde enflasyonda, büyüme oranlarında, faizlerde, kamu borç stokunda, dış ticaret hacminde, ulusal ve uluslararası yatırımlarda ve daha bir çok alanda hayal bile edilemeyecek seviyeler yakalandığını anlatan Erdoğan, 2005 yılı bütçesi için temel aldıkları makro ekonomik hedeflerin, gerçekleştirilmek üzere ortaya konmuş iddialı ama gerçekçi hedefler olduğunu kaydetti. 
     Başbakan Erdoğan, yeni bütçede Gayri Safi Milli Hasıla büyüklüğünün 481 katrilyon lira olarak belirlendiğini, geçen yıl olduğu gibi bu yıl da yüzde 5'lik bir büyüme hedefi öngörüldüğünü belirterek, ''Geçen yıl bu rakamın üstünde bir büyüme hızı yakaladık. Bu yıl da ortaya koyduğumuz hedeften daha iyisini yakalamanın azmi ve gayreti içerisinde olacağız'' diye konuştu. 
     
     ''REHAVETE KAPILMADAN HEDEFLERİ YAKALAYACAĞIZ'' 

     Enflasyonda son iki yıl içinde istikrarlı bir düşüş gerçekleştirildiğine işaret eden Erdoğan, bugün tek haneli enflasyondan gerçekçi bir hedef olarak söz edilir hale gelindiğini söyledi. 
     Bu yıl sonu için TÜFE'de belirledikleri yüzde 12 hedefinin çok altında bir oranının yakalanacağının şimdiden anlaşıldığını kaydeden Erdoğan, ''Yani bu konularda belirlediğimiz hedefleri yakalamanın mutluluğunu yaşıyoruz. İnşallah bundan sonra da rehavete kapılmadan, gevşemeden, ayaklarımızı yere sağlam basarak bu hedefleri yakalayacağız'' dedi. 
     
     ''ENFLASYON HEDEFİ YÜZDE 8'' 

     Başbakan Erdoğan, 2005 yılı için enflasyon hedefinin yüzde 8 olduğunu belirterek, ''Hükümet olarak ekonomimizi tek haneli enflasyon dönemine eriştirmek konusunda son derece kararlıyız. Ekonomimiz, uyguladığımız rasyonel politikalar sayesinde sağlıklı bir zemine oturmuştur ve inşallah Türkiye bir daha yüksek enflasyon dönemlerine geri dönmeyecektir'' diye konuştu. 
     ''Geçen iki yıla yakın zaman içinde ihracatta kırılan rekorlar inşallah büyük beklentiler içinde olduğumuz yeni yılda da devam edecektir'' diyen Erdoğan, sözlerini şöyle sürdürdü 
     ''Son iki yıldır sağlanan mali disiplin ve dikkatli bir yönetimle bütçe açığının gayri safi milli hasılaya oranı hızla düşmüştür, düşmeye de devam etmektedir. 
     2001 yılında yüzde 16.5 olan bütçe açığının GSMH'ye oranı, 2004 yılında yüzde 8 civarına inmiştir. Önümüzdeki yıl bu oranın yüzde 6.1'e düşürülmesi hedeflenmiştir. Buna göre 2004 yılı sonunda 34 katrilyon lira olmasını beklediğimiz bütçe açığını, 2005 yılında 29.1 katrilyon liraya düşürmeyi planlıyoruz. 
     2004 yılı bütçesinde 66 katrilyon lira olarak öngörülen faiz ödemelerinin yıl sonunda 58.5 katrilyon lira civarında gerçekleşmesini bekliyoruz. Bu çerçevede, faiz ödemelerinin 2005 yılında da aynı şekilde azalmaya devam etmesini ve 56.4 katrilyon liraya kadar inmesini öngörüyoruz'' 
     
     ''KAMUDAKİ İSRAFIN KALDIRILMASI'' 

     Erdoğan, 2005 bütçesinde çok önemli bir başka hedefi de ortaya koyduklarını ifade ederek, şöyle konuştu 
     ''Hükümet olarak, faiz giderlerinin bütçe içindeki payının önemli ölçüde azalacağının, yatırımların payında da ciddi bir artış gerçekleşeceğinin beklentisi içindeyiz. Bu hedef son derece önemli, umut veren bir gelişme hedefidir. 2005 yılında konsolide bütçe yatırım harcamalarında yüzde 37 oranında reel artış öngörüyoruz. Ancak Türkiye'nin yeni yatırımlara imkan ve kaynak bulabilmesi için, mutlaka üzerindeki fazla yüklerden kurtulması, kamudaki israfı ortadan kaldırması gerekmektedir. 
     Bugüne kadar har vurup harman savrulan kamu kaynaklarının, mutlaka mali bir disipline ve rasyonel bir düzene kavuşturulması gerekiyordu. Hükümet olarak biz bu yıl da sadece bugünü değil yarını da yani çocuklarımızın geleceğini de düşünerek bu mali disiplini sürdürmeye kararlıyız.'' Başbakan Erdoğan, 2005 Mali Yılı Bütçesi'nin bu anlayışla hazırlandığını, kaynak israfının önüne geçmek üzere titiz planlamalar gerçekleştirildiğini söyledi. 
     Bu anlayış doğrultusunda kısa sürede tamamlanacak kamu yatırımlarına öncelik verileceğini, sosyal nitelikteki harcamaların artırılacağını, kamunun küçültülmesi politikasına devam edileceğini ve kamu harcamalarının sağlam gelir kaynaklarına dayandırılacağını belirten Erdoğan, şöyle konuştu 
     ''Bugüne kadar milletin bize emanet ettiği her kuruşun, mutlaka amacına uygun kullanılması için kılı kırk yaran bir hassasiyet içinde olduk. Bu hassasiyetimiz, bundan sonra da devam edecektir. Toplumumuzun mali bakımdan imkanları kısıtlı kalmış, yıllardır ihmal edilmiş kesimlerini bir an önce hak ettikleri refaha kavuşturmak en büyük hedefimiz. Ama bu hedefe, bugünden yarına ulaşamayacağımızı da hepimiz biliyoruz.'' 
     
     SSK HASTANELERİNDE MAĞDURİYET BİTİYOR 

     Başbakan Recep Tayyip Erdoğan, SSK'ya ve Sağlık Bakanlığı'na bağlı hastanelerdeki dengesizliklerin, vatandaşların mağduriyetini devam ettirmesini istemediklerini belirterek, '' Özelleştirme yapılacak gibi spekülasyonların hepsi uydurmadır. Eğer özelleştirme yapılacaksa bunu size ben açıklarım'' dedi. 
     Erdoğan, Ulusa Sesleniş konuşmasında, artık, ''sağlam kaynaklara dayanmayan bir israf ve göz boyama ekonomisinin'' nasıl geri teptiğinin, milletçe çok iyi öğrenildiğini ifade ederek, bugün hala, ''el kesesinden hesapsızca harcama yapmayı marifet zannedenlerin bıraktıkları borçlarla, faizlerle boğuşulduğuna'' dikkati çekti. 
     Hiçbir zaman, sağlam kaynağı olmayan popülist vaatlere ve uygulamalara tevessül etmediklerini anlatan Erdoğan, şöyle devam etti 
     ''Ve sürekli milletvekili arkadaşlarıma da bunu söylüyorum. 'Bize popülist anlayışlarla yeni yeni talepler getirmeyin. Önce bitme seviyesi yüzde 100'lere ulaşmış olan rantabl yatırımları bitireceğiz. Ondan sonra sırasıyla diğerlerine geçeceğiz.' Yoksa yeni yeni yatırımlar önümüze getirmek suretiyle temeli 20 yıl önce atılmış halde duran ve çevrede yaşayan vatandaşlarımı sürekli umutsuzluğa iten bu eserleri bitiremeyiz. Biz bu eserleri bitiriyoruz ve bitireceğiz. Yükselen maliyetleri devam ettiremeyiz. 
     İşte şu anda biz bunların adımlarını atıyoruz ve her hafta ülkemizin bir yanında bu açılışları ama ben, ama bakan arkadaşlarım sürekli olarak yapmaktayız. Hatta zaman zaman bir merkezden birçok ildeki açılışları uydu aracılığı ile yapıyoruz. 
     Ama, gerçekten sıkıntıda olan, dertlerini ve çaresizliklerini ta yüreğimizde duyduğumuz çok dar gelirli vatandaşlarımızın çok acil, çok hayati ihtiyaçlarını karşılamayı da boynumuzun borcu olarak görüyoruz. Dertlere bir nebze deva olmak, yaraları sarmak, ocakları şenlendirmek adına imkanlarımızı zorluyoruz.'' 
     
     ''FAKİR FUKARAYA YARDIMI SİZ ULAŞTIRIN'' 

     Bu anlayışın bir gereği olarak iki yıldır sürmekte olan sosyal yardımların 2005 yılında da önemli oranda artarak devam edeceğini belirten Erdoğan, sözlerini şöyle sürdürdü 
     ''Ücretsiz kitap dağıtımı, yoksul ailelere kömür yardımı ki bu konuya gelmişken burada bir şeyi ifade etmek isterim Benim insanım fakiriyle de çok gururlu ve onurludur. Zaman zaman kaymakamlıklara veya valiliğe gidip de kömür talebinde bulunmayı gururuna yediremiyor. Bunun farkındayız. 
     Bunun için değerli valilerime, kaymakamlarıma ve belediye başkanlarıma şunu söylüyorum fakir fukaranın, garip gurebanın sizlere gelmesini beklemeyin, siz onları arayıp bulun ve yardımı ulaştırın. Buna rağmen gözden kaçan vatandaşlarımızı muhtarlarımız da valiliğe, kaymakamlığa, belediye başkanlığına bildirsinler ki karda kışta üşümesinler. Sosyal Dayanışma ve Yardım Fonu'ndan doğrudan gelir desteği gibi uygulamalarımızla, fakir ve dar gelirli vatandaşlarımız gözetilmeye devam edilecektir. 
     Bununla yetinmeyip zengin ve yoksul kesimlerimiz arasındaki makası daraltmaya dönük sosyal plan ve projelerimize kaynak oluşturmak için de gece gündüz çalışıyoruz'' Yıllar yılı sıkıntı çekmiş, yaptığı fedakarlıkların karşılığını görmemiş insanlarımız artık refaha, mutluluğa, huzura ulaşmak için daha fazla beklememesini gönülden istediğini ifade eden Erdoğan, Türkiye'nin birikmiş problemleri ve uygulamak zorunda olduğu sıkı ekonomik program nedeniyle bu güzel noktalara ancak adım adım ilerleyebildiğini söyledi. 
     
     MEMUR MAAŞ ZAMLARI 

     Gelecek yıl uygulanacak memur zammı oranlarının bir süre önce belirlendiğini anımsatan Erdoğan, şunları kaydetti 
     ''Bütçe imkanlarımızı zorlayarak bu oranların geçtiğimiz iki yılda olduğu gibi enflasyon oranının üstünde olmasına dikkat ettik, özen gösterdik. Ve şunu da özellikle hatırlatmak istiyorum biz sizlere kendi cebimizden bu paraları vermiyoruz. Bu belirlediğimiz ücretler sizin yine bizlere tasarruf etmek için emanet ettiğiniz imkanlardır. Biz, sizin adınıza bu makamdayız. Eğer biz bunları hesaba kitaba tam uygun olarak yapmaz da politik çıkarlarla bu adımları atacak olursak, sevgili memur kardeşim yarın bu maaşları bile ödeyemez hale gelen yönetimle karşılaşırız. 
     Maalesef gönlümüzden geçen rakamları vermemize Türkiye ekonomisinin içinde bulunduğu süreç ve bütçe imkanlarımız elvermiyor. Bu sıkıntıları bir süre daha hep birlikte yaşayacak, Türkiye'yi ayağa kaldırma yükünü hep birlikte omuzlayacağız. Ancak bu yolda attığımız her adımda mutlu, müreffeh ve aydınlık yarınlarımıza biraz daha yaklaşmakta olduğumuzu bilelim, bu geleceğe hepimiz inanalım.'' 
     
     SSK HASTANELERİNİN DEVRİ 

     Ekonominin genelinde yaşanan gelişmelerin, sadece memurları değil, bütün çalışan kesimleri daha fazla rahatlatacak şartları günbegün getireceğini ifade eden Erdoğan, imkanlar çerçevesinde geniş çalışan kesimleri rahatlatacak tedbirler almaya, plan ve projeler geliştirmeye devam ettiklerini anlattı. 
     Başbakan Erdoğan, sağlık alanında çalışanları rahatlatacak adımları arka arkaya atmaya devam ettiklerini vurgulayarak, 1 Ocak'tan itibaren artık Sosyal Sigorta Kurumu'na bağlı hastaneleri bedeli karşılığında Sağlık Bakanlığı'nın devralacağına işaret etti. 
     Artık bütün sağlık kurumlarının, bütün hastanelerin, bazı istisnalar dışında Sağlık Bakanlığı tarafından yönetileceğini vurgulayan Erdoğan, bunun üzerinde de bazı spekülasyonlar yapıldığını dile getirdi. 
     
     ''SPEKÜLASYONLARIN HEPSİ UYDURMA'' 

     Başbakan Erdoğan, şöyle konuştu 
     ''Bugüne kadar bu ayrılıkların, değişik bakanlıklardaki hastanelerin, SSK'ya bağlı olan hastaneler, Sağlık Bakanlığı'na bağlı olan hastanelerdeki dengesizliklerin vatandaşımızı ne derece mağdur ettiğini hatırlayın ve biz bundan sonra bunun devam etmesini istemiyoruz. Bir standardın gelmesini istiyoruz. Bu standardın gelmesi için biz bu adımı attık. 'Özelleştirme yapılacak' gibi spekülasyonların hepsi uydurmadır. Eğer özelleştirme yapılacaksa bunu size ben açıklarım. 
     Devrim niteliğindeki bu uygulama zaman içinde sağlık sistemimizin önemli bir açığını daha kapatacak, kaliteli sağlık hizmetini biraz daha yaygınlaştıracaktır. 
     Genel sağlık sigortasıyla ilgili çalışmalarda da son aşamaya gelmiş bulunuyoruz. İnşallah genel sağlık sigortası uygulamasının hayata geçmesiyle birlikte 72 milyon vatandaşımız, gittiği hiç bir hastanenin kapısından geri çevrilmeyecektir.'' 
     
     ''TEŞVİK YASASI'NIN KAPSAMI GENİŞLETİLİYOR'' 

     Bir ekonomiyi sadece devlet imkanlarıyla kalkındırmanın mümkün olmadığını belirten Erdoğan, özel sektör yatırımları ve yabancı sermaye girişi sağlanmadan küreselleşen dünyanın dayanıklı, istikrarlı ve güvenilir ekonomilerinden biri olarak uzun süre ayakta kalınamayacağını kaydetti. 
     Türkiye'yi güçlü ve müreffeh yarınlarına taşıma azmindeki bir hükümet olarak yatırımların artışına, dolayısıyla da üretimin ve istihdamın genişlemesine büyük önem atfettiklerini dile getiren Erdoğan, geçen yıl bu hassasiyetle uygulamaya konulan Teşvik Yasası'nın gelecek adına umut taşıyan sonuçlar ürettiğini belirtti. 
     ''Şimdi bu yasanın kapsamını genişletmenin hazırlıklarını yapıyoruz'' diyen Erdoğan, Sanayi ve Ticaret Bakanlığı ve DİE tarafından titizlikle yürütülen çalışmaların bir sonucu olarak 2005 yılında farklı vilayetlerin de Teşvik Yasası kapsamı içine alınacağını, böylece bu vilayetlerin de yerli ve yabancı yatırımlar için cazip hale getirileceğini bildirdi. 
     Ülkenin her köşesini başlatılan bu büyük imar ve inşa hareketinin içine dahil etmenin, açığı kapatmanın, söküğü dikmenin, hep birlikte kalkınmanın bir mecburiyet olduğuna dikkati çeken Erdoğan, yerli yatırımcıların ve yabancı sermaye temsilcilerinin teşvik kapsamına alınarak avantajlı yatırım şartları oluşturulan bu bölgelere büyük ilgi göstereceklerine bütün samimiyetiyle inandığını belirtti. 
     Başbakan Erdoğan, ''Bu şehirlerimiz için yatırım, su gibi, hava gibi hayati bir ihtiyaç haline gelmiştir. İnşallah her gün artan bir heyecanla bu çorak iklime bereket getirecek, yeni yatırımlarla, yeni iş kapılarıyla, yeni aş kapılarıyla Anadolu'nun yüzünü güldüreceğiz'' diye konuştu. 
     
     ''GAYRETLERİN KARŞILIĞI ALINACAK'' 

     Türkiye'nin yepyeni bir dönemin eşiğinde olduğunu ifade ettiğini belirten Erdoğan, ''Millet olarak inanıyoruz ki 17 Aralık günü göstermiş olduğumuz kararlı gayretlerin karşılığını alacak, önümüze AB ile müzakere takvimini koyacağız'' dedi. 
     Müzakere sürecinin başlamasıyla birlikte, ekonominin yeni imkanlara ve yeni kaynaklara ulaşacağının bir gerçek olduğunu vurgulayan Erdoğan, özellikle doğrudan yabancı sermayenin Türkiye'ye girişi konusunda çok ciddi bir canlanma yaşayacağının şimdiden söylenebileceğini kaydetti. 
     Başbakan Erdoğan, bu canlanmanın, son iki yılda ekonominin gösterdiği üstün performansa ilave olarak yaşanacağını anlatarak, ekonominin güven ve istikrar zemininde yaptığı atılımın, Türkiye'ye yabancı sermaye girişini aşamalı olarak zaten hızlandırdığını söyledi. Erdoğan, bu yıl sonu itibariyle doğrudan yabancı sermayenin Türkiye'ye girişinin 2.5 milyar dolar olduğunu, bu rakamların hızla artış göstereceğini umduklarını ifade etti. 
     
     ''TÜRK EKONOMİSİ, DEV EKONOMİ OLMA YOLUNDA'' 

     Türkiye ekonomisinin, yeni yatırımlarla büyümeye, üreten, ürettiğini değere dönüştüren, kazanca dönüştüren dev bir ekonomi olma yolunda olduğunu dile getiren Erdoğan, ''Bakınız yerli yatırımcılarımız Temmuz sonu itibariyle 20 milyar doları aşan bir yatırım tutarına imza atmışlardır. Bu rakam, Türkiye'nin ekonomik özgüvenini yeniden kazandığının açık delilidir. İnşallah bu yatırımlarla gerileme trendine girmiş olan işsizlik oranları daha da düşecek, ocaklar şenlenecektir'' diye konuştu. 
     Bu yeni ve bereketli dönemin çok anlamlı ve tarihi bir göstergesinin de 1 Ocak 2005'ten itibaren tedavüle girecek Yeni Türk Lirası YTL olduğunu vurgulayan Erdoğan, YTL'nin, Türk ekonomisinin ayağa kalkışının, parasının pul olmaktan kurtuluşunun, ''sağlam para, sağlam ekonomi'' düsturunun hayata geçirilmesinin kanıtı olacağına işaret etti. 
     Bu tarihi adımın hayırlı olmasını dileyen Erdoğan, ''Unutmayın bundan 82 yıl önce 1 dolar 1.5 Türk Lirası idi. Ama bugün 1 dolar 1.5 milyon. Şimdi nereden nereye dönüyoruz, bunu anlamanız bakımından ifade ettim'' diye konuştu. 
     
     ''DAHA AYDINLIK YARINLARIN HAYALİ'' 

     Türkiye'nin yeni heyecanlarla hazırlandığı bir geleceğin eşiğinde, Cumhuriyet'in 81. yılını kutladığı bu tarihi eşikte, milletçe daha mutlu bir geleceğin, daha aydınlık yarınların hayalini kurduğunu, umudunu taşıdığını vurgulayan Erdoğan, sözlerini şöyle sürdürdü 
     ''Birbirimize inanarak, güvenerek, değerlerimize sıkı sıkıya sarılarak, dayanışma ve yardımlaşma duygularımızı asla kaybetmeden bu zorlu yolculuğu başarıyla tamamlayacağız. Ve inşallah Cumhuriyetimiz'in 100. yılını, hep birlikte şanla, şerefle, huzur ve refah içinde, barış ve esenlik içinde, coşkuyla kutlayacağız. Türkiye hak ettiği medeniyet zirvesine mutlaka yükselecektir.'' Başbakan Erdoğan, sözlerini şöyle tamamladı 
     ''Bu güzel duygularla konuşmama son verirken, gerek içine girdiğimiz yeni sürecin, gerek 2005 yılı bütçesinin ülkemize ve milletimize hayırlar getirmesini temenni ediyorum. 
     Cumhuriyet Bayramınızı ve Mübarek Ramazan ayınızı bir kere daha tebrik ediyor, hepinize sevgilerimi, saygılarımı sunuyorum. Kalın sağlıcakla.'' 
     
</TEXT>
</DOC>
