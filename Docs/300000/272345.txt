<DOC>
<DOCNO> 272345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy05.html </URL>
<DATE> 2004/09/16/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Yıldırım Karaman'ın görevden alınması konusunda geç kalmış değiliz 
</HEADLINE>
<TEXT>

     Ulaştırma Bakanı Binali Yıldırım, TCDD Genel Müdürü Süleyman Karaman'ın görevden alınması konusunda, ''Bence zamanlama konusunda o kadar geç kalmış değiliz'' dedi. 
     Yıldırım, düzenlediği sohbet toplantısında, Karaman'ın görevden alınmasıyla ilgili kararnamenin hatırlatılması üzerine, yaşanan kazaların ardından başlayan yargı sürecinin devam ettiğini kaydetti. 
     TCDD Genel Müdürü Karaman için soruşturma izninin verilmesi yönündeki talep konusunda incelemelerin de sürdüğünü ifade eden Yıldırım, bu sürecin sonunda izin vermeyi düşündüklerini ancak, spekülasyonların demiryollarına daha fazla zarar vermemesi ve yargıyı rahatlatmak amacıyla süreci öne aldıklarını anlattı. 
     Yıldırım, bu kararda geç kalınıp kalınmadığının sorulması üzerine, ''Bence zamanlama konusunda o kadar geç kalmış değiliz'' diye konuştu. 
     Pamukova'daki tren kazasını da değerlendiren Yıldırım, hazırlanan raporların hukuk sürecinde çok konuşulacağını ve tartışılacağını dile getirerek, Pamukova Cumhuriyet Savcılığı'nın soruşturmasına konu olan rapor konusunda da ciddi itirazlar bulunduğunu anlattı. 
     Yıldırım, demiryollarında uzun süre yatırım yapılmaması nedeniyle başta saatte 140 kilometre olan hız sınırının, hattaki bozulmalar nedeniyle getirilen ''Takayyudat'' adı verilen sınırlamalarla, ortalama saatte 85 kilometreye kadar gerilediğini hatırlattı. 
     Ankara-İstanbul arasında hızlandırılmış tren uygulamasına gidilirken, hızı etkileyen 175 makasın değiştirilmesiyle 45 dakikalık zaman kazanıldığını ifade eden Yıldırım, geçitlerin kontrol altına alınması ve ara durakların da kaldırılmasıyla 105 dakika kazanılarak İstanbul-Ankara arasının 5 saat 15 dakikaya indiğini kaydetti. 

     
</TEXT>
</DOC>
