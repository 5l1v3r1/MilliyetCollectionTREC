<DOC>
<DOCNO> 269478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonsiy13.html </URL>
<DATE> 2004/09/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Verheugen'den zinaya yorum yok 
</HEADLINE>
<TEXT>

     AB Komisyonu'nun Genişlemeden Sorumlu Üyesi Günter Verheugen, yeni Türk Ceza Kanunu'nda zina konusuyla ilgili tartışmalar hakkında yorum yapmadı. 
     Verheugen, Dışişleri Bakanı ve Başbakan Yardımcısı Abdullah Gül ile birlikte düzenlediği basın toplantısında, konuyla ilgili bir soru üzerine, tartışmaları izlediğini, ancak bu konuya herhangi bir şekilde müdahale etmenin uygun olmayacağını belirtti. 
     ''Herhangi bir şekilde Türk tarafına baskı yapmanın uygun olmadığını düşünüyorum'' diyen Verheugen, yeni Türk Ceza Kanunu'nu, ''tamamlanmasından sonra'' inceleyeceklerini ve bir değerlendirme yapacaklarını belirtti. 
     Verheugen, işkenceyle ilgili bir soru üzerine de, bu konunun önem verdikleri konulardan biri olduğunu belirtti. Türk hükümetinin ''sıfır tolerans'' politikasını benimsediğini belirten Verheugen, konu hakkında bilgi almak için çok çeşitli haber kaynakları olduğunu kaydetti. 
     Sorunun çözümlenmesi açısından hükümetin bu politikasının işlediğini gördüklerini söyleyen Verheugen, kendilerine bazı kötü muamele ya da işkence olayları hakkında bilgi geldiğini, ancak bunların bireysel mi, yoksa sistematik bir uygulama mı olduğu noktasında değerlendirme yapmakta zorlandıklarını ifade etti. Verheugen, uygulamada saptanabilecek önemli eksikliklerin İlerleme Raporu'na yansıyacağını kaydetti. 
     İlerleme Raporu'nun tavsiye bölümünde tek bir cümle mi, yoksa daha uzun bir ifade mi yer alacağının sorulması üzerine Verheugen, ''Türkiye çok büyük bir ülke, değişkenleri çok karmaşık, o yüzden tek cümle yeterli olmaz'' diye espri yaptı. Ellerinde çok fazla veri olduğunu, bu nedenle tavsiyenin tek cümleden ibaret olmayacağını belirten Verheugen, verilecek mesajın ''açık ve kesin'' olacağını söyledi. 
     
     DIŞİŞLERİ BAKANI GÜL 
     Dışişleri Bakanı Gül, Irak'ta Türkmenlere yönelik saldırı haberlerinin hatırlatılması üzerine, ''Türkmenlerle ilgili herhangi bir şeyin söz konusu olmadığını'' söyledi. 
     Felluce'deki çatışmaların Telafer'e sıçradığını ve bazı grupların buraya sığındıklarını belirten Gül, çatışmaların bundan ibaret olduğunu ve Türk istihbaratı ile Genelkurmay Başkanlığı'nın değerlendirmesinin de bu yönde olduğunu kaydetti. 
     
</TEXT>
</DOC>
