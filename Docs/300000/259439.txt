<DOC>
<DOCNO> 259439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/dunya/axdun02.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlardan ekonomik paket 
</HEADLINE>
<TEXT>


KKTC mallarının Rum Kesimi'nde satılması veya Rum şirketleri tarafından ihraç edilmesi serbest olacak 

SEFA KARAHASAN Lefkoşa YORGO KIRBAKİ Atina 


Güney Kıbrıs Rum Yönetimi, Kıbrıslı Türklerle Rumlar arasındaki temasları ve ekonomik ilişkileri geliştirmek amacıyla aldığı ve daha önce Avrupa Birliği AB Komisyonu'na da sunduğu tek yanlı bir dizi öneriyi ve değiştirilen ara bölge yönetmeliğini kamuoyuna açıkladı. 
Rum Başkanlık Sarayı'nda düzenlenen basın toplantısında, Rum Ulaştırma ve Bayındırlık Bakanı Haris Thrasou ile Ticaret, Sanayi ve Turizm Bakanı Yorgos Lilikas'ın açıkladığı öneriler şunlar 
1. Kamyon, otobüs ve taksiler, Rum makamlarından verilecek bir yıl süreli sürücü ehliyeti ve ruhsatıyla Kuzey'den Güney'e geçebilecek. 
2. KKTC ürünleri Güney'e gönderilebilecek, Rum şirketlerine satılabilecek veya onların aracılığıyla ihraç edilebilecek. 
3. Kıbrıslı Türklerden Rum Kesimi'ndeki ticari faaliyetlerinde fert başına yıllık cirolarının 18 bin doların altında olması halinde yüzde 15 oranında olan KDV alınmayacak. 
4. KKTC'den Rum Kesimi'ne gelecek ürünlerin kaynağı sorulmayacak. Daha önce Rum Yönetimi, KKTC'de 1974 öncesi Rumlara ait arazilerde üretilen ürünlerin Güney'e geçişine karşı çıkıyordu. 
Öte yandan KKTC Başbakanı Mehmet Ali Talat, Rumların öneri paketinde yer alan Gazimağusa Limanı'nın ortak kullanılması isteğini, "Liman zaten açık, niye ortak kullanalım" diye reddetti. Talat, "Biz zaten oradan ihracat ve ithalat yapıyoruz. Amacımız AB'ye ihracat" dedi. 


</TEXT>
</DOC>
