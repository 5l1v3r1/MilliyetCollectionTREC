<DOC>
<DOCNO> 289477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun26.html </URL>
<DATE> 2004/11/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Avrupa Parlamentosu, KKTC'ye mali yardımı kabul etti 
</HEADLINE>
<TEXT>

     Avrupa Parlamentosu, KKTC ekonomisini geliştirmek ve mali destek vermek amacıyla AB Komisyonu tarafından hazırlanan tüzüğü, genel kurul oturumunda bugün oylayarak kabul etti. 
     Genel kurulda yapılan oylamada, 618 üye ''evet'', 39 üye ''hayır'' oyu kullandı. KKTC'ye 3 yıl içinde 259 milyon euro tutarında mali yardım yapılmasını öngören tüzüğün yürürlüğe girebilmesi için AB Konseyi'nin de onayı gerekiyor. 
     Mali yardım, AB bünyesinde Balkan ülkelerine yönelik faaliyet gösteren ''Avrupa Yeniden Yapılanma Ajansı'' vasıtasıyla yapılacak. 
     Avrupa Parlamentosu'nda bugün yapılan ikinci oylamada, mali yardımın AB bütçesinde ''Avrupa Yeniden Yapılanma Ajansı'' üzerinden gerçekleştirilmesine olanak sağlayacak teknik mevzuata ilişkin rapor da kabul edildi. 
     AB Komisyonu, dün yaptığı açıklamada, KKTC'ye yapılacak mali yardımda önceliğin, altyapı, yol, su, enerji çevre alanlarına verileceğini bildirmişti. 
     Kıbrıs'ta BM barış planıyla ilgili yapılan referandumda Türk kesiminin ''evet'', Rum kesiminin ise ''hayır'' demesinden sonra AB Konseyi, KKTC üzerindeki ekonomik izolasyonun kaldırılmasına karar vermişti. 
     AB Konseyi'nin bu kararından sonra harekete geçen AB Komisyonu, KKTC'ye 259 milyon dolar mali yardım yapılmasına olanak sağlayan tüzüğü hazırlamıştı. 
     AB Komisyonu ayrıca, KKTC'nin bazı tarım ürünlerini ihraç etmesine yönelik ikinci bir yönetmelik hazırlayarak, onaylaması için AB Konseyi'ne sunmuştu. 
     Kıbrıs Rum Kesimi'nin itirazı yüzünden, söz konusu ticaret yönetmeliğine ilişkin şu ana kadar AB Konseyi içinde bir mutabakat sağlanamadı. 
     
</TEXT>
</DOC>
