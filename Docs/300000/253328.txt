<DOC>
<DOCNO> 253328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonsiy10.html </URL>
<DATE> 2004/07/06/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Erdoğan'dan Erbakan'a yine davetiye yok 
</HEADLINE>
<TEXT>

     Başbakan Tayyip Erdoğan, kızı Esra'nın nikahına Cumhurbaşkanı Ahmet Necdet Sezer ve Genelkurmay Başkanı Orgeneral Hilmi Özkök'ü davet ederken, oğlu Bilal'in nikahında olduğu gibi eski lideri Necmettin Erbakan'a yine davetiye göndermedi. 
     Başbakan Erdoğan, yazar Sadık Albayrak'ın oğlu ile pazar günü İstanbul Lütfü Kırdar'da evlenecek olan kızı Esra'nın nikahı için Cumhurbaşkanı Sezer'e davetiyeyi elden iletti. Erdoğan, Genelkurmay Başkanı Orgeneral Özkök ve kuvvet komutanları için de davetiye hazırlattı. 
     Erdoğan, Erbakan'a karşı ise geçen yıl evlenen oğlu Necmettin Bilal'in nikahındaki tavrını sürdürdü. Erdoğan, yaklaşık 7 bin davetli olması beklenen kızının nikahına Erbakan'ı davet etmedi. 
     Erbakan, Erdoğan'ın oğlu Necmettin Bilal'in nikahına davet edilmemesi ile ilgili olarak, "Geçmişte bizim ismimizi koyuyorlardı. Şimdi nikaha davet etmiyorlar" diye sitem etmişti. Erdoğan ise Erbakan'ın da kendisine aynı uygulamayı yaparak kızının nikahına davet etmediğini belirterek yanıt vermişti. 
     Yunanistan Başbakanı Karamanlis'in de katılması beklenen pazar günkü nikahta tanıkların TBMM Başkanı Bülent Arınç ile Dışişleri Bakanı Gül'ün olması bekleniyor. 

     
</TEXT>
</DOC>
