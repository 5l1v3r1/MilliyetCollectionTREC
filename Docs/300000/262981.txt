<DOC>
<DOCNO> 262981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/guncel/gun08.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yüzbaşı, Çakıcı ile tanıştırdı' 
</HEADLINE>
<TEXT>



Yargıtay Başkanı Özkaya'ya Çakıcı'nın talimatıyla villa hediye ettiği öne sürülen Bodrumlu müteahhit Hakkı Süha Şen, kendisini Çakıcı'yla eski Bodrum Jandarma Bölük Komutanı Mehmet Özbulut'un tanıştırdığını öne sürdü. Özbulut ise Çakıcı'yla birkaç kez dost ortamında biraraya geldiklerini, ancak müteahhit Şen'le tanıştırmadığını iddia etti. Şen, Çakıcı'nın yurtdışına kaçışıyla ilgili DGM'de sorgulandıktan sonra, Özkaya'yla görüştüğünü söyledi. Şen, görüşmede Özkaya'nın kendisine sorgulama veya Çakıcı'yla ilgili herhangi bir soru yöneltmediğini kaydetti. MİT'çi Kaşif Kozinoğlu'yla da 1982'de Ankara'da tanıştığını da kaydeden Şen, şöyle devam etti "Kozinoğlu ve Özkaya'yla birkaç kez bir araya geldik. Bir buluşmada Kozinoğlu ve Özkaya, Çakıcı'yla ilgili konuşmalara girince ben yanlarından ayrıldım. Ancak Özkaya'nın Çakıcı davasında hukuksal sürecin devam ettiğini ve bunun dışına çıkılmasının mümkün olmadığını söylediğini duydum." 


</TEXT>
</DOC>
