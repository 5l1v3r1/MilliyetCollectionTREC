<DOC>
<DOCNO> 258241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/soneko21.html </URL>
<DATE> 2004/07/26/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
TMSF Başkanı Yabancı operatörlerin bir çoğu Telsim'le ilgileniyor 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, yurtdışı GSM operatörlerinin büyük bölümünün Telsim'le ilgilendiğini bildirdi. 
     CNN Türk'te ''Ekonomi Özel'' programına katılan Ertürk, İmar Bankası'na 6 milyar dolarlık kaynak aktarıldığını belirterek, gruba ait şirketlerin satışından tahsilat beklentilerinin 1.6 milyar dolar olduğunu söyledi. 
     Telsim'in yurtdışındaki kreditörlere, özellikle Motorola ve Nokia gibi şirketlere borcu olduğu anımsatılarak, bu konuda bir aşamaya gelinip gelinmediğinin sorulması üzerine Ertürk, temel amaçlarının satacakları şirketlerin değerini yükseltmek olduğunu vurguladı. 
     Ertürk, şöyle devam etti 
     ''Ne kadar yüksek değere satarsak, o kadar borçtan mahsup imkanımız artacaktır. Şirketlerin satış değerini yükseltmemiz gerekiyor. O anlamda da şirketlerin birtakım ihtilaflı olan pürüzlerini çözmemiz, bu değer artışına katkı sağlayacak. Bunun için biz, bu iki ihtilafı çözmek istiyoruz. Yeni satıştan önce bunları bir şekilde müzakereyle, karşılıklı anlayışla çözmek istiyoruz. Şu andaki durumda da epey bir mesafe aldık ve o konuda çok ciddi bir başarı sağlayacağız.'' Ertürk, ihtilafları ne kadar sürede çözmeyi düşündükleri sorusuna, ''Diğer konularda biz bir prensip anlaşmasına vardık onlarla. Şimdi onun protokolü üzerinde konuşuyoruz. Genel bir mutabakat şeyine vardık ki, bu gerçekten çok ciddi indirimlerle, Telsim'in değerini yükselten bir işlem olacağına eminim'' yanıtını verdi. 
     Ertürk, Telsim'e yurtiçinden ve yurtdışından talip olduğunu ifade ederek, ''Özellikle yurtdışından çok büyük bir talep gören işletme. O anlamda biz umutluyuz ve gerçekten yurtdışı GSM operatörlerinin çok büyük bölümü Telsim'le ilgileniyor'' dedi. 

     
</TEXT>
</DOC>
