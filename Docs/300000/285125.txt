<DOC>
<DOCNO> 285125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonsiy19.html </URL>
<DATE> 2004/11/01/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Süleyman Demirel 80 yaşında... 
</HEADLINE>
<TEXT>

     Türkiye'nin 9. Cumhurbaşkanı Süleyman Demirel, ''Biz yollara düştüğümüzde Cumhuriyet 37 yaşındaydı. Büyük Türkiye sevdamızdan hiç vazgeçmedik'' dedi. 
     Demirel, 80. yaş günü dolayısıyla Kırıkkale Üniversitesi'nde düzenlenen törende, ömrünün büyük bir bölümünü ''Büyük Türkiye'' davasına adadığını söyledi. Ömrünü bu davada harcadığı için pişman olmadığını ifade eden Demirel, şöyle konuştu 
     ''Bu ömrün son 50 senesinin her anı bir büyük davaya hasıl edilmiştir. Siyasete girmeden önce benden su isteyen çatlamış dudaklar, çatlamış topraklar vardı. Bunları nasıl temin ederiz diye yollara düştük. Su testisi su yolunda kırılır diyerek yollara düştük, bugünlere geldik. Halkımız bizi, biz halkımızı sevdik. Türkiye'de 80. yaş önemli bir yaş. Biz yollara düştüğümüzde Cumhuriyet 37 yaşındaydı. Büyük Türkiye sevdamızdan hiç vazgeçmedik, büyük Türkiye'yi lügata geçirdik.'' Demirel, konuşmasının sonunda, ''Bugün kendine yeten, kendi ayakları üstünde duran bir Türkiye var'' dedi. 
     Konuşmaların ardından Kırıkkale Üniversitesi Rektörü Prof. Dr. Tahsin Nuri Durlu, 9. Cumhurbaşkanı Demirel'e plaket sundu ve yaş gününü kutladı. 
     Mavi Salon'da düzenlenen törene, Kazakistan, Vatikan ve Azerbaycan büyükelçiliklerinden yetkililer, bazı eski bakan ve milletvekilleri, Kırıkkale Valisi Mustafa Bahrettin Demirer, Belediye Başkanı Veli Korkmaz, öğretim üyeleri ile çok sayıda öğrenci katıldı. 
     
</TEXT>
</DOC>
