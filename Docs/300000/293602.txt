<DOC>
<DOCNO> 293602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas19.html </URL>
<DATE> 2004/11/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Vatandaş cinsel içerikli programlara şikayet yağdırdı 
</HEADLINE>
<TEXT>

     Vatandaşlar, cinsel içerikli reklam ve programlar nedeniyle RTÜK'e şikayet yağdırdı. Şikayetler arasında Türk bayrağının üzerine futbol topu amblemini yerleştiren bir reklam ve haberlerin kapkaç olaylarını özendirdiği iddiası da var. 
     Alo RTÜK 178 Hattı'na İbrahim Tatlıses'ten, "Sihirli Annem" dizisine, "Gelinim Olur musun " dan reklamlara kadar pek çok konuda şikayet yağdı. 
     Çoğunluğu cinsel içerikli, ahlak dışı bulunan programlara ve reklamlara gelen şikayetler arasında bir araba reklamı "insanlar anadan üryan gösteriliyor" denilerek, gündüz saatlerinde yayınlanan bir film de "kadın çırılçıplak striptiz yapıyor" ifadesiyle eleştirildi. 
     
     "ÇOCUKLARIM PSİKOLOJİK TEDAVİ GÖRÜYOR" 

     RTÜK'e yapılan şikayetler arasında "Sihirli Annem" dizisi, bir babanın köpek olarak gösterilmesi ve sihir konusunun çocuklarda ruhsal sorunlara neden olacağı yönünde eleştiri aldı. Bir vatandaş şikayetinde, "Çocuklarım psikolojileri bozulduğu için tedavi görmeye başladı" dedi. 
     
     "BİZDE SİNİR KALMADI" 

     Vatandaşların bir çoğu "Gelinim Olur musun " programında insanların sinir krizi geçirdiğine ve kendilerinde de bu nedenle sinir kalmadığına değinirken, programın Türk geleneklerine aykırı olduğunu iddia etti. 
     
     "ÇİZGİ FİLMLER VAHŞET VE ŞİDDET AŞILIYOR" 

     Çizgi filmleri de eleştiren vatandaşlar, çocukların izlediği bu tür programlarda şiddetin olmaması gerektiğine, ancak pek çoğunda "kellelerin" uçuştuğuna değindiler. 
     Vatandaşlar, çizgi filmlerle çocuklara küçük yaştan itibaren bir daha silinmez bir şekilde "insanlar kolayca karınca gibi öldürülebilir" düşüncesinin yerleştirdiğine değindiler. 
     
     "TARKAN'IN AYILI REKLAMI" 

     Kimi televizyonlarının "haber" programlarında defalarca gösterilerek haber yapılan şarkıcı Tarkan'ın ayılı reklam filmine de tepki yağdı. Vatandaşlar Tarkan'ın yer aldığı reklam filmindeki ayı görüntüsünün çocukları kötü etkilediğini ve reklamın gece yayınlanmasını istedi. 
     
     "HABERLER KAPKAÇI ÖZENDİRİYOR" 

     RTÜK'e gelen şikayetlerden bazıları da şöyle 
     "-Haberler Kapkaç olaylarını özendirici şekilde yayın yapıyorlar. Eğitim verir gibi uygulamalı olarak yayınlamaları, insanları suça teşvik etmeleri beni rahatsız ediyor. Arşiv görüntülerini kullanarak insanları tahrik etmelerinden şikayetçiyim. 
     -Özel Hat İbrahim Tatlıses yine ekranlarda, temiz bir aile babasıymış gibi dansözlerle olan ilişkileri yayınlanıyor. 'Reyting' uğruna bu kişinin seviyesiz yaşantısı yayınlanıyor, -Bebek Maması Reklamı Uluslararası antlaşmayla yasaklanmış olan bebek maması reklamı yapılıyor. Bizler anne sütünün önemini ön plana çıkarmaya çalışırken, bu reklamın yayınlanması hem hukuka aykırı, hem de sakıncalı." 

     
</TEXT>
</DOC>
