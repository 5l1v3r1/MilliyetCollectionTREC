<DOC>
<DOCNO> 267784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun26.html </URL>
<DATE> 2004/08/31/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İngiltere AB, Türkiye ile müzakereleri başlatmalı 
</HEADLINE>
<TEXT>

     İngiltere Dışişleri Bakanı Jack Straw, Avrupa Birliği'nin AB , evrensel liberal demokrasi, insan hakları ve hoşgörü değerlerini yayabilmek için Türkiye ile tam üyelik müzakerelerini başlatması gerektiğini söyledi. 
     Straw, Çek Cumhuriyeti'nin başkenti Prag'da Çek diplomatlara hitaben yaptığı konuşmada, ''Avrupa'nın bu evrensel değerlerin yayılmasını destekleme arzusunu, Aralık ayında Türkiye ile üyelik müzakerelerini başlatmaya yönelik olumlu bir karardan daha iyi gösterecek bir işaret olamaz'' dedi. 
     AB'nin ABD ile ilişkisini güçlendirmesi çağrısında da bulunan İngiliz Bakan, gelecek yıllardaki hedeflerinin, ABD ile terörizmden yoksulluğa, çevre sorunlarından hastalıklara kadar tüm meselelerin görüşüleceği ortak bir gündem oluşturmak olması gerektiğini söyledi. 
     Çek Başbakanı Stanislav Gross da, Türkiye ile daha yakın bir ilişkiden ve mümkünse üyeliğinden yana olduklarını söyledi. 
     Straw, Çek Cumhuriyeti'ne yaptığı bir günlük ziyaretinde Devlet Başkanı Vaclav Klaus ve Başbakan Stanislav Gross tarafından kabul edilecek. 

     
</TEXT>
</DOC>
