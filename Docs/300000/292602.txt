<DOC>
<DOCNO> 292602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sondun21.html </URL>
<DATE> 2004/11/27/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Çocuk korosu şefi cinsel taciz suçundan tutuklandı... 
</HEADLINE>
<TEXT>

     Çek Cumhuriyeti'nde ünlü bir çocuk korosunun şefi, kız çocuklara cinsel tacizde bulunmaktan tutuklandı. 
     Çek televizyonunun haberine göre, ünlü ''Bambini di Praga'' korosunun 45 yaşındaki şefi Bohumil Kulinski, korodaki en az 9 kıza cinsel tacizde bulunduğu suçlamasıyla Perşembe günü gözaltına alındıktan sonra, hakkında tutuklama kararı verildi. 
     Kulinski'nin eşi Linda Vagnerova, kocasına karşı yapılan suçlamaları ''gülünç'' olarak nitelendirerek, bu iddiayı ortaya atanların gerek kocasının gerekse koronun ününü zedelemeyi amaçladıklarını öne sürdü. 
     Bazı haberlerde, Kulinski'yi, eski eşi Margita'nın polise ihbar ettiği iddia edildi. 
     Mahkum olması halinde, Kulinski'nin 10 yıla kadar hapisle cezalandırılabileceği belirtiliyor. 
     
</TEXT>
</DOC>
