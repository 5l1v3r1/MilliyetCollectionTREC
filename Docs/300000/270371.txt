<DOC>
<DOCNO> 270371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/soneko10.html </URL>
<DATE> 2004/09/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Guinnes'e aday dev masa bugün sergilenecek... 
</HEADLINE>
<TEXT>

     Kayseri'de, mobilyacı baba ile oğulun, Guinnes Rekorlar Kitabı'na girebilmek için imal ettiği 5 metre boyunda, 3.2 metre eninde ve 3.15 metre yüksekliğindeki masa, bugün açılışı yapılacak Uluslararası Mobilya İhracat Fuarı'nda sergilenecek. 
     İmparator Mobilya'nın sabihi Murat Koç ile babası Hacı Koç'un yaklaşık 15 günde gece-gündüz çalışarak yaptığı dev masa, Argıncık Doğu Sanayi Sitesi'ndeki işyerinden fuar alanına götürülmek üzere bir vinç yardımıyla Kocasinan Belediyesi'ne ait TIR'a yüklendi. 
     Düşmemesi için halatlarla TIR'a sabitlenen masanın, işyerinden yaklaşık 6 kilometre uzaktaki fuar alanına nakledilmesi ise 1 saat sürdü. Masanın nakledilişini yol boyunca ilgiyle izleyen vatandaşlar, cep telefonları ile de fotoğrafını çektiler. 
     Fuarın düzenlendiği Dünya Ticaret Merkezi'nin girişine yerleştirilen masanın, Guinnes Rekorlar Kitabı'na girmesi için de başvuru yapıldığı bildirildi. 
     Murat Koç, AA muhabirine, yaklaşık 10 milyar liraya mal olan masa için 5 metreküp çam, 1 metreküp lambiri ve 150 kilogram mobilya tutkalı ile vernik kullandıklarını söyledi. 
     Masanın 14 Eylül'e kadar fuar alanında sergileneceğini belirten Koç, masayı daha sonra ne yapacaklarına henüz karar vermediklerini kaydetti. 
     
</TEXT>
</DOC>
