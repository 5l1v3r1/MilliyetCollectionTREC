<DOC>
<DOCNO> 253002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/soneko08.html </URL>
<DATE> 2004/07/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Araç muayene istasyonları özelleştiriliyor... 
</HEADLINE>
<TEXT>

     Halen TBMM'de bulunan Vergi Paketi olarak adlandırılan yasa tasarısının yasalaşmasının ardından, araç muayene istasyonlarının özelleştirilmesinin de önü açılacak. 
     Özelleştirme İdaresi Başkan Yardımcısı İsmail Destan'dan alınan bilgiye göre, tasarıyla muayene istasyonlarının denetimi Ulaştırma Bakanlığı'na veriliyor. 
     Araç muayenesini teşvik için tedbirler alınırken, muayene yaptırmayan araçların trafikten men edilerek, en yakın istasyona gönderilmesi öngörülüyor. 
     Muayene istasyonlarına da muayene yaptırmayan veya geç yaptıranları da en yakın trafik kuruluşuna bildirme zorunluluğu getiriliyor. 
     
     MUAYENE ÜCRETLERİ 

     Düzenlemeyle daha önce muayeneden alınan harç kaldırılırken, yerine muayene ücreti getiriliyor. Muayene ücretlerine kdv de ilave edilecek. Tutarların her yıl yeniden değerleme oranında artırılması öngörülürken, her 5 yılda bir, Bakanlar Kurulu'na yüzde 20'ye kadar artırım veya indirim imkanı tanınacak. 
     
     ÜCRETLERİN PAYLAŞIMI 

     Muayene istasyonlarının 20 yıl süre ile özelleştirilmesi öngörülürken, başlangıçta bir lisans ücreti alınacak ve alıcı firmadan işletim süresi için teminat istenecek. 
     Alınacak muayene ücreti ise alıcı firma ve devlet arasında paylaşılacak. Elde edilen gelirin ilk 3 yılda yüzde 40'ı, sonraki 7 yılda yüzde 50'si, son 10 yılda ise yüzde 60'ı devlete verilecek. 
     
     YIL SONUNA KADAR ÖZELLEŞTİRME 

     Bu arada özelleştirme için tanıtım dokümanı ve şartname gibi gerekli hazırlıkların yapıldığı belirtilirken, kanunun çıkmasının ardından araç muayene istasyonlarında bulunacak ekipmanların tespit edileceği yönetmeliğin çıkacağı, bunu takiben de ihale açılacağı ifade ediliyor. 
     İstasyonların bu yıl içinde ihaleye çıkarılması ve yıl sonu itibariyle devir sözleşmesinin imzalanması hedefleniyor. 

     
</TEXT>
</DOC>
