<DOC>
<DOCNO> 271952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun20.html </URL>
<DATE> 2004/09/15/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hahamdan Şaron'un ölmesi için 'dua' 
</HEADLINE>
<TEXT>

     Batı Şeria'daki Yahudi yerleşim birimi Psagot'taki haham Yosef Dayan, Başbakan Ariel Şaron'un ''ölmesi için'' dua etti. 
     Gazze'den çekilme planı güvenlik kabinesi tarafından onaylandıktan sonra bu bölgedeki Yahudi yerleşimcilerden ölüm tehditleri almaya başlayan Şaron için düzenlenen ''Pulsa Denura'' ayininde haham Dayan, başbakanın ölmesini diledi. 
     Kudüs polisi, Kanal 2 televizyonunda Şaron'un ''ölmesini dileyen'' haham hakkında soruşturma başlattı ve programın bant kayıtlarını istedi. 
     Dayan, aynı televizyon kanalına yaptığı açıklamada, ''Başbakanın ölmesini arzulayan insanlar var. Ben de onlardan biriyim. Bu yasak mı'' diye konuştu. 
     Hahamın ifadelerinin tehdit ya da tahrik içerip içermediği araştırılıp, Adalet Bakanlığı tarafından değerlendirilecek. 
     Hahamın ''cinayete tahrik'' ile suçlanabileceği belirtiliyor. 
     Bu arada polis, Gazze planı ile ilgili artan tehditler nedeniyle Şaron ve diğer üst düzey yetkililer için alınan güvenlik önlemlerini artırdı. 
     Filistinlilere özerklik sağlayan anlaşmayı imzalayan eski İsrail Başbakanı İzak Rabin için de 1995 yılında evinin önünde ''ölümü için'' dua edilmişti. 
     
</TEXT>
</DOC>
