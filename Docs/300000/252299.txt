<DOC>
<DOCNO> 252299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/dunya/axdun01.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer'in Iraklı sevgilisi varmış 
</HEADLINE>
<TEXT>



Irak'ta yetki devri ardından jet hızıyla ülkesine dönen, ABD'nin Irak'taki eski sivil yöneticisi Paul Bremer'in, Bağdat'ta Iraklı bir sevgilisi olduğu öne sürüldü. 
Londra'da Arapça yayımlanan El Hayat gazetesinin haberine göre, evli ve iki çocuk babası olan 63 yaşındaki Bremer'in, Bağdat'ta bulunduğu süre içerisinde adı açıklanmayan 35 yaşında bir Iraklı kadınla ilişkisi oldu. Saddam Hüseyin döneminde başkanlık protokol ofisinde görevli olan kadın, işgalden sonra da çok iyi İngilizce bildiği için Geçici Irak Yönetimi tarafından işe alındı. 
Yakın zamanda, ailesiyle birlikte Bağdat'taki "Yeşil Bölge"ye taşınan kadının, Bremer'in ülkeyi terk etmesinden 3 gün önce Ürdün'ün başkenti Amman'a gittiği belirtildi. Haberde, yakın çevresine Bremer'le evleneceklerini söyleyen kadının, ABD'ye gitmeye hazırlandığı ifade edildi. 


</TEXT>
</DOC>
