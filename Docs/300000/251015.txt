<DOC>
<DOCNO> 251015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/siyaset/axsiy02.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'da 'Ruhban Okulu' sevinci 
</HEADLINE>
<TEXT>


Ankara'nın Heybeliada Ruhban Okulu'nun yeniden açılması yönündeki adımları Yunanistan'ı mutlu etti. Hükümet sözcüsü Rusopulos, "İyimserlik ortamı var" dedi 

YORGO KIRBAKİ Atina 


Heybeliada Ruhban Okulu'nun yeniden açılmasına ilişkin kararın açıklanmasına Atina'da "gün meselesi" gözüyle bakılıyor. 
Yunan hükümet sözcüsü Teodoros Rusopulos, bu konuda bir "iyimserlik ortamının bulunduğunu" söylemekle yetinirken, Yunan basını açıklamanın Başbakan Kostas Karamanlis'in de katılacağı NATO Zirvesi'nde yapılabileceğini öne sürdü. Yunan basınına göre, Heybeliada Ruhban Okulu'nun yeniden açılmasına ilişkin açıklama Karamanlis'in pazar günü Patrik Bartholomeos ya da salı günü Başbakan Recep Tayyip Erdoğan ile görüşmesinden sonra yapılabilecek. Bir başka senaryo da Ruhban Okulu ile ilgili düzenlemenin Türk hükümetinin TBMM'nin onayına sunacağı yeni uyum paketinde yer alması. Karamanlis ve Erdoğan, salı günkü görüşmelerinden başka pazar ve pazartesi günleri NATO Zirvesi'ndeki yemek davetlerinde de bir araya gelme fırsatı bulacak. Karamanlis, İngiltere Başbakanı Tony Blair ile de İstanbul'da görüşme talebinde bulundu. 


</TEXT>
</DOC>
