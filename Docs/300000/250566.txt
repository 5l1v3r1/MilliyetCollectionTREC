<DOC>
<DOCNO> 250566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonsiy08.html </URL>
<DATE> 2004/06/24/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, yıllık için fotoğraf vermedi 
</HEADLINE>
<TEXT>

     Milli Eğitim Bakanlığı MEB , Türkiye'deki üniversitelerde öğrenim görerek mezun olan Türk Cumhuriyetleri öğrencileri için hazırlanan yıllığa koymak için Cumhurbaşkanı Ahmet Necdet Sezer'in fotoğrafının ve mesajının talep edildiğini, ancak Özel Kalem Müdürlüğü'nün, ''Cumhurbaşkanı'nın prensip olarak bu tür konularda fotoğraf ve mesaj vermeyi uygun görmediğini ifade ettiğini'' bildirdi. 
     MEB, ''Bakanlığın, Türk Cumhuriyetleri'nden gelerek eğitimlerini Türkiye'de tamamlayan öğrenciler için hazırladığı yıllığa Cumhurbaşkanı Sezer'in fotoğrafını koymadığı'' şeklindeki haberler üzerine açıklama yapılması gereği duyulduğunu belirtti. 
     Yazılı açıklamada, söz konusu haber ve yorumlardaki iddialar ile yıllığın hazırlanması aşamasındaki gelişmelerin birbirine uymadığı kaydedildi. 
     Açıklamada, Türk Cumhuriyetleri ve akraba topluluklardan gelen ve Türkiye'deki üniversitelerde öğrenim gören öğrenciler için 10 Haziran 2004 tarihinde toplu mezuniyet töreni düzenlenmesine ve bu kapsamda bir yıllık hazırlanmasına karar verildiği ifade edildi. 
     Yıllık çalışmaları sırasında öncelikle Türkiye Cumhuriyeti Cumhurbaşkanı'nın fotoğrafının ve mesajının bulunmasının, bunu takiben diğer Türk Cumhuriyetleri cumhurbaşkanlarının fotoğraflarına yer verilmesinin planlandığı kaydedilen açıklamada, şöyle denildi 
     ''Bu nedenle, Cumhurbaşkanlığı Özel Kalem Müdürlüğü aranarak Müdür Yardımcısı sayın Tuncay Babalı'ya, yapılacak mezuniyet töreni ve öğrenci yıllığı hakkında bilgi verilerek bu konuda Sayın Cumhurbaşkanımız'ın mesajı ve uygun görecekleri bir fotoğrafının gönderilmesi talep edilmiştir. Tuncay Babalı tarafından istenen, Büyük Öğrenci Projesi ve mezuniyet töreni hakkındaki gerekli açıklamaların yapıldığı 4 sayfalık bilgi notu fakslanmıştır. Cumhurbaşkanlığı Özel Kalem Müdürlüğü'nden alınan cevapta, Sayın Cumhurbaşkanı'nın prensip olarak bu tür konularda fotoğraf ve mesaj vermeyi uygun görmediği ifade edilmiştir. 
     Sayın Cumhurbaşkanımız'ın fotoğraf ve mesajının yıllıkta bulunmasının gerektiği düşüncesiyle tekrar telefon edilerek diğer ülke cumhurbaşkanlarının fotoğraflarının yıllıkta yer alacağı ifade edilmiş olup, sayın Cumhurbaşkanımız'ın fotoğrafının bulunmamasının bir eksiklik olacağı belirtilmiş olmasına rağmen, kararın bu şekilde olduğu söylenmiştir. Ancak bu konu ikinci kez Cumhurbaşkanlığı Danışmanı Sayın Fikret Kerem Alp'e aynen iletilmiş ve istenen bilgi notu fakslanarak bu konu bir kez daha dikkatlerine sunulmuştur. Sayın Cumhurbaşkanımız'ın prensibi tekrar hatırlatılmış ve sonuç alınamamıştır.'' 
     
</TEXT>
</DOC>
