<DOC>
<DOCNO> 294559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur29.html </URL>
<DATE> 2004/12/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hizbullah davasında tahliye... 
</HEADLINE>
<TEXT>

     Özgür CEBE DİYARBAKIR, DHA 

Terör örgütü Hizbullah adına 156 kişinin öldürülmesi, 80 kişinin de yaralanması eylemlerine katıldıkları iddiasıyla haklarında dava açılan ve üst düzey örgüt yöneticileri ile askeri kanat tetikçilerinin de aralarında bulunduğu Hizbullah davasına devam edildi. Duruşmada Nurettin Karabulut yeni TCK kapsamında serbest kaldı. 
     6'ıncı Ağır Ceza Mahkemesi'nde görülen 27 sanıklı davaya tutuklu sanıklardan 22'si katıldı. 2'si tutuksuz 5 sanık ise katılmadı. Duruşmada sanık avukatları müvekkileri Fahrettin Özdemir, Mehmet Ezme, Nurettin Karabulut ve Feysel Bozkuş'un tahliyelerini talep etti. Savcı ise sanıklardan Nurettin Karabulut'un tahliyesini talep etti. Feysel Bozkuş ise, Topluma Kazandırma Yasası'yla ilgili İçişleri Bakanlığı'nın kendisiyle ilgili olumlu rapor gönderdiğini belirterek tahliyesini istedi. 
     2 saat süren duruşmanın ardından mahkeme heyeti, TCK'nın 168 2 maddesi gereğince 15 yıl hapis istemiyle yargılanan Nurettin Karabulut'un 4 yılı aşkın süreden beri tutuklu yargılanması nedeniyle yeni TCK'ya göre tahliyesine, diğer sanıkların tutukluluk hallerinen devamına, örgüt karargahı olan Beykoz baskınında ele geçen bilgisayar hard diskleri ile CC'lerin bilirkişi tarafından incelenmesi için İstanbul Teknik Üniversitesi'ne yazılan yazı cevabının beklenmesine karar verip duruşmayı erteledi. 
     Sanıklar Edip Gümüş, Cemal Tutar, Mehmet Sudan, Mehmet Varol, Kemal Gülşen, Fahrettin Özdemir, Sinan Yakut, Mahmut Demir, Şeyhmus Kınay, İsmail Kınay, Mustafa İpek, Abdulkerim Kaya, Feysel Bozkuş, Yunus Avcı, Fuat Balca, Mehmet Ezme, Musa Özer, Gazi Kavan, Veysi Özel, Yusuf Begiç, Abdulvahap Ekinci, Rıfat Demir, Garip Özer, Turan Arı'nın TCK'nın 146 1 maddesi gereğince müebbet, Nurettin Karabulut ile tutuksuz sanıklar Abdulkuddüs Yersiz, Ramazan Akyol'un ise 15 yıl hapis cezasıyla cezalandırılması isteniliyor. 
     
</TEXT>
</DOC>
