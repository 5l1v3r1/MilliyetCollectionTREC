<DOC>
<DOCNO> 268070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun02.html </URL>
<DATE> 2004/09/01/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Kadın asker England, işkenceleri doğumgününde yapmış .. 
</HEADLINE>
<TEXT>

     Irak'taki Ebu Garib Hapishanesi'nde görev yapan işkenceci Amerikalı kadın asker Lynndie England'ın ön duruşması savcılar adına yapılan bir kapanış konuşması ile sona erdi. Askeri savcı Yüzbaşı Crystal Jennings, ön duruşmanın kapanış konuşmasında, er England'ın tutuklulara yönelik işkence ve kötü muamelelerini kabul ettiğini söyledi ve bu eylemlerin bir kısmını 21. yaş gününü kutladığı gün gerçekleştirdiğini ifade etti. 
     Savcı Jennings, England'ın 8 Kasım 2003 tarihinde sorgulanmak üzere cezaevinde hücrelerin bulunduğu bölüme getirilen ve isyancı olduklarından şüphelenilen 7 kişiye kötü muamelede bulunduğunu ve çıplak oldukları halde bir insan piramidi oluşturmaya zorlanan bu insanların önünde poz verdiğini kabul ettiğini kaydetti. 
     England'ın sırf eğlence için bu şekilde hareket ettiğini ve askeri bir amaçla orada bulunduğuna dair herhangi bir göstergenin bulunmadığını kaydeden Jennings, kadın askerin söz konusu bölümde olmasının tek gerekçesinin erkek arkadaşı Charles Graner ile vakit geçirmek olduğunu ifade etti. 
     Ön duruşmanın kapanışında konuşan Savcı Yüzbaşı Jennings, er England'ın askeri mahkemede yargılanmasını istedi. Ancak, ön duruşmaya başkanlık eden Albay Denise Arn, konu hakkında raporunu bir hafta içinde hazırlayarak ilgili makamlara teslim edeceğini söylemekle yetindi. 
     Albay Arn'nın hazırlayacağı raporda sadece tavsiyelerde bulunabileceği, nihai kararın ise er England'ın bulunduğu Fort Bragg'daki komutana ait olduğu ifade ediliyor. Ancak, savunma avukatı Richard Hernandez, Albay Arn'ın er England'ın askeri mahkemede yargılanmasından başka bir tavsiyede bulunmayacağını düşündüklerini ifade etti. Er England'ın toplam 7 gün süren ön duruşmasında 26 şahit dinlenirken, savunma avukatlarının aralarında ABD Başkan Yardımcısı Dick Cheney ile Savunma Bakanı Donald Rumsfeld'in de bulunduğu 160 kişinin dinlenmesine yönelik talebi daha önce kabul görmemişti. 
     Savunma avukatlarının en azından olayların olduğu dönemde hapishaneden sorumlu olan komutan General Janis Karpinsky'nin dinlenmesine yönelik talebi de Albay Arn tarafından kabul edilmedi. Arn, 160 kişilik talep listesinde yer alanlardan sadece 1 kişiyi ön duruşmada dinledi. 
     Yedi aylık hamile olan England'ın her biri 5 yıl hapsi öngören toplam 19 suçlamayla yargılanması bekleniyor. Ancak bütün suçlamaların toplam cezasının 38 yıl hapsi öngöreceği tahmin ediliyor. Askeri mahkemede yargılanmasına karar verilmesi durumunda bile, hamileliği yüzünden England'ın bu yıl içinde yargılanmasının mümkün olmadığı kaydediliyor. 
     Ebu Garip cezaevindeki skandala karışan 7 kişiden sadece England'ın yargılaması ABD'de yapılıyor. England, işkence fotoğraflarının yayınlanmasının ardından, kendisinin sadece emirleri yerine getirdiğini söylemişti. Kadın asker bazı fotoğraflarda, çıplak insan piramidi önünde ve gülerek tutsakların cinsel organlarını işaret ederken görülüyordu. 
     
</TEXT>
</DOC>
