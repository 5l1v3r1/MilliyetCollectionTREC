<DOC>
<DOCNO> 263942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/ekonomi/eko03.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukos 'iflas edebilirim' uyarısında bulundu 
</HEADLINE>
<TEXT>


EKONOMİ SERVİSİ 

Rusya'nın en büyük petrol şirketi Yukos, yüksek vergi borçlarını ödeyemememesi sonucu iflas edebileceğini açıkladı. 
Yukos Mali İşler Müdürü Bruce Misamore, Financial Times'a yaptığı açıklamada, şirket üzerindeki baskının azaltılmaması halinde, iflaslarının kaçınılmaz olduğunu söyleyerek, hükümeti uyardı. Grubun aylık kazancının yarısı olan 1.8 milyar dolarlık bölüme Maliye'nin el koyduğunu hatırlatan Misamore, bu durumda şirketin ayakta kalmasının güç olduğunu kaydetti. Hükümet görevlileriyle son iki haftadır görüşüldüğünü belirten Misamore, borçlarını ertelemek için başvuruda bulunduklarını, fakat olumlu bir cevap alamadıklarını söyledi. Misamore, parasal konularda çaresiz kaldıkları takdirde iflaslarını ilan etmek zorunda olduklarını belirtti. 


</TEXT>
</DOC>
