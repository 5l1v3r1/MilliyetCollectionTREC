<DOC>
<DOCNO> 294571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur41.html </URL>
<DATE> 2004/12/03/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bir minik bedenden, başka bir minik bedene... 
</HEADLINE>
<TEXT>

     Antalya'da trafik kazasında ölen 6 yaşındaki Berkant Ünsel'in böbreği ve karaciğeri 8 yaşındaki Berk Yeriş'e nakledildi. 
     AA muhabirinin aldığı bilgiye göre, 28 Kasım 2004 günü bir kamyonun çarptığı 6 yaşındaki Berkant Ünsel, Antalya Devlet Hastanesi'ne kaldırıldı. Kalbi duran Berkant Ünsel Acil Servis'te yapılan müdahale sonucu hayata döndürüldü. 5 günden bu yana Yoğun Bakım Servisi'nde yaşam mücadelesi veren Berkant Ünsel dün akşam öldü. Beyin ölümü gerçekleşen minik Berkant'ın babası Osman Ünsel, oğlunun tüm organlarını bağışladı. Berkant'ın bir böbreğiyle karaciğerinin bir parçası, 8 aydır böbrek ve karaciğer bekleyen 8 yaşındaki Berk Yeriş'e nakledildi. 
     Akdeniz Üniversitesi Hastanesi Organ Nakli Araştırma ve Uygulama Merkezi Başkanı Prof.Dr. Alper Demirbaş ve ekibi tarafından yaklaşık 10 saat süren ameliyatta, Türkiye'de ilk kez, karaciğerin bir kısmıyla bir böbrek aynı anda bir çocuk hastaya nakledildi. Ameliyattan çıkan Berk'in sağlık durumunun iyi olduğu bildirildi. 
     Berkant Ünsel'in diğer böbreğiyle karaciğerinin kalan kısmının, uygun dokudaki bir başka hastaya verilmesi için çalışmaların devam ettiği kaydedildi. 
     
     ERMENEK MAHALLESİ'NDE YAS 
     Bugün Ermenek Mahallesi Gümüş Sokak'ta gözyaşı ve yas vardı. Tek çocuklarını kaybeden Osman ve Ayşe Ünsel sinir krizleri geçirdi. Küçük Berkant'ın cenazesi Ermenek Mahallesi Mezarlığı'na defnedildi. Özel bir temizlik şirketinde çalışan Baba Osman Ünsel, AA muhabirine yaptığı açıklamada, maddi imkansızlıklar nedeniyle ikinci çocuk yapmadıklarını söyledi. İmkanlarının düzelmesinden sonra Berkant'a kardeş yapmayı hayal ettiklerini belirten Ünsel, ''Ama maalesef, tek çocuğumuzu da kaybettik'' diye konuştu. 
     
     BERK'İN AİLESİNDE BURUK SEVİNÇ 
     Buruk bir sevinç yaşadıklarını belirten 8 yaşındaki Berk Yeriş'in ailesi ise, çocuklarını kaybeden ailenin üzüntüsünü paylaştıklarını söylediler. Baba Şefik Yeriş, ''Doğuştan karaciğer hastalığı olan Berk'in böbrekleri karaciğerin iş yapamaması nedeniyle iflas etmişti. Bir süre önce Berk'e kendi böbreğimi verdim ama bir süre sonra bu böbrek de çürüdü. Çaresizlik içinde bir organ bekliyorduk'' diye konuştu. 
     
</TEXT>
</DOC>
