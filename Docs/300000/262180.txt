<DOC>
<DOCNO> 262180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur35.html </URL>
<DATE> 2004/08/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Özel Okullar ikincisinin kayıt yaptıracağı okul sorun oldu... 
</HEADLINE>
<TEXT>

     Özel Okullar Sınavı'nda Türkiye ikincisi olan Orhan Erboğa'nın kayıt yaptıracağı okul, ailesiyle, burslu okuyup mezun olduğu okul yetkilileri arasında sorun oldu. 
     Özel Çağlayan İlköğretim Okulu Müdürü Alpaslan Kömüşçü, AA muhabirine yaptığı açıklamada, okullarından bu yıl mezun olan Orhan Erboğa'nın, Şanlıurfa Özel Murat Koleji'ne kayıt yaptırmak istediğini söyledi. 
     Özel okullara kayıtların 12 Ağustos 2004'te başlayacağını anımsatan Kömüşçü, sınavın açıklandığı tarihlerde İzmir Fen Lisesi ya da İstanbul Fatih Koleji'ne kayıt yaptırmak istediği yönünde görüş bildiren Erboğa'nın, daha sonra fikir değiştirdiğine dikkati çekerek, şöyle dedi 
     ''Orhan'la yaptığım son görüşmede büyük şehirlerde yapamayacağını, bu nedenle eğitim yaşamına Şanlıurfa'da devam etmek istediğini söyledi. Aslında aldığı puanla, Gaziantep Fen Lisesi'ne de yerleşebiliyor, ancak Şanlıurfa'daki Özel Murat Koleji'nin teklifi kendisine daha cazip geldi.'' Erboğa'nın, Viranşehir İlçesi'ne bağlı Ballıca Köyü Boztepe Mezrası'nda yaşayan babası Şefik Erboğa ise oğlunun, öğrenim hayatına İstanbul veya Ankara'da devam etmesini istediğini söyledi. 
     Maddi olanaksızlıklara karşın Orhan'ın, sınavlarda önemli bir başarı elde ettiğini ifade eden Erboğa, ''10 çocuk babasıyım. Ailemin geçimini hayvancılıkla sağlıyorum. Orhan'ın, iyi bir eğitim kurumuna kayıt yaptırmasını istiyorum. Gerekirse bir yerlerden borç harç eder, eğitimini tamamlamasını sağlarım. Ancak bu puanla Şanlıurfa'da okumasına kesinlikle karşıyım'' diye konuştu. 
     Viranşehir Kaymakamı Yalçın Yılmaz ise Orhan Erboğa'nın eğitim yaşamına sorunsuz başlaması için ellerinden gelen çabayı göstereceklerini kaydetti. 
     
</TEXT>
</DOC>
