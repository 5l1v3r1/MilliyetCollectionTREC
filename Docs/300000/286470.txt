<DOC>
<DOCNO> 286470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur20.html </URL>
<DATE> 2004/11/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Emekli Yarbay'ın, ''örtülü serveti''... 
</HEADLINE>
<TEXT>

     Türk Silahlı Kuvvetleri'ne TSK tahsis edilen bütçe içi ve dışı ile özel ve örtülü kaynakların yönetim sorumluluğunun verildiği Genelkurmay Başkanlığı Genel Plan ve Prensipler Başkanlığı Savunma Planlama Kaynak Yönetim Daire Başkanlığı'nda 1997-1999 yılları arasında görev yapan emekli Kurmay Pilot Yarbay Osman Aymelek hakkında, ''gerçeğe aykırı bildirimde bulunma ve haksız mal edinme'' suçundan 8 yıla kadar hapis istemiyle açılan davaya başlandı. 
     Ankara 2. Asliye Ceza Mahkemesi'ndeki davanın bugünkü ilk duruşmasına, Aymelek'in avukatı Sema Yılmaz katıldı. 
     
     İNANILMAZ MAL VARLIĞI 

     Aymelek'in 25 Şubat 2000 tarihli mal beyanında, Çankaya-Dikmen'deki 480'er metrekarelik 2 adet arsa değerini 10 milyon lira, Kadıköy-Bostancı'daki 1 dairenin değerini 21 milyon 500 bin lira, Kadıköy-Küçükbakkal'daki 1 dairenin değerini de 15 milyon lira olarak gösterdiği öne sürülerek, eksik bildirimde bulunduğu savunuldu. Ayrıca Şekerbank Bostancı Şubesi'nden 2000 yılı içinde çektiği 200 bin dolar ile 34 bin 867 doları mal beyanında göstermediği ileri sürüldü. 
     Aymelek'in Kadıköy'de 1 dükkan, Beşiktaş'ta 1 apartman, Sarıyer'de 2 havuzu olan taşınmaz, Sarıyer'de 1 ev, Renault 19 marka bir otomobil ve 1 jeepin, zimmetine geçirdiği paralarla aldığı öne sürüldü. Şekerbank Bostancı Şubesi'nde, Aymelek'in kardeşleri adına açılmış hesaplara yatırılan ve sonra çekilen paraların da ''zimmete geçirilen paralar'' olduğu ileri sürülen kararda, Aymelek'in, İzmir-Üçkuyular'da 1 apartman dairesini zimmetine geçirdiği paralarla aldığı, ayrıca Kasım 1999'da boşandığı eşi Esra Aymelek'e 15 milyar lira nafaka tazminatı ödediği anlatıldı. 
     Yargıç Öztürk, Sivas asliye ceza mahkemesine yazılan talimat cevabının beklenmesine karar vererek, duruşmayı erteledi. 
     A.A muhabirinin aldığı bilgiye göre, Aymelek, Genelkurmay Askeri Savcılığı'nca hakkındaki iddialara ilişkin yürütülen soruşturma kapsamında, 9 Haziran 2000'de tutuklandı. Genelkurmay Askeri Mahkemesi'nde hakkında açılan dava sürerken kendi isteğiyle emekliye ayrılan Aymelek, Sivas Kapalı Cezaevi'ne nakledildi. Genelkurmay Başkanlığı Askeri Mahkemesi, Aymelek hakkındaki davayı 2003 yılında sonuçlandırdı, temyiz istemini görüşen Askeri Yargıtay da kararı onadı. 
     
     ÖRTÜLÜ ÖDENEK MAHKUMİYETİ 

     Askeri Mahkeme, Genelkurmay Başkanlığı Genel Plan ve Prensipler Başkanlığı Savunma Planlama Kaynak Yönetim Daire Başkanlığı'nda 3.10.1997-28.6.1999 tarihleri arasında proje subayı olarak görev yaptığı sırada, hesap açılması, işlemlerin takibi, paraların ilgili makamlara havale edilmesi, hesap kayıtlarının tutulması ile bu hususlarda üst ve amirlerinin bilgilendirilmesi konularında görevlendirilen Aymelek'i, bu görevi sırasında kendi sorumluluğundaki hesaplardan 20 defada toplam 1 milyon 332 bin 701 ABD doları ile 655 milyon 449 bin 397 lirayı çekip zimmetine geçirdiği gerekçesiyle 6 yıl 3 ay ağır hapis cezasına mahkum etti. Mahkeme, zimmetine geçirdiği öne sürülen paranın, Askeri Ceza Kanunu'nun 131 1. maddesi uyarınca yasal faiziyle tahsiline karar verdi. Mahkeme, Aymelek'in TSK'dan çıkarılmasını da kararlaştırdı. 
     
     ATIŞ DÜNYA ŞAMPİYONASI MAHKUMİYETİ 

     Askeri Mahkeme, Atış Dünya Şampiyonası 2000 faaliyetine ilişkin ödenekten, 1998-1999 yıllarında çektiği paraları zimmetine geçirdiği gerekçesiyle de Aymelek'i 6 yıl 3 ay ağır hapis cezasına mahkum etti. Mahkeme, aynı tür şahsi hürriyeti bağlayıcı ağır hapis cezaları birleştirilerek, Aymelek'i 12 yıl 6 ay hapis cezasına çarptırdı. 
     Aymelek'in, menkul ve gayrimenkulleri üzerindeki tedbirin devamına karar veren Mahkeme, Ankara ve İstanbul'da iki şirketin kurulmasında görev almasıyla ilgili olarak verilen hapis cezaları ise paraya çevirerek ertelendi. 
     
     KAMU GÖREVLİSİ İÇİN SON DERECE AŞIRI 

     Savcılığın, Aymelek'in mal varlığında büyük değişiklikler olduğu, 1 trilyon liradan fazla mal varlığının bulunduğu, bu değişimin kaynakları belli olan yarbay rütbesindeki bir kamu görevlisi için son derece aşırı olduğunu öne sürdüğü belirtilen kararda, mallarını muhtemel ve mevcut bir soruşturmadan kaçırılmasına yönelik muvazaalı devir ve satışlar yaptığının iddia olunduğu kaydedildi. 
     

     
</TEXT>
</DOC>
