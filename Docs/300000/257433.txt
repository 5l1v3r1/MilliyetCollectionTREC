<DOC>
<DOCNO> 257433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur30.html </URL>
<DATE> 2004/07/22/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Er, komutanının parasını dolandırıcılara kaptırdı .. 
</HEADLINE>
<TEXT>

     Bursa'da bir er, komutanının verdiği parayı bankaya götürürken dolandırıldığını iddia etti. 
     Emniyet Müdürlüğü'nden alınan bilgiye göre, 1. Ordu Marmara Güneyi Bağlı Birlikler Komutanlığı'nda vatani görevini yapan er Uğur Aytar 21 , dolandırıldığını öne sürdü. 
     Aytar ifadesinde, komutanının verdiği parayı yatırmak için Alacamescit Mahallesi'ndeki bir banka şubesine gittiğini, kalabalık nedeniyle kendisine sıra gelmeyince, parayı başka bir şubeye yatırmak üzere buradan ayrıldığını belirtti. 
     Yolda yürürken mendil bulduğunu ve bu sırada bir kişinin mendilin içinde para düşürdüğünü söyleyerek yanına geldiğini ifade eden Aytar, şunları kaydetti. 
     ''Bu kişi, elimde bulunan komutanın verdiği parayı kast ederek, Benim paralarımda işaret vardı, paralarını kontrol edeceğim dedi. Bunun üzerine cebimden çıkardığım banknotları verdim. Paraların kendisine ait olmadığını söyledi ve paraları mendilin içinde iade ederek uzaklaştı. Banka şubesine gitmek için zamanım kalmadığı için birliğe geri döndüm. Burada mendil içindeki paraları kontrol ettiğimde, 1 dolarlık banknot ve banknot büyüklüğünde kesilmiş kağıt parçalarını görünce, dolandırıldığımı anladım.'' 
     
</TEXT>
</DOC>
