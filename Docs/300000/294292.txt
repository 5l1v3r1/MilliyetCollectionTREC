<DOC>
<DOCNO> 294292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/guncel/gun02.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Müebbet cezalar tebliğ edilecek 
</HEADLINE>
<TEXT>


Balkan kardeşleri öldürdükleri gerekçesiyle 2'şer kez müebbet hapis alan 2 sanığa tebligat yapılması için dosya iade edildi. Dosya yine Yargıtay'a gidecek 

GÖKÇER TAHİNCİOĞLU Ankara 

Yargıtay 1. Ceza Dairesi, Ebru ve Işık Balkan kardeşlerin evlerinde öldürülmeleriyle ilgili davanın gerekçeli kararının 2 sanığa tebliğ edilmemesi nedeniyle dosyayı yerel mahkemeye iade etti. Mahkeme, eksikleri tamamladıktan sonra dosyayı Yargıtay'a gönderecek. 
Kadıköy 2. Ağır Ceza Mahkemesi, Balkan kardeşleri "planlayarak ve gasp amacıyla" öldürdükleri gerekçesiyle sanıklar Seylan Çördük ve Sacettin Yıldız'ı 2'şer kez müebbet hapis cezasına mahk m etti. Dosya, gerekçeli kararın incelenmesinin ardından 1. Ceza Dairesi'ne geldi. Daire, Çördük ve Yıldız'a gerekçeli kararın tebliğ edilmediğini saptadı. Sanık avukatlarının itiraz dilekçelerini de dikkate alan daire, eksiğin giderilmesi için dosyayı iade etti. 

İnceleme sonra 
Buna göre, dosya yeniden Kadıköy 2. Ağır Ceza Mahkemesi'ne gönderilecek. Mahkeme, tebligatları yapmışsa, dosyaya eklenecek. Tebligat yapılmamışsa, bu eksiklik giderilecek ve sanıkların gerekçeli karara karşı temyiz başvurusu yapıp yapmayacakları beklenecek. Dosya, bu aşamalardan sonra yeniden Yargıtay'a gönderilecek. 
Mahkeme, 2 sanığı müebbet hapse mahk m ederken, "azmettirici" olmakla suçlanan Fikret Aydın'ın da bulunduğu 5 sanığın beraatına karar vermişti. Resen temyiz olan davaya ilişkin tebliğname hazırlayan Yargıtay Başsavcılığı da, 5 sanığın tanık anlatımları sonucu beraat ettirildiğini, oysa anlatımlarda çelişki bulunduğunu belirterek, soruşturmanın genişletilmesini talep etmişti. 


</TEXT>
</DOC>
