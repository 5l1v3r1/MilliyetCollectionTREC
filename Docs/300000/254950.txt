<DOC>
<DOCNO> 254950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/guncel/gun05.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK bombacısının suikast listesi... 
</HEADLINE>
<TEXT>


TOLGA ŞARDAN Ankara 

Sözde tek taraflı ateşkesi bozarak yeniden yurt genelinde eylemlere başlayan PKK KONGRA - GEL örgütünde bomba eğitimi alan Ali Oral, Adıyaman'da Kamu Personeli Seçme Sınavı'na KPSS girdikten sonra yakalandı. Kuzey Irak'ta bombalı eylem ve pusu eğitimleri alan Oral'ın birlikte eğitim gördüğü arkadaşıyla, örgütün önemli isimlerinden Murat Karayılan'ın talimatıyla Ankara'ya gelerek önemli isimlere bombalı eylem yapmayı hedeflediği ortaya çıktı. 

Polisin takibindeydi 
Bir süre önce polisin takibe aldığı Oral, pazar günkü KPSS'nin ardından Adıyaman'da gözaltına alınarak Ankara'ya getirildi. Terörle Mücadele Şubesi'nde sorgulanan Oral, 2000'de örgüte katıldığını, yasal yollardan İran'a giderek örgüt yöneticileriyle görüşüp Türkiye'den gönderilen çalışma raporunu verdiğini anlattı. 2001 Mart ayına kadar istihbarat, keşif, suikast, saldırı, sabotaj konularında eğitim aldığını söyleyen Oral, Kırıkkale'deki MKE tesisleri, Tansu Çiller, Mehmet Ağar, Doğan Güreş gibi örgüte darbe vuranlara karşı istihbarat çalışmaları yaptıklarını, tahrip gücü yüksek bomba düzeneği hazırlayarak, geliş ve gidiş güzerg hlarına bırakıp uzaktan kumanda ile patlatmanın planlarını yaptıklarını da itiraf etti. 


</TEXT>
</DOC>
