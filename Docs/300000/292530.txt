<DOC>
<DOCNO> 292530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/siyaset/asiy.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan küçük hesaplar peşinde 
</HEADLINE>
<TEXT>


Ege sorununda Türkiye'nin eleştirilmemesi üzerine Yunanistan, olmayan hava sahası ihlallerini gündeme getirmeye başladı 

ANALİZ Utku Çakırözer - Ankara 


Yunanistan'ın son dönemde Türk uçaklarınca hava sahasının ihlal edildiği yönündeki ısrarlı iddialarının perde arkasından İlerleme Raporu çıktı. Diplomatik kaynaklar, Ege sorununun çözümüne yol haritası oluşturmak için yapılan istikşafi keşif amaçlı görüşmelerde gelinen noktanın, 17 Aralık zirvesinde gözden geçirileceğini, İlerleme Raporu'nda konuyla ilgili hiçbir olumsuz unsura yer verilmemesinin de Yunan tarafında rahatsızlık uyandırdığını kaydetti. 
Yunanistan'ın 1981'de tek taraflı olarak hava sahasını 10 mile çıkarması ve kıta sahanlığı nedeniyle yaşanan Türk - Yunan gerginliği, son dönemde yeniden tırmanışa geçti. 
İlerleme Raporu'nun, "Ortak Dış ve Güvenlik Politikası" başlıklı bölümünde, Türkiye'nin konuya ilişkin iyi niyeti rapora girdi. Raporda, "Türkiye ve Yunanistan, 2004 Atina Olimpiyat Oyunları'na hazırlanırken, güvenlik ve lojistik düzenlemelerinde işbirliği yapmıştır. Türkiye, olimpiyat oyunları nedeniyle 2004 yazında Ege'de planlanan tüm ulusal askeri tatbikatlarını tek taraflı iptal etmiştir" denildi. 6 Ekim'de açıklanan raporda şu ifadeye yer verildi "2002'de başlatılan istikşafi görüşmeler çerçevesinde, her iki ülke arasında müsteşarlar düzeyinde 26 toplantı düzenlenmiştir. Avrupa Konseyi'nin Aralık 1999'da Helsinki'de aldığı kararlar uyarınca, aralıkta yapılacak toplantıda durum gözden geçirilecektir." Ancak diplomatik kaynaklar, raporda Ege sorununa ilişkin olumsuz ifadeye yer verilmemesi ve Türk tarafı lehine tespitlerde bulunulmasının, Yunan tarafında rahatsızlık uyandırdığını, bu nedenle Yunanlıların 17 Aralık öncesi Ege'de ihlal iddialarına ağırlık verdiğini belirtti. 
Taraflar arasında sürdürülen istikşafi görüşmeler ise son bir ayda hiç yapılamadı. Türk tarafı, düzenli ve sürekli gerçekleştirilen görüşmelerin yapılamamasına, heyet başkanı Büyükelçi Uğur Ziyal'in görev değişikliğini gösterdi. 
Genelkurmay 2. Başkanı Orgeneral İlker Başbuğ'un mayısta yaptığı açıklama da İlerleme Raporu'na girdi. Raporda, "Türk Genelkurmayı, çözüme kavuşturulamamış sorunların, müktesebat doğrultusunda halledilmesi ve Lahey Adalet Divanı'na havale edilmesi gerektiğini belirtmiştir" denildi. 


</TEXT>
</DOC>
