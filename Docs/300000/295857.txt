<DOC>
<DOCNO> 295857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko16.html </URL>
<DATE> 2004/12/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Büyükelçi Edelman Türkiye başarılı bir program uyguluyor 
</HEADLINE>
<TEXT>

     ABD'nin Ankara Büyükelçisi Eric Edelman, Türkiye'nin çok başarılı bir ekonomik program uyguladığını vurgulayarak, IMF ile yeni stand-by anlaşmasına çok yakın olduğunu tahmin ettiklerini söyledi. 
     ABD olarak Türkiye ekonomisine destek verdiklerini belirten Edelman, Türkiye'nin uyguladığı ekonomik programın bu desteği hak ettiğini vurguladı. 
     Eric Edelman, A.A muhabirinin, Türkiye-IMF ilişkileri konusundaki sorularını yanıtladı. 
     Edelman, bildikleri kadarıyla, Devlet Bakanı Ali Babacan ve ekibinin, yeni stand-by anlaşmasına yönelik çalışmaların önemli bir kısmını başarıyla tamamladığını, sadece birkaç teknik konunun kaldığını belirterek, ''Türkiye ile IMF'nin, yeni stand-by anlaşmasına çok yakın olduğunu tahmin ediyoruz'' diye konuştu. 
     
     GÖRÜŞMELERİN 17 ARALIK ÖNCESİNDE BİTİRİLME İHTİMALİ... 
     Edelman, IMF ile anlaşmaya yönelik görüşmelerin 17 Aralık'tan önce bitirilip bitirilemeyeceğine ilişkin soruya karşılık da, IMF ile görüşmelerin 17 Aralık'tan önce bitirilmesinin önünde hiçbir sorun görmediğini de ifade etti. 
     Büyükelçi Edelman, IMF destekli bir ekonomik programın, Türkiye'nin başarılı programını daha da güçlendireceğini ifade etti. 
     
</TEXT>
</DOC>
