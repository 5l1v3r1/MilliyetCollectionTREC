<DOC>
<DOCNO> 258814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sontur03.html </URL>
<DATE> 2004/07/28/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Düşen uçağın pilotu emniyet kemeri çözülmediği için öldü 
</HEADLINE>
<TEXT>

     
     Ahmet BAYRAK- Mustafa SARIİPEK ORTACA Muğla , DHA 
     

MUĞLA'nın Ortaca İlçesi'ne bağlı Sarıgerme Beldesi'nde önceki akşam düşen tek motorlu uçakta yaşamını yitiren pilot Mevlüt Yıldız'ın, emniyet kemerinin çözülmemesi nedeniyle yanarak öldüğü ortaya çıktı. 
     Magic Life Oteli İnsan Kaynakları Müdüresi Bilge Çetinkaya ile Avusturyalı fotoğrafçılar Heike Nosslbock ile Julia Peter Peter'i yarala kurtulduğu kazada, ağaçlık alanda villa inşaatına çarpan uçakta pilot Mevlüt Yıldız ölümden kurtulamadı. Kaza yerine ilk ulaşan görgü tanıkları, uçaktaki diğer 3 kişi kolayca çıkardıklarını, ancak pilot Mevlüt Yıldız'ın kemerinin çözülemediğini söylediler. Görgü tanıkları uçağın bir anda alevlerin sardığını ve pilotun kokpitte yanarak öldüğünü anlattı. 
     
     MOTOR DURDU İDDİASI 
     Yaralıların jandarmaya verdiği ifadede "Havadan otel ve Sarıgerme Plajı fotoğrafları çekiyorduk. Pilot alçak uçuş yaptı, havada iki tur attık. Birden motor durdu. Uçak sağa sola sallanarak irtifa kaybetmeye başladı. Pilot yükselmeye çalıştı ama başaramadı'' dediği belirtildi. 
     Görgü tanığı Abbas Altıntaş da uçağın düştüğü yere 100 metre mesafede olduğunu, kazayı gördüğünü söyledi. Altıntaş, "Dalaman yönünden gelen uçak deniz ve otel üstünde iki tur attı. Uçak alçak uçuyordu. Batı kısımdaki dağ yamacına doğru yöneldi ama yükselemedi. İnşaat duvarına çarptı. Büyük bir gürültüyle yangın çıktı. Yanan uçağın içinde pilotun emniyet kemeri takılıydı. Müdahale edemedim. Yaşayıp yaşamadığını anlayamadım. Yanarak can verdi. Jandarmayı arayarak yardım istedim'' dedi. 
     Uzmanlar, olayda muhtemel motor durması veya motorda meydana gelen güç kaybı nedeniyle pilotun mecburi iniş yapmak durumunda kaldığını söylediler. Pilotun çok tecrübeli olduğunu belirten uzmanlar, "Olayda pilot motorda ani güç kaybı nedeniyle önündeki alana mecburi iniş yapmak zorunda kalmış. Kazanın nedeni motor, kumanda ve diğer sistemlerinin incelenmesinden sonra ortaya çıkacak'' diye konuştular. 
     Ulaştırma Bakanlığı'na bağlı Sivil Havacılık Genel Müdürlüğü'nden kaza kırım heyeti çalışmalara başladı. 
     
</TEXT>
</DOC>
