<DOC>
<DOCNO> 268369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun02.html </URL>
<DATE> 2004/09/02/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD... Köstebek Skandalı soruşturması sürüyor... 
</HEADLINE>
<TEXT>

     Deniz Arslan AA 

ABD'nin İran ile ilgili politikalarının İsrail hükümetine sızdırılmasını araştıran Federal Soruşturma Bürosu FBI'ın, Washington'daki İsrail lobi grubu içinde iki isim üzerine yoğunlaştığı belirtildi. 
     FBI, ABD Savunma Bakanlığı Pentagon'da Bakan Yardımcısı Douglas Feith'a bağlı bölümde siyasi analist olarak çalışan Larry Franklin'in, ABD'nin İran ile ilgili politikalarını içeren gizli bilgileri, Washington'daki güçlü lobi kuruluşu Amerika-İsrail Halkla İlişkiler Komitesi'ne AIPAC aktardığı ve AIPAC'in de bu bilgileri İsrail hükümetine ilettiği iddialarını araştırıyor. 
     AIPAC avukatı Nathan Lewin, FBI'ın şimdi, AIPAC'in dış politika konuları direktörü Steven Rosen ve İran uzmanı Keith Weissman üzerinde yoğunlaştığını açıkladı. İki uzman, geçen hafta bu skandalın basına sızdığı cuma günü FBI tarafından sorgulandı. 
     Söz konusu soruşturmanın bir yıldır gizlice yürütüldüğü belirtiliyor. Ancak Rosen ve Weissman, sorulara daha fazla cevap vermeden avukat talebinde bulununca sorgu sona erdi. Lewin, FBI'ın bu iki uzmanı tekrar sorgulayabileceğini ancak şu ana kadar kendileriyle tekrar temasa geçilmediğini söyledi. FBI, casusluk suçlamalarına hedef olan Franklin'in, Pentagon belgelerini Rosen ve Weissman'a iletip iletmediğini tespite çalışıyor. 
     Köstebek skandalında halen hiç kimse hakkında açık bir suçlama veya tutuklama yapılmış değil. AIPAC, soruşturmada işbirliği yaparken, ne kendilerinin ne de İsrail hükümetinin yanlış bir şey yapmadığını söylüyor. 
     FBI ve ABD Adalet Bakanlığı, ABD savunma bakan yardımcıları Paul Wolfowitz ve Douglas Feith'ın yanı sıra ABD Dışişleri Bakanı Colin Powell, üst düzey Beyaz Saray ve Kongre yetkilileriyle de soruşturma ve bilgi verme kapsamında görüşmelerde bulundu. 
     
</TEXT>
</DOC>
