<DOC>
<DOCNO> 264499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur27.html </URL>
<DATE> 2004/08/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
"Sigara fiyatı yüzde 10 arttığında tüketim yüzde 5 düşer" 
</HEADLINE>
<TEXT>

     Türk Tabipleri Birliği Merkez Konseyi Sigara ve Sağlık Ulusal Komitesi, sigara fiyatları yüzde 10 artırıldığında, tüketimin yüzde 5 düşeceğini, sigara fiyatlarındaki yükselmenin 17 milyon sigara içicisinden 325 bininin hayatını kurtaracağını belirtti. 
     Komitenin yazılı açıklamasında, Maliye Bakanlığı'nın yeni düzenlemesinin tüketimi azaltabilecek, sağlığa yararlı bir önlem olarak kabul edildiği ifade edildi. 
     Sigara fiyatlarının tüketim üzerinde etkisi olan en önemli araç olduğu belirtilen açıklamada, ''Sigara fiyatları yüzde 10 artırıldığında, tüketim yüzde 5 düşer'' denildi. Türkiye'de 17 milyon sigara içicisi bulunduğu, önlem alınmadığı takdirde bunlardan 6.5 milyonunun sigara nedeniyle hayatını kaybedeceği, 4 milyonunun ise erken yaşta öleceği anlatılan açıklamada, sigara fiyatlarındaki yükselmenin Türkiye'de 325 bin kişinin hayatını kurtaracağı kaydedildi. Açıklamada, şöyle devam edildi 
     ''Sigara vergilerini artırarak maliye bakanlarının, sağlık bakanlarından daha fazla insan hayatı kurtarabileceği ortaya konmuştur. Sigara fiyatlarının artışı hem sağlığı korur hem de devlet gelirlerini artırır. 
     Türkiye'de sigara vergi oranları diğer ülkelere benzer düzeyde olmakla birlikte, sigara fiyatları çok düşük olduğu için devlet gelirleri düşük olmakta, sigara fiyat artışları enflasyon ve yıllık gelir artışının üzerine çıkamadığından sağlık koruyucu etkisi görülmemektedir.'' ''Türkiye, Avrupa Birliği ve Akdeniz ülkeleri içinde sigara fiyatlarının en ucuz olduğu ülkedir'' denilen açıklamada, şu görüşlere yer verildi 
     ''Birim fiyatının ucuz olması, sigara vergilerinin yüksek olması halinde devlet gelirlerine katkıda bulunamaz. Dünyanın gelişmiş ülkelerinde bu nedenle sigara vergileri yüksek tutulmayıp, birim fiyatlar yüksek tutulmaktadır. Türkiye'de ise sigara reel fiyatları yıllar içerisinde düşmüştür. Sigara fiyatlarının belirlenmesi yetkisi 3 Mayıs 1990 tarihli kararname ile tekel katılımı olmadan üretici firmalara bırakılmıştır.'' 
     
     SİGARA KAÇAKÇILIĞI 
     Sigara şirketlerinin, ''kaçakçılığın ülkeler arasındaki fiyat farklarından doğduğunu iddia ettikleri, hükümetlerden vergileri düşük tutmalarını istedikleri, bu şekilde gelir kaybının engelleneceğini öne sürdükleri'' anlatılan açıklamada, sigara şirketlerin bu iddialarının doğru olmadığı belirtildi. 
     Açıklamada, sigara kaçakçılığının, fiyatların daha düşük olduğu ülkelerde daha fazla görüldüğü belirtilen açıklamada, şunlar kaydedildi 
     ''Eğer kaçakçılık sigara fiyatlarının daha düşük olduğu ülkelere doğru olsaydı, Avrupa'da güneyden kuzeye doğru kaçakçılık olurdu. Halbuki aksine, kuzeyden güneye olmaktadır. Vergiler düşürülürse tüketim artar, hükümet gelirleri düşer. Kaçakçılığın engellenmesi için fiyatların düşük tutulması yerine, cezalar ve denetimler artırılmalı, bütün paketlerde vergi ödendiğini gösteren etiketler bulunmalı, paketin nerede imal edildiği anlaşılmalı, üretim kontrol edilmeli ve transit denetlenmelidir''. 
     
</TEXT>
</DOC>
