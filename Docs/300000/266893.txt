<DOC>
<DOCNO> 266893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonsiy06.html </URL>
<DATE> 2004/08/27/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Otoyol ve köprü gelirlerinden 2 yılda 500 trilyon lira gelir elde edildi 
</HEADLINE>
<TEXT>

     Otoyol ve köprülerden son iki yılda 500 trilyon liraya yakın gelir elde edildi. 
     Maliye Bakanı Kemal Unakıtan, DYP Iğdır Milletvekili Dursun Akdemir'in otoyol ve köprü ücretlerine ilişkin soru önergesini yanıtladı. 
     Unakıtan'ın verdiği bilgiye göre, otoyol ve köprülerden 2002 yılında 224 trilyon 991 milyar 386 milyon, 2003 yılında da 274 trilyon 8 milyar 364 milyon lira olmak üzere toplam 499 trilyon 529 milyar 750 milyon lira gelir elde edildi. İki yılda Boğaziçi ve Fatih Sultan Mehmet köprülerinden elde edilen gelirler 237 trilyon 973 milyar 262 milyon 500 bin lirayı bulurken, otoyol gelirlerinin toplamı ise 261 trilyon 556 milyar 488 milyon 190 bin lira oldu. 
     Otoyol ve köprü ücretleri ile çay, şeker, akaryakıt, otogaz, tüpgaz, doğalgaz fiyatlarına yapılan zamların maliyet arıtışlarından kaynaklandığını bildiren Unakıtan, ayrıca piyasalardaki gelişmeler, döviz kurundaki oynamalar ile bu mal ve hizmetlerin sunumlarının sürdürülebilirliğini sağlama zorunluluğunun, fiyat ayarlamalarına neden olduğunu kaydetti. 
     Hükümetin kamusal mal ve hizmetlerde yapılan fiyat ayarlamalarını hiçbir şekilde bütçe açıklarının finansmanı yolu olarak görmediğini bildiren Unakıtan, zaman zaman bazı ürünlerin fiyatlarında indirimler yapıldığını anımsattı. Unakıtan, hükümetin, sağlam kaynaklarla finanse edildiği sürece her türlü maliyet artışına ve uluslararası piyasaların zorlamasına karşın kamusal mal ve hizmetlerin fiyatlarını artırmamaya, bu olumsuzlukları halka yansıtmamaya büyük çaba sarfettiğini ifade etti. 
     
</TEXT>
</DOC>
