<DOC>
<DOCNO> 250692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonyas09.html </URL>
<DATE> 2004/06/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Gözde bekar "Paris" evleniyor... 
</HEADLINE>
<TEXT>

     Ünlüler dünyasının ''en gözde bekarı'' Orlando Bloom'un ''sultanlık günleri'' kısa süreceğe benziyor. People dergisi tarafından ''En Gözde Bekar'' seçilen Bloom, oyuncu Kate Bosworth ile evliliğe hazırlanıyor. 
     Internetteki ''starnews'' sitesinin haberine göre, ''Truva'' filminin ''Paris'', ''Yüzüklerin Efendisi'' serisinin ''Legolas Greenleaf'' karakteri, sevgilisi Kate Bosworth ile evliliğe doğru gidiyor. 
     Bosworth ile ev eşyası bakarken fotoğrafları çekilen 27 yaşındaki Bloom'un, 21 yaşındaki oyuncuyla görüntülenmesine tepki göstermediği dikkati çekti. 
     Kate Bosworth ile davetlerde de birlikte görülen Orlando Bloom'un yakın çevresi, ünlü oyuncunun kısa zamanda bekarlığa veda etmeye hazırlandığını dile getirdi. 
     Bloom, bir internet sitesinin oylamasında da, ''İngiltere'nin En Çekici Erkeği'' seçilmişti. 
     
     CHARLIE'NİN MELEĞİ'NE ÜÇÜNCÜ EŞ 
     Sinema dünyasının güzel yıldızı Drew Barrymore ise yeni bir Liz Taylor olma yolunda emin adımlarla ilerliyor. 
     29 yaşına iki evlilik ve boşanma sığdıran Barrymore, bu kez de 24 yaşındaki şarkıcı Fabrizio Moretti ile nişanlandı. 
     Alzheimer hastası 50 yaşındaki babası John Drew Barrymore'u Santa Monica'da tedavi olduğu klinikte Moretti ile birlikte ziyaret eden ve çok duygulanan yıldızın, babasının isteği üzerine iki gün sonra nişan yüzüğünü parmağına taktığı belirtildi. 
     Barrymore, 1994'te evlendiği Jeremy Thomas ile sadece 38 gün evli kalmıştı. Yönetmen Tom Green ile 7 Temmuz 2001'de dünyaevine giren oyuncunun bu evliliği nispeten uzun sürerek 15 Ekim 2002'de noktalanmıştı. Şiddetli geçimsizlik yüzünden ayrılan çift, evlendikten 4 ay sonra boşanmak için mahkemeye müracaat etmişti. 
     
</TEXT>
</DOC>
