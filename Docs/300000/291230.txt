<DOC>
<DOCNO> 291230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur47.html </URL>
<DATE> 2004/11/22/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Adıyaman'da taşkın .. Setler yıkıldı, tarım arazileri su altında kaldı 
</HEADLINE>
<TEXT>

     Adıyaman'ın Çelikhan İlçesi'nde taşkın önleme amaçlı setler yıkıldı, ekili tarım arazileri su altında kaldı. 
     Çelikhan Kaymakamı Mustafa Sarıkaya, 2 günden bu yana devam eden yağmur sonrasında Pınarbaşı Beldesi'ndeki Aren Deresi'nde su seviyesinin yükseldiğini, dere boyunca inşa edilen setlerin yıkılması nedeniyle ekili tarım arazilerini su bastığını belirtti. 
     Ekili tarım arazilerinin su altında kaldığı Pınarbaşı Beldesi'nde incelemeler yapan Sarıkaya, setlerin bu yıl DSİ tarafından inşa ettirildiğini belirtti. Taşkından etkilenen alanların belirlenmesi için Tarım İlçe Müdürlüğü yetkililerine talimat verdiğini ifade eden Sarıkaya, açıklamasını şöyle sürdürdü 
     ''İlçemizde 2 günden bu yana yoğun yağmur yağdı ve Aren Deresi'nde inşa edilen setler deredeki su yoğunluğuna dayanamadı. Setlerin yıkılması sonucu taşkın suları ekili tarım arazilerini bastı. Tarım İlçe Müdürlüğü yetkilileri zarar tespit çalışmalarını sürdürüyor. Bu arada, DSİ yetkililerini olaya ilişkin bilgilendirdik.'' Sarıkaya, aşırı yağış sonrası yaşanan taşkın nedeniyle ulaşıma kapanan Çelikhan-Malatya Karayolunun yapılan çalışmayla kısa süre sonra trafiğe açıldığını bildirdi. 
     Yeşildere Beldesi Balıkburnu Mahallesi Muhtarı Mahmut Demirci de ''Setler yıkılınca belde halkı sel endişesi yaşadı. Beldede yaşayanların daha güvenli bir yerde iskan edilme istemi mutlaka dikkate alınmalı'' diye konuştu. 
     
</TEXT>
</DOC>
