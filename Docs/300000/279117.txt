<DOC>
<DOCNO> 279117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/soneko35.html </URL>
<DATE> 2004/10/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Cansızlar YTL ile birlikte yastık altı tasarruflar da ekonomiye girecek 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, Yeni Türk Lirası YTL ile ilgili para değişim sürecinde, bazı yastık altındaki tasarrufların ekonomiye gireceğini, bunun bir kısmının da sermaye piyasalarına geleceğini tahmin ettiklerini bildirdi. 
     Ekonomi Muhabirleri Derneği EMD üyeleri ile bir sohbet toplantısı düzenleyen Cansızlar, sermaye piyasaları sektörünün aracı kuruluşlar, borsa, teknik ve idari yasal altyapısıyla AB'ye en hazır kuruluşlardan biri olduğunu belirtti. 
     AB'ye uyum çalımlarının Şubat ayı ile birlikte hızlandığını anlatan Cansızlar, bu tarihte AB'den fon temin edildiğini ve 3 uzmanın geldiğini anlattı. Bu uzmanların sermaye piyasalarında eksiklik analizi raporu düzenlediğini ve bu raporda yüzde 60'a yakın bölümün AB'ne uyumlu olduğu tespitine yer verildiğini kaydeden Cansızlar, AB ve dünyada hangi düzenleme varsa Türkiye'de de bulunduğunu, bazı nüansları düzeltmeye çalıştıklarını vurguladı. 
     Kalan kısım için Eylül ayında AB'den fon sağlandığını kaydeden Cansızlar, ''AB'ye uyum konusunda ince ayar çalışmalarının 2006 sonu itibariyle bitmesini bekliyoruz'' dedi. 
     Bundan sonraki süreçte üye ülkelerden bir ya da bir kaçının teknik ekiplerinden birinin gelerek uyum sürecinin birlikte götürüleceğini anlatan Cansızlar, muhtemelen altyapısı hazır ülkelerden birinin Türkiye'ye eş ülke olarak tayin edileceğini belirtti. 
     Vadeli İşlemler Borsası'nın 2005 yılı Ocak ayında açılacağını söyleyen SPK Başkanı, burada kuruluş çalışmalarının tamamlandığını, ancak YTL'na geçiş nedeniyle aracı kuruluşların beklendiğini kaydetti. 
     
     YAPILAN DÜZENLEMELER 

     2005 yılında AB'de zorunlu olarak uygulanacak uluslararası muhasebe standartlarının daha önce açıklandığını ve ihtiyari olarak uygulandığını hatırlatan SPK Başkanı, ''Bizde de 2005'ten itibaren zorunlu olacak'' açıklamasında bulundu. 
     Tüm dünyada özellikle Enron skandalı sonrasında denetim standartlarına özel önem verilmeye başlandığına işaret eden Doğan Cansızlar, uluslararası denetim standartları çalışmalasının tamamlanmak üzere olduğunu, 2005'in ilk yarısında uygulamaya konacağını bildirdi. 
     Şirketlerin sahip olduğu gayrimenkul ve makina teçhizat gibi yatırımlarının standart olarak değerlendirilmesine imkan sağlayacak uluslararası değerleme standartları konusundaki çalışmaların da devam ettiğini anlatan Cansızlar, bunun da gelecek yılın ilk yarısında bitirileceğini vurguladı. 
     SPK Başkanı, kurumsal yönetim ilkelerinin de hazırlanacak kanuna yansıtılacağını kaydetti. 
     KOBİ Piyasası konusunda Türkiye Odalar ve Borsalar Birliği TOBB ile çalışmaların tamamlandığını belirten Cansızlar, SPK'nın TOBB'un öncü, lider sermayedar olmasını istediğini, Odalar Birliği'nde buna sıcak baktığını kaydetti. Cansızlar, KOBİ Piyasası'nın 2005 yılı içinde hayata geçirmeyi umduklarını açıkladı. 
     
     SERMAYE PİYASASI MEVZUATI YENİ BAŞTAN... 

     Yeni baştan bir sermaye piyasası mevzuatı yaratılmakta olduğunu anlatan Cansızlar, burada şirketler, aracı kurumlar ve yatırımcılar açısında farklı boyutların olacağını açıkladı. 
     Cansızlar, şirketler açısından bazı kurumsal yönetim ilkelerinin kanuna taşınacağını ve özellikle AB sürecine girilen bu günlerde şirketlerin çok daha farklı konumlarda olacağını kaydetti. 
     Halka açık şirketlerde temettü konusunun da gündeme geleceğini, azınlık haklarına daha geniş çerçevede bakılacağını da ifade eden Cansızlar, halka açıklık oranlarının da gündeme geleceğini söyledi. 
     Artık halka açık şirketlerin bankalar da dahil, küçük yatırımcıların ortak olduğunu kabul etmeleri gerektiğini vurgulayan Cansızlar, küçük yatırımcıların da hisse senedini satın aldıkları şirketlerin ortağı olduğunu düşünmesi gerektiğini ifade etti. 
     
     ÖNÜMÜZDEKİ DÖNEMDE SERMAYE PİYASALARI 

     Cansızlar, önümüzdeki dönemde sermaye piyasalarının orta ve uzun vadeli işlemlerin yapılacağı bir alan olacağını ve emeklilikte ilave gelir getirecek bir yer olarak görülmesini sağlayacak bir ortamın oluşacağını belirtti. 
     SPK Başkanı, aracı kuruluşların da sadece İstanbul değil Türkiye'nin tüm bölgelerini, hatta Avrupa'yı düşünmesi ve bu açıdan AB vatandaşlarını da hedeflemesi gerektiğini söyleyerek, köklü değişikliği gitmeleri gerektiğini vurguladı. 
     Yatırımcıları koruma fonuna da değinen Cansızlar, AB ve gelişmiş ülkelerde fonun tek şemsiye altında toplandığını, Türkiye'de ileride tek bir fon şeklinde örgütlenmesinde yarar bulunduğunu kaydetti. 
     
     SORULAR 

     SPK Başkanı Cansızlar, açıklamalarının ardından gazetecilerin sorularını yanıtladı. 
     Kredi kuruluşları taslağına ilişkin olarak Cansızlar, 1999'da Bankalar Kannu'nda yapılan değişiklik sonrası Fon'a devredilen bankalardaki küçük yatırımcıların mağdur olduğunu vurgularken, bunun yeni kanunla düzeltilmesi gerektiğini vurguladı. 
     Finansal şirketlerle ilgili 1996 sonrasında sistemin ikiye ayrıldığını ve ticari bankaların sermaye piyasalarında doğrudan işlem yapamadığını anlatan Cansızlar, şu anda da sistemin sürdüğünü ve krizlerde bunun faydasının görüldüğünü kaydetti. 
     Sermaye piyasalarında faaliyet gösteren halka açık şirketlerin yükümlülükleri neyse, bankaların da aynı düzenlemeye tabi olması gerektiğini söyleyen SPK Başkanı, ''Bankacılık sırrı, Türkiye'de aşırı abartıldı. Bankacılık sırrı kredi müşterileri ile ilgili sırlardır'' diye konuştu. 
     Bu görüşlerin taslağa yansıyıp yansımadığı konusunda ise SPK Başkanı, henüz netleşmiş bir durum olmadığını, taslağın Başbakanlığa geldiğinde görüşüleceğini ifade etti. 
     
     AB SÜRECİNDE BORSA 

     AB sürecinde çok olumlu gelişmelerin olacağı ve sermaye piyasalarında bir zihniyet değişikliğine gidileceğini inandığını anlatan Cansızlar, sermaye piyasalarının orta ve uzun vadeli yatırım alanları olduğunu ve günlük bu kadar yoğun alım satım olamayacağını söyledi. 
     Bu arada Yerli ve yabancı yatırımcıların, ekonomik istikrar ve AB sürecinde çok daha uzun vadeli düşünmeye başlayacağını ve Türkiye'ye bakış açılarını değiştireceklerini belirten SPK Başkanı, yurtdışına yatırım yapan Türk yatırımcıların da bu yatırımlarının tersine dönüşünün gündeme gelebileceğine işaret etti. 
     
     YTL İLE YASTIK ALTI TASARRUFUN DEVREYE GİRİŞİ 

     YTL ile birlikte 'yastık altındaki tasarrufların ne kadarının sisteme gireceği yönünde bir analiz bulunup bulunmadığı' yönündeki soruya karşılık Cansızlar, yastık altındaki parayı bilmenin zorluğuna dikkat çekerek, böyle bir analizin olmadığını söyledi. 
     Yastık altına paranın mali sisteme güvensizlik ya da kara para gibi durumlarda girebileceğini kaydeden Cansızlar, şöyle devam etti 
     ''Ama böylesine fırsat doğuyor Türkiye açısından. 6 sıfır atılıyor diye paraların değişmesi gerekecek. Eski paralar eğer TL ise durmayacak tabi. Bunu getirip mutlaka değiştirecektir ve ekonimde hızlı bir dönüşüm, değişim süreci olacaktır diye düşünüyorum...Ama benim tahminin bir miktar piyasaları hareketlendireceğini düşünüyorum.'' Yastık altı paranın Kasım, Aralık aylarında dövizde bir harekete neden olup olmayacağı sorusu üzerine Cansızlar, ''zannetmiyorum. Çünkü Türk parası ile ilgili tedbirler sadece değiş-tokuş tedbiridir. Vatandaşların endişelenmesine gerek yok'' diye konuştu. 
     
     HALKA AÇIK BANKALARIN BİLANÇOSU 

     Bir gazetecinin, 'Halka açık bankaların bilançosuna ne kadar hakimsiniz'' şeklindeki sorusu üzerine de Cansızlar, bankalar ve halka açık şirketlerin bilançolarının bağımsız denetim şirketlerince denetlendiğini ve bu kuruluşların raporlarına başlangıçta güvenmek durumunda olduklarını kaydetti. 
     Mali bilançoların denetiminin BDDK'ya ait olduğunu da hatırlatan Cansızlar, şöyle konuştu 
     ''BDDK'nın bize göndereceği halka açık bankalarla ilgili bilançolara, gördüğünü belirttiği bilanço ve bilgilere bizim güvenmemiz şart. Sistem böyle çalışıyor çünkü...Devlet birimleri olarak hepimiz SPK olsun, BDDK olsun bazı denetim firmalarının raporlarını yeni baştan yok sayarak biz denetleyelim deme şeyimiz yok... Dolayısıyla bilançoların doğrudan bizim denetimimiz altında olduğunu söylemek doğru değil ama güvenmek zorundayız. Belli bir silsile var, ona güvenmek zorundayız.'' 
     
     THY'NİN HALKA ARZI 

     THY'nin halka arzında 'ne kadarlık oranın halka açılacağı' konusunda da Cansızlar, ''Daha oran yok.. Halka açıklık için gelen şirket, hemen şu kadar halka açılacağım diye gelmez. Halka açılmak istediklerini belirtirler ve bazı dokümanlarını hazırlaması gerekir, bilançolar başta olmak üzere. Ondan sonra oturulur karşılıklı görüşülür noksanlar tamamlanır ve şirket kendisi ne kadar halka açılmaya karar verirse tespit edilir'' diye konuştu. 
     
     ÖZELLEŞTİRMEDE SERMAYE PİYASALARI 

     Özelleştirmede gelinen noktanın ise bugün istenilen durumda olmadığını kaydeden Cansızlar, özelleştirmede zaman zaman sermaye piyasalarından yararlanılması gerektiğini vurguladı. 
     Cansızlar, böylelikle hem sermayenin tabanan yayılacağını hem de fiyatların piyasada oluşması nedeniyle, düşük fiyata gittiği yönündeki tartışmaların azalarak, bu konudaki toplumsal tansiyonun düşeceğini söyledi. 
     Burada hisse senedine çevrilebilir tahvilin düşünülebileceğini kaydeden Cansızlar, önümüzdeki dönemlerde özelleştirme işlemlerinde yavaş yavaş sermaye piyasasından yararlanılması aşamasına gelineceğini söyledi. 
     
     BORSA'DA İŞLEM VERGİSİ 

     'Borsa'daki işlem vergisine geçilmesi' yönünde öneriler olduğunun hatırlatılması üzerine Cansızlar, en iyi vergilemenin beyan usulü olduğunu vurgularken, buna karşılık gelişmekte olan ülkelerde bunun tam olarak uygulanamadığı vurguladı. 
     SPK Başkanı, ''bu ortamda çok az miktarda, eğer bu oranı yüksek tutarsanız piyasanın likiditesine zarar vermiş olursunuz, on binde 1 yada yarım arasında bir miktarda satım üzerinden işlem vergisi alınmasında yarar olduğuna inanıyorum'' dedi. 
     İdealin verginin hiç vergi alınmaması olduğunu, ancak uygulanan ekonomik program nedeniyle gelir kaybına tahammülün olmadığını vurgulayan Cansızlar, böyle bir verginin sadece belli bir geçiş döneminde alınması gerektiğini söyledi. 
     
     TEMETTÜ DAĞITIMI 

     Kriz dönemlerinde şirketlerin temettü dağıtmasının kendi varlıklarını azaltıcı etki yaptığını, ancak ortamın artık düzelmeye başladığını anlatan SPK Başkanı, temettü politikasının ilave yatırımcı çekecek bir etken olduğunu vurguladı. 
     SPK Başkanı, bunun hem borsanın günlük işlemlerin yapıldığı bir alan olmaktan çıkarılması hem de uzun vadeli gelir açısından önemli olduğunu kaydetti. 
     
</TEXT>
</DOC>
