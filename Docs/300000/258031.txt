<DOC>
<DOCNO> 258031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/soneko05.html </URL>
<DATE> 2004/07/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Taze incirin kilosu 2-3 milyon liradan satışa sunuluyor... 
</HEADLINE>
<TEXT>

     Düşük sodyum ve yağ, yüksek lif ve mineral oranları nedeniyle sağlık açısından çok faydalı bir meyve olan incirin Adana ve çevresinde hasadına başlandı. Taze incir, kilosu 2 milyon lira ile 3 milyon liradan tezgahlarda satışa sunuluyor. 
     Ege Üniversitesi Ziraat Fakültesi Bahçe Bitkileri Bölüm Başkanı Prof.Dr. Uygun Aksoy, AA muhabirine yaptığı açıklamada, incirin Türkiye'nin geleneksel tarım ürünlerinden olduğunu ve daha çok Ege Bölgesi'nde yetiştirildiğini söyledi. 
     Son yıllarda Adana ve Mersin çevresinde de incir yetiştiriciliğinde yoğunlaşma gözlendiğini belirten Aksoy, ''Türkiye, dünya incir üretimi ve ticaretinde ilk sırada. Dünya kuru incir üretiminde yüzde 50'lik payla birinci sırada bulunan ülkemiz, ihracatında ise yüzde 60'lık payla gene birinci konumda yer alıyor. Türkiye'de yılda 300 bin ton incir üretimi yapılıyor'' dedi. 
     Aksoy, son verilere göre dünya incir üretiminin yaklaşık 1,1 milyon ton olduğunu kaydetti. 
     Akdeniz ülkelerinde özellikle yaş incire olan talebin giderek arttığını ifade eden Aksoy, Türkiye'den daha çok yaz aylarının sonu ve sonbaharda Avrupa pazarına taze incir ihraç edildiğini ifade etti. 
     
     İNCİRİN FAYDALARI 

     Haziran-Ekim döneminde yetişen, afrodizyak etkisi araştırmalarla saptanan incirin, demir, kalsiyum ve fosfor açısından zengin bir gıda olduğu, bu açıdan hamileler ve küçük çocuklarda ortaya çıkan vitamin eksikliğinden kaynaklanan hastalıklar ile kansızlığa iyi geldiği belirtildi. 
     İncirin içeriğindeki maddeler dolayısıyla bağırsaklarda toksik maddelerin atılması, kandaki kolesterol düzeyinin düşürülmesi, şeker hastalıklarında kan şekerinin hızla yükselmesini önlediği, kemik hastalığı ile gelişim bozuklukları bulunanlara önerildiği kaydedildi. 
     Sinir sistemi üzerinde de yatıştırıcı özelliğiyle olumlu etki yapan incirin, çabuk bozulması nedeniyle satın alındıktan kısa süre sonra tüketilmesi gerektiği ve yenilirken çekirdeklerinin ağızda iyice çiğnendikten sonra yutulmasının faydasını artıracağı belirtildi. 
     Öte yandan, kurutulduğunda kalori miktarının 4 katına çıktığı ifade edilerek, bu şekliyle tüketiminin kilo almak isteyenler için tavsiye edildiği kaydedildi. 
     
</TEXT>
</DOC>
