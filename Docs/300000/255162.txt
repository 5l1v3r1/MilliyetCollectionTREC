<DOC>
<DOCNO> 255162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur06.html </URL>
<DATE> 2004/07/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
TRT Yönetim Kurulu Üyeliği adaylık başvuruları için bugün son gün... 
</HEADLINE>
<TEXT>

     TRT Yönetim Kurulu üyeliği adaylık başvuruları, bugün mesai saati bitiminde sona erecek. 
     Radyo ve Televizyon Üst Kurulu RTÜK , bugün adaylık başvurusu süresinin bitmesinin ardından önümüzdeki günlerde toplanarak, görev süresi 3 Ağustos 2004 tarihinde dolacak olan TRT Yönetim Kurulu üyelerinin yerine 12 aday belirleyecek. Üst Kurul, belirlediği 12 adayı Bakanlar Kurulu'na bildirecek. 
     Bakanlar kurulu, 12 aday arasından 6'sını TRT'nin yeni yönetim kurulu üyeleri olarak atayacak. 
     2954 sayılı TRT Kanunu'nun 11. maddesinde belirtilen şartları taşıması gereken aday adaylarının, bugün mesai saati bitimine kadar başvuru dilekçesi, özgeçmiş, noter tasdikli nüfus cüzdanı örneği, noter tasdikli tahsil belgesi ve adli sicil belgesi ile RTÜK Personel Dairesi Başkanı'na bizzat müracaat etmeleri gerekiyor. 
     
     11. MADDE 
     TRT Yönetim Kurulu üyeleri, 2954 sayılı TRT Kanunu'nun 11. maddesi uyarınca Bakanlar Kurulu kararı ile atanıyor. Aday adaylarından istenen koşulları da içeren 11. madde şöyle 
     ''Kurumun en yüksek karar ve yönetim organı olan yönetim kurulu, elektronik, kitle iletişimi, hukuk, işletme veya ekonomi, sosyal bilim dalları ile sanat ve kültür alanında temayüz etmiş kişiler arasından seçilen ve atanan 6 üye ile Genel Müdür'den oluşur. Yönetim Kurulu üyeleri, RTÜK tarafından teklif edilen 12 aday arasından Bakanlar Kurulu kararı ile atanır. 
     Genel Müdür, Yönetim Kurulu'nun başkanıdır. Yönetim Kurulu ilk toplantısında bir başkan yardımcısı seçer. Yönetim Kurulu üyeliği dört yıldır. Süresi biten üyeler ile herhangi bir sebeple Yönetim Kurulu'ndan ayrılanların yerine yeniden atama yapılır. Süreleri sona eren üyelerin yeniden atanmaları mümkündür. Herhangi bir sebeple üyeliğin normal süreden önce sona ermesi halinde eski üyenin kalan süresini tamamlamak üzere aynı usulle yenisi atanır.'' 
     
</TEXT>
</DOC>
