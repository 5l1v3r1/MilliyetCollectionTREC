<DOC>
<DOCNO> 254753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun39.html </URL>
<DATE> 2004/07/12/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Bush "Kitle imha silahları bulunmasa da işgal etmekte haklıydık" 
</HEADLINE>
<TEXT>

     ABD Başkanı George W. Bush, kitle imha silahları bulunmasa da Irak'ı işgal etmekte haklı olduklarını söyledi. 
     Bush, Oak Ridge'de uranyum zenginleştirici gaz santrifüjleri dahil olmak üzere Libya'dan gelen nükleer silah ve teçhizat sergisini gezdikten sonra yaptığı açıklamada, ''Kitle imha silahları bulamasak da Irak'a girmekte haklıydık'' dedi. 
     Irak'ın silah kapasitesini teröristlere taşıması ihtimalinin, almak istemediği bir risk olduğunu belirten Bush, ''Kitlesel ölümlere yol açan silahları üretme kapasitesine sahip ve söz konusu kapasiteyi bunu ele geçirmek isteyen teröristlere verebilecek, Amerika'nın açık düşmanını ortadan kaldırdık. 11 Eylül'den sonra dünyada, almayı kaldıramayacağımız bir risk vardı'' diye konuştu. 
     Bush, ABD Senatosu'nun, ülkenin istihbarat servislerinin, Irak'ta işgal öncesindeki Saddam Hüseyin yönetiminin kitle imha silahlarıyla yarattığı tehdidi abarttıkları yönündeki açıklamasına ilişkin olarak da eski Başkan Bill Clinton yönetimiyle BM Güvenlik Konseyi'nden birçok yetkilinin aynı istihbaratı incelediğini ve tehdit olarak gördüğünü kaydetti. 
     Clinton döneminde ABD'nin Irak'a yönelik politikasının değiştiğini ve Irak'ın devrik Devlet Başkanı Saddam Hüseyin'in ülkesini BM denetimlerine açmayı kabul etmediğini belirten Bush, ''Bu nedenle bir karar almam gerekiyordu. Ya bir delinin sözüne inanacağım ya da Amerika'yı savunacaktım. Verdiğim bu kararla Amerika'yı savundum'' dedi. 
     
</TEXT>
</DOC>
