<DOC>
<DOCNO> 258522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonsiy04.html </URL>
<DATE> 2004/07/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
CHP'li Öktem, kendini raylara zincirledi 
</HEADLINE>
<TEXT>

     CHP İzmir Milletvekili Enver Öktem, Sakarya'daki hızlı tren kazasını, kendisini raylara zincirleyerek protesto etti. 
     Tren kazasının fotoğrafının basılı olduğu ve ''Masumlar değil, suçlular derhal yargılansın'' yazılı tişörtü ile Ankara Garı'na gelen Öktem, kendisini 1 No'lu perondaki raylara zincirledi. 
     Öktem, rayların üzerinde yaptığı açıklamada, Türkiye'de bu tür olayların genellikle örtbas edilmek istendiğini, gündemin değiştirilmeye çalışıldığını, basit bir olay şeklinde sunulmaya çalışıldığını belirtti. 
     Sakarya'daki tren kazasının, basit bir makinist hatası gibi gösterilmek istendiğini ifade eden Öktem, eylemini, halkın duyarlılığını sürdürmek, asıl sorumluların yargı önüne çıkarılmasını sağlamak için gerçekleştirdiğini söyledi. CHP Genel Başkanı Deniz Baykal'ın, kaza sonrasında makinistler ile görüşmek istediğini anlatan Öktem, hükümetin, ''suçluluk telaşı ve acizlik içinde suçunu örtmeye çalıştığını ve makinistlerin adeta Baykal'dan kaçırıldığını'' savundu. 

     
</TEXT>
</DOC>
