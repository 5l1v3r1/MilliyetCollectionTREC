<DOC>
<DOCNO> 254179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur01.html </URL>
<DATE> 2004/07/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Türkiye ormanları yanıyor 
</HEADLINE>
<TEXT>

     Çanakkale, Yalova ve Bursa'nın Mudanya ilçesinde çıkan orman yangınları güçlükle kontrol altına alındı. Sadece Çanakkale'de 70 hektar orman kaybedildi. 
     Çanakkale'de dün öğle saatlerinde çıkan orman yangını kısmen kontrol altına alındı. 
     Yangında 10 ev ve altı hayvan barınağı yandı. Ayrıca 70 hektar ormanlık alan ve 150 hektar tarım alanı da tahrip oldu. 
     Çanakkale'nin merkeze bağlı Aşağıokçular Köyü Kazalan mevkiinde dün öğle saatlerinde çıkan yangın, rüzgarın etkisiyle büyüdü. Köyün Andık Obası Mahallesi'ne ulaşan yangında altı ev ve altı hayvan barınağı yandı. Ağıllardaki küçükbaş hayvanlar da telef oldu. 
     Rüzgar nedeniyle kontrol altına alınamayan alevler, daha sonra Değirmendere Köyü'ne ulaştı. Burada da dört ev ve dört barınak kül oldu. Alevlerin Elmacık Köyü'ne ilerlemesi üzerine köy muhtarı evleri boşaltması yönünde köylüleri uyardı. 
     Yangın, ekiplerin yoğun müdahalesi sonucu kısmen kontrol altına alınırken, rüzgarın yön değiştirme ihtimali bölgede hala bir risk oluşturuyor. Yangında, ilk tespitlere göre 70 hektar orman alanı ve 150 hektar tarım alanı tahrip oldu. 
     
     Yalova ve Mudanya’da da orman yangınları 

     Yalova ve Bursa'nın Mudanya ilçesinde de orman yangınları çıktı. Rüzgarın etkisiyle büyüyen yangınlar güçlükle kontrol altına alındı. 
     Yalova'nın Fıstıklı Köyü'nde çöplük alanında çıkan yangın ormanlık alana sıçradı. 
     Rüzgarın etkisiyle büyüyen yangına itfaiyenin, söndürme uçakları ve helikopterlerinin müdahalesi yetersiz kalınca, alevlerin sıçrama tehlikesi olan iki site boşaltıldı. 
     Yangında 30 hektarlık alan kül olurken yangın kontrol altına alındı. 
     Bugün, Bursa'nın Mudanya ilçesinde de orman yangını çıktı. Yangın güçlükle kontrol altına alınırken 10 hektarlık makilik alan zarar gördü. Ayvalık'ta çöplük alanında çıkan yangında ise 10 hektar sazlık ve makilik alan tahrip oldu. 

     
</TEXT>
</DOC>
