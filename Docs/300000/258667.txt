<DOC>
<DOCNO> 258667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/spor/axspo01.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasin'e acı sürpriz 
</HEADLINE>
<TEXT>


Beşiktaş Teknik Direktörü Del Bosque, gitmesini istediği futbolcuları Başkan Yıldırım Demirören'e bildirdi. Okan Koç, Sinan Kaloğlu ve Ümit Aydın'a Yasin Sülün'ün de katılması şaşkınlık yarattı 

BİLAL MEŞE 


Bosque'den rica 
BEŞİKTAŞ Teknik Direktörü Del Bosque, Başkan Yıldırım Demirören ile dün biraraya geldi, gönderilmesini istediği dört futbolcunun adını bildirdi. İstanbul, Avusturya ve Almanya'da yapılan çalışmalarda tüm futbolcularını gözlemledi, Yasin Sülün, Okan Koç, Sinan Kaloğlu ve Ümit Aydın'ın biletini kesti. Bosque ayrıca başkandan bu oyunculara kulüp bulması konusunda yönetimin yardımcı olmasını rica etti. 

'Kolaylık sağlanacak' 
DEMİRÖREN, hocanın bu kararı sonrasında Futbol Şube Sorumlusu Kıvanç Oktay'ı arayarak listeyi bildirdi. Oktay, oyuncuları kulübe çağırdı ve Del Bosque'nin kararını iletti. Sadece Yasin kulübe gitmedi. Kıvanç Oktay, "Bu bir teknik karardır, buna biz dahil herkes saygı duyacak. Bizim düşüncemiz, oyuncuları kiralık vermek. Ancak bonservisini almak isteyen oyuncularımıza da kolaylık sağlarız" diye konuştu. 

Ümit'i de beğeniyordu 
İSPANYOL teknik adam tarafından belirlenen gönderilecek listesinde Yasin Sülün ile Ümit Aydın'ın bulunması büyük şaşkınlık yarattı. Yasin'i gönderip, Kaan Dobra'nın takımda kalması, Siyah - Beyazlı camiada sürpriz olarak tanımlandı. Bu arada Del Bosque'nin Almanya'daki hazırlık maçlarında şans tanıdığı Ümit Aydın'ın da gönderilecekler arasında yer alması, ayrı bir sürpriz olarak değerlendirildi. 

Kartal'dan taktik 

SÜLEYMAN HATISARU 

Juanfran beklentisi 
BEŞİKTAŞ, Juanfran konusunda Celta Vigo'nun direncini kırmak için taktik gereği beklemeye geçti. İspanyol kulübünün, bu oyuncunun bonservis bedeli için 6 milyon Euro'dan kapıyı açtığı, bunun ardından da 5 milyon Euro'ya indiği öğrenildi. Ancak Siyah - Beyazlılar, bunun da çok yüksek bir rakam olduğunu belirtiyor. 

"Bu iş bitecek' 
JUANFRAN'IN ısrarla Beşiktaş'a gideceğini söylemesi ve Siyah - Beyazlı formayla pozlar vermesi ise yönetimin canını sıktı. Bu durumun, Celta Vigo lehine olduğunu vurgulayan Beşiktaşlı idareciler, "Pazarlıklarımızı son ana kadar devam ettireceğiz ve parayı aşağı çekeceğiz. Bugün, yarın bu iş biter" dedi. 

'Kiralık gitmem' 

GENÇLERBİRLİĞİ'NDEN büyük umutlarla alınan, ancak Beşiktaş'ta isteneni veremeyen Okan Koç, kiralık olarak gitmesinin sözkonusu olmadığını belirtti. Tecrübeli futbolcu, "Asla kiralık gitmem. Kararın bu kadar geç verilmesi etik değil. Neden bu kadar beklediler Bonservisimi alır, başka kulübe giderim" diyerek isyan etti. 

Bosque'nin gözbebekleri 

HERTHA Berlin ile 1 Ağustos'ta oynanacak maçın hazırlıklarını sürdüren Beşiktaş, dün sabah Ümraniye'de yaklaşık 1.5 saat süren bir idman yaptı. Carew, Ahmed Hassan, İbrahim Toraman, Ali Güneş, Ahmet Yıldırım ve Pancu'yu diğer oyunculardan ayıran Teknik Direktör Del Bosque, bu isimleri özel çalışmaya aldı. Cordoba'nın koruduğu kaleye kanatlardan orta yaptıran ve bu ortalardan gelen toplara şut attıran İspanyol hoca, "Kanatlardan orta yapın, forveti sürekli besleyin" diye uyarılarda bulundu. 

PAF'lara gözaltı 

19 yaş altı Avrupa Futbol Şampiyonası'nda Türkiye - İspanya finalini değerlendiren Beşiktaş Teknik Direktörü Vicente Del Bosque, iki ekibin de çok iyi futbolculara sahip olduğunu belirtti. Siyah - Beyazlılar'ın alt yapısında bulunan Ozan'ı da öven Bosque, "Final maçında çok iyi bir futbol sergiledi. Hatta İspanya basını da kendisinden söz etti. Sadece onu değil, PAF takımından başka oyuncuları da inceliyorum" dedi. 

BEŞİKTAŞ GÜNLÜĞÜ 
Carew beklentisi 
BEŞİKTAŞ taraftarı, Carew'in bu sezon 20'den fazla gol atacağına inanıyor. Siyah - Beyazlılar'ın resmi internet sitesinde süren ankete göre, oy kullananların yarısından fazlası, Norveçli oyuncunun 20 golden fazla atacağına inanıyor. 

'Sorun yok' 
KARTAL'IN Köln'den transferi Mustafa Doğan, lige hızlı bir başlangıç yapacaklarını söyledi. Takımda hiçbir sorunun bulunmadığına dikkat çeken Siyah-Beyazlı futbolcu, "Motivasyon en yüksek seviyede. Teknik Direktör Del Bosque ile birlikte lige çok iyi hazırlanıyoruz. Çok iyi işler yapacağız" diye konuştu. 

Sağlık kontrolü 
SEZONU açan Beşiktaş Erkek Basketbol Takımı'nda, yeni oyunculardan Reha Öz, Murat Yolcu ile genç sporculardan Miraç Can Gürsoy, Berkay Erkanlı ve Umut Can Özyıldırım, dün Memorial Hastanesi'nde sağlık kontrolünden geçti. Siyah - Beyazlı basketçiler ayrıca dün akşam Enka Spor Tesisleri'nde atletizm çalışması yaptı. 


</TEXT>
</DOC>
