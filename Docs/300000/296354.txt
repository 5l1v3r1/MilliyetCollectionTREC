<DOC>
<DOCNO> 296354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur48.html </URL>
<DATE> 2004/12/09/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Hırsız arayan polis, kaçak yakaladı .. 
</HEADLINE>
<TEXT>

     Beyoğlu'nda hırsızlık ihbarı üzerine bir binada arama yapan polis, yurda kaçak yollardan girdikleri belirlenen 70 kişiyi gözaltına aldı. 
     Alınan bilgiye göre, Asayiş Şube Müdürlüğü ekipleri, hırsızlık ihbarı üzerine Beyoğlu Katipçelebi Mahallesi Lapacı Çıkmazı'ndaki bir apartmana operasyon düzenledi. 
     Apartmanın 6. katındaki evde 1 kişi gözaltına alınırken, çalıntı olduğu iddia edilen parfüm, giysi, Kuran, İncil ve Osmanlıca kitaplar ele geçirdi. 
     Bu arada binada inceleme yapan polis, 4. kattaki evden gelen seslere rağmen kapıyı kimsenin açmaması üzerine, evde uyuşturucu bulunabileceği şüphesiyle kapıyı kırarak içeri girdi. 
     Evde, 41'i Bangladeş, 14'ü Nepal, 7'si Burma, 3'ü Somali, 2'si Filistin, 1'i Malezya, 1'i Hindistan, 1'i de Pakistan vatandaşı olmak üzere yurda kaçak yollardan girdikleri belirlenen 70 kişi yakalandı. 
     Bu kişilerden 1'inin, polisin kapıyı kırmasının ardından kaçmak için apartman boşluğundan aşağı atladığı ve bacağını kırdığı için tedavisi yapılmak üzere Taksim Eğitim ve Araştırma Hastanesi'ne kaldırıldığı belirtildi. 
     69 kaçak, Beyoğlu İlçe Emniyet Müdürlüğü'ne gönderilirken, çalıntı olduğu ileri sürülen malzemelerin bulunduğu evde gözaltına alınan 1 kişinin de Asayiş Şube Müdürlüğü'ndeki sorgusunun devam ettiği kaydedildi. 
     
</TEXT>
</DOC>
