<DOC>
<DOCNO> 258868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/dunya/adun.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta katliam günü 126 ölü 
</HEADLINE>
<TEXT>


Ülkede dün yetki devrinin ardından en kanlı gün yaşandı. Yalnızca Bakuba'da polis olmak için başvuru kuyruğunda bekleyen sivilleri hedefleyen intihar saldırısında 70 kişi öldü 

DIŞ HABERLER SERVİSİ 


Irak dün, 30 Haziran'daki yetki devrinden bu yana gerçekleştirilen en kanlı intihar saldırısına sahne oldu. Başkent Bağdat'ın kuzeyindeki Bakuba'da, kalabalık bir pazar yerine bomba yüklü minübüsle düzenlenen intihar saldırısında, 70 kişi öldü, 30 kişi yaralandı. 
Patlamadan sonra meydan ve çevre binaların dış cepheleri, ceset parçalarıyla kaplandı. Sağlık görevlileri, olay yerine vardıklarında, halen yanan cesetler bulunduğunu belirtti. Saldırıda savaş alanına dönen pazar meydanında bulunan 6 bina ağır hasar görürken, onlarca araç da kül oldu. İçişleri Bakanlığı yetkilileri, saldırıda ölenlerden 21'inin, patlayan minübüsün yanından geçen bir otobüsteki yolcular olduğunu kaydetti. Patlamanın, pazar meydanında bulunan El Necde Polis Karakolu önünde, iş başvurusu yapmak için bekleyen sivilleri hedef aldığı belirtiliyor. Irak'ta polis ve Ulusal Muhafız üyeleri, ABD ile işbirliği yaptıkları gerekçesiyle, direnişçilerin başlıca hedefleri arasında yer alıyor. 

Valinin çocuklarını kaçırdılar 
Yetkililer, yeni Irak yönetimince cumartesi günü düzenlenmesi planlanan ilk ulusal konferansın da, benzer çapta saldırılara hedef olmasından endişe duyuyorlar. Bağdat'ta düzenlenecek konferansa katılacak bin delege, geçici Irak Konseyi'nin üyelerini belirleyecek. 
Bağdat'ın batısındaki Ramadi'de ise valinin 3 oğlu silahlı kişilerce kaçırıldı. Valinin evini basan saldırganlar, anne ve kızları dışarı çıkardıktan sonra binayı ateşe verdi. Bağdat'ın güneyindeki El Suveyre yakınlarında direnişçiler ile koalisyon güçleri arasında çıkan çatışmada, 7 Iraklı asker ve 35 militan öldü, 10 Irak askeri de yaralandı. Bağdat, Taci, Ramadi, Kerkük, Felluce ve Beled Ruz'daki olaylarda ise 4'ü ABD askeri, 5'i Irak polisi, 1'i çocuk toplam 14 kişi ölürken, çok sayıda yaralanan oldu. 


</TEXT>
</DOC>
