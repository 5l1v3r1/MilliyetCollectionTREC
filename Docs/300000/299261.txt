<DOC>
<DOCNO> 299261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur26.html </URL>
<DATE> 2004/12/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
"Umut Davası"nda mahkemeye sert eleştiriler yapan avukat uyarıldı 
</HEADLINE>
<TEXT>

     Gazeteci-Yazar Uğur Mumcu, Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesi olaylarının aralarında bulunduğu, çok sayıda olayı kapsayan ''Umut Operasyonu''na ilişkin davaya devam edildi. 
     Esas hakkındaki savunmaların yapıldığı aşamaya gelen davada, müebbet ağır hapsi istenen Ferhan Özmen'in avukatı İbrahim İmamoğlu, mahkemeye yönelik sert eleştirileri üzerine uyarıldı. 
     Yürürlükten kaldırılan DGM'lerin yerine kurulan Ankara 11. Ağır Ceza Mahkemesi'nde görülen davanın bugünkü duruşmasına, tutuklu sanıklar Ferhan Özmen, Hasan Kılıç, Mehmet Ali Tekin ve Ekrem Baytap ile tutuksuz sanıklar Yusuf Karakuş, Fatih AYdın ve Mehmet Şahin, sanık ve müdahil avukatları katıldılar. 
     Ferhan Özmen'in avukatı İbrahim İmamoğlu, duruşma tutanağına adının İbrahim Ceylan olarak yazılması üzerine soyadını değiştirdiğini belirtti. 
     Dosyanın hazırlık soruşturması aşamasından bu yana çelişkilerle dolu olduğunu, müvekkiline işlemediği eylemlerin yüklendiğini anlatan İmamoğlu, soruşturmanın genişletilmesi halinde bu noktaların netlik kazanacağını, ancak bu yöndeki taleplerinin reddedildiğini söyledi. 
     Dava aşamasında Ankara 2 NO'lu DGM heyetini ret taleplerini de içeren çok sayıdaki taleplerinin reddedildiğini ifade eden İmamoğlu, sanıkların işkence gördüklerini, bu yöndeki raporların da aksi yönde değerlendirildiğini söyledi. 
     Mahkeme Başkanı Mehmet Orhan Karadeniz, soruşturmayı yürüten Cumhuriyet Savcısı'nın adını söylemesi ve diğer konulardaki eleştirileri üzerine avukat İmamoğlu'ndan usule uymasını istedi. 
     İmamoğlu ise Karadeniz'e, ''Savunmama müdahale etmeyin. Usulü ben bilirim. Bu işi yıllardır yapıyorum'' karşılığını verdi. 
     
     ''ADININ DAĞİŞMESİYLE İŞLER DEĞİŞMEDİ'' 
     Savunmasına yürürlükten kaldırılan DGM'leri eleştirerek devam eden İmamoğlu, bu mahkemelerin adının değiştirildiğini, ancak muhteviyatının aynı kaldığını öne sürdü. İmamoğlu, ''DGM'lerde hukuk ve adalet olmadığına inananlar, adının değişmesiyle işlerin değişmediğini biliyor. Bu mahkemenin gerçek adaleti tecelli ettireceğine inanmıyorum'' dedi. 
     İmamoğlu'nun sözleri üzerine duruşmaya ara veren Karadeniz, oturumu tekrar açtığında, İmamoğlu'nun 5190 sayılı kanunla kurulan mahkemenin yargılama usullerinin 394 d maddesinin 6. fıkrası hükümlerinin uygulanacağı konusunda uyarılmasına karar verdi ve bu uyarıyı tutanağa geçti. 
     Karadeniz'in, bu çerçevede savunmasını sürdürmesini istediği İmamoğlu, sık sık müdahale edildiği ve heyet salondan ayrıldığı için psikolojisinde bozulma meydana geldiğini ve bu durumda savunma yapamayacağını belirtti. İmamoğlu, gelecek duruşmada savunmasına devam edeceğini söyledi. 
     
     TAHLİYE TALEPLERİ 
     Sanıklardan Mehmet Ali Tekin söz alarak, yeni Ceza Muhakemeleri Usulü Kanunu CMUK uyarınca bir sanığın 2 yıldan fazla tutuklu kalamayacağını, gerekli hallerde tutukluluğunun 3 yıla uzatılabileceğini belirterek, 4 yıl 7 aydır tutuklu olması nedeniyle tahliyesine karar verilmesini istedi. 
     Hasan Kılıç da tahliyesini istedi ve Topluma Kazandırma Yasası'ndan yararlanma başvurularının karara bağlanmasını talep etti. 
     Ekrem Baytap'ın avukatı ise müvekkilinin İstanbul'da yargılandığı dava dosyasının delil durumu ve iddialar yönünden daha kapsamlı olduğunu ifade ederek, dosyanın İstanbul 11. Ağır Ceza Mahkemesi'ne gönderilmesine karar verilmesini talep etti. 
     Mahkeme heyeti, duruşma savcısının da talebi doğrultusunda tüm tutuklu sanıkların tutukluluk hallerinin devamına, Baytap'ın avukatının talebinin reddine, esas hakkındaki savunmasını yapmayan avukatlara süre verilmesine karar vererek, duruşmayı erteledi. 
     
     İSTENEN CEZALAR 
     Ferhan Özmen ve Ekrem Baytap hakkında ''mevcut anayasal düzeni silah zoruyla yıkıp, yerine din kurallarına dayalı devlet kurmak için oluşturulan silahlı çeteye üye olup, anayasal düzeni değiştirmeye cebren teşebbüs etmek'' fiilini tanımlayan Türk Ceza Kanunu'nun TCK 146 1. maddesine göre müebbet ağır hapis, Mehmet Ali Tekin ve Hasan Kılıç hakkında TCK'nın ''yasadışı örgüt yönetici olma'' hükmünü içeren 168 1 ve ''ceza artırımını'' öngören 3713 sayılı Terörle Mücadele Kanunu'nun 5. maddesi uyarınca 22 yıl 6'şar aydan az olmamak üzere ağır hapis, Abdulhamit Çelik, Muzaffer Dağdeviren, Fatih Aydın, Yusuf Karakuş ve Mehmet Şahin hakkında da ''yasadışı örgüt üyesi olma'' fiili içeren TCK'nın 168 2 ve 3713 sayılı Yasa'nın 5. maddesi uyarınca 15'er yıldan 22 yıl 6'şar aya kadar ağır hapis isteniyor. 
     
</TEXT>
</DOC>
