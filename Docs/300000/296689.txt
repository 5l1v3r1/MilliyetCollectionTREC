<DOC>
<DOCNO> 296689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonyas16.html </URL>
<DATE> 2004/12/10/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kilolar, George Clooney'nin başına dert oldu .. 
</HEADLINE>
<TEXT>

     Ünlü aktör George Clooney, şu günlerde ''Syriana'' filminin getirdiği sorunlarla boğuşuyor. Filmin bir sahnesinde belini inciten sanatçı, aldığı 15 kiloyu geri vermek için de sıkı bir rejime girdiğini açıkladı. 
     Clooney, London Mirror'a yaptığı açıklamada son günlerde başının fazla kilolarıyla dertte olduğunu söyledi. Kilo vermek için adeta ''ölüm diyetine'' girdiğini ifade eden yakışıklı oyuncu, ''Syriana'' filminde rol almaktan mutlu olduğunu, ancak fazla kiloların sinirini bozduğunu belirtti. 
     Bir daha asla kilo almasının teklif edildiği bir projede yer almak istemediğini vurgulayan sanatçı, ''Bu film için kilo almam gerekliydi, sonuçtan da çok memnunum. Ama bir daha asla bunu yapmamı kimse beklemesin. Çünkü nefret ettim'' dedi. 
     Aldığı 15 kiloyu vermek için ağzına neredeyse hiçbirşey koymadığını anlatan 43 yaşındaki aktör, ''Hala aldığım kiloları vermeye çalışıyorum. Şimdi birkaç kilo fazlam kaldı. Meğer kilo vermek ne kadar da zormuş. Adeta sinir sistemim çöktü'' sözleriyle yaşadığı sıkıntıyı dile getirdi. 
     Brad Pitt, Matt Damon, Julia Roberts ve Catherine Zeta-Jones ile birlikte rol aldığı ''Oceans Twelve'' adlı filmi seyirciyle buluşan Clooney, bu yapımın ardından kamera karşısına geçtiği ''Syriana'' isimli filmin dublör kullanılmadan çekilen işkence sahnesinde belini incitmiş ve doktorlar tarafından ''disk kayması'' teşhisi konulmuştu. 
     
</TEXT>
</DOC>
