<DOC>
<DOCNO> 277116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun31.html </URL>
<DATE> 2004/10/04/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Sadr'dan Irak seçimlerini boykot sinyali 
</HEADLINE>
<TEXT>

     Irak'ta işgal güçlerine karşı ayaklanma başlatan radikal Şii lider Mukteda Sadr, Ocak ayında yapılması planlanan seçimleri boykot edebileceğini ima etti. 
     Sadr, Lübnan televizyonuna yaptığı açıklamada, ''Irak'ın çıkarlarına değil, yabancılara hizmet eden seçimleri reddettiğini'' belirterek, ''Bunlar, Amerikan seçimleri olacak. Ben Irak halkı için özgür ve adil seçimler istiyorum. Ne daha az, ne de daha fazla'' dedi. 
     Mukteda Sadr ayrıca, ''Sadece ABD öncülüğündeki işgalle lekelenmemiş kişiyi desteklerim'' ifadesini kullandı. 
     Irak güvenlik kuvvetlerinin, ABD öncülüğündeki güçlerle çalışmayı durdurması çağrısında bulunan Sadr, Irak'ta rehin alınan 2 Fransız gazetecinin salıverilmesi çağrısını da yineledi. 
     Sadr yandaşlarının Ağustos ayında Irak'ın güneyindeki Necef kentinde işgal güçlerine karşı başlattığı ayaklanmada Şii milislerle, Amerikan ve Irak güçleri arasında üç hafta süren çatışmalar, ülkenin önde gelen Şii lideri Büyük Ayetullah Ali El Sistani'nin arabulucuğundaki barış girişimiyle sona ermişti. 
     Sistani'nin, anlaşma çerçevesinde Sadr'ı, seçimleri desteklemeyi kabul etmeye zorladığı kaydedilmişti. Ancak Sadr'ın bazı yardımcıları, seçimleri boykot edecekleri yönünde açıklamalar yapmıştı. 
     
</TEXT>
</DOC>
