<DOC>
<DOCNO> 279394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun50.html </URL>
<DATE> 2004/10/12/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
Hatemi, yardımcısı Abtahi'nin istifasını kabul etti 
</HEADLINE>
<TEXT>

     İran Cumhurbaşkanı Muhammed Hatemi, meclis ve hukuk işlerinden sorumlu yardımcısı Ali Abtahi'nin istifasını kabul etti. 
     İRNA'nın haberine göre Hatemi, Abtahi'nin yerine eski Tahran milletvekili ve 6. Meclis Bütçe ve Planlama Komisyonu Başkanı Mecid Ensari'yi getirdi. 
     Abtahi, 8 ay içinde sunduğu üçüncü istifa mektubunun bugün Hatemi tarafından kabul edildiğini söyledi. 
     İran'da liberal görüşlü bir din adamı olarak tanınan Abtahi, ilk olarak Şubat ayında yapılan meclis seçiminde muhafazakar Anayasayı Koruyucular Konseyi'nin AKK , reformcu adayların seçime girmesini engellemesi üzerine istifa mektubunu sunmuştu. 
     Abtahi, 3 Ekim'de muhafazakarların denetimindeki meclisin Yol ve Ulaştırma Bakanı Ahmed Hürrem'i koltuğundan etmesi üzerine bir kez daha istifa mektubunu vermişti. 
     Ali Abtahi yaptığı açıklamada, ''Mecliste çoğunluğu elinde bulunduranlar ile mevcut siyasi görüş ayrılığım nedeniyle hükümet ve meclis arasında uzlaşma sağlama imkanım kalmamıştır. Bu yüzden istifamı daha önce Hatemi'ye sundum, ancak son kararı verecek olan cumhurbaşkanıdır'' demişti. 
     Abtahi, bundan sonra Hatemi'nin danışmanı olarak görevini sürdürecek. 
     İnsan hakları konusundaki görüşleri nedeniyle muhafazakarların öfkesine maruz kalan Abtahi, İran asıllı Kanadalı gazeteci Zehra Kazemi'nin geçen yıl Tahran'daki Evin cezaevinde öldüğünü kamuoyuna açıklayan ilk yetkili olmuştu. 
     Abtahi'nin yerine getirilen Ensari ise Meclis ve AKK arasındaki uzlaşmazlıklar konusunda son sözü söyleyen Düzenin Yararını Teşhis Heyeti DYTH ve Uzmanlar Meclisi üyeliğini yapıyor. 
     
</TEXT>
</DOC>
