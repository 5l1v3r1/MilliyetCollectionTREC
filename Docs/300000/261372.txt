<DOC>
<DOCNO> 261372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/soneko09.html </URL>
<DATE> 2004/08/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Babacan Enflasyonu tarihe havale ettik... 
</HEADLINE>
<TEXT>

     Devlet Bakanı Ali Babacan, yüzde yüzlerin üzerinde seyreden enflasyon rakamlarının bugün tek haneli oranlara indiğini hatırlatarak, ''enflasyonda tarihi bir başarı elde ettik. Bir daha canlanmamak üzere tarihe havale ettik'' dedi. 
     7'incisi düzenlenen Şereflikoçhisar Tuz Festivali'nin açılışına katılmak üzere memleketi olan ilçeye gelen Babacan, Tuzgölü Meydanı'nda düzenlenen törende bir konuşma yaptı. 
     Çok farklı bir anlayışla, farklı bakış açısıyla Türkiye'nin sahip olduklarını en iyi şekilde değerlendirmek için kollarını sıvadıklarını kaydeden Babacan, ''Bugün geldiğimiz nokta, ulaştığımız seviye, samimiyetimizin ve gayretlerimizin sonucudur. Başkalarının hayalini bile edemeyeceği şeyleri biz tek tek gerçekleştiriyoruz. Başkalarının rüyalarında bile göremediği seviyeler bizim dönemimizde bir bir aşılıyor. Bu, sadece hükümetimizin değil, topyekün Türkiye'nin başarısıdır'' dedi. 
     Türkiye'nin birçok sorunu olduğunu ve bunların tümünü henüz çözemediklerini ifade eden Bakan Babacan, ancak, enflasyonda tarihi bir başarı elde ettiklerini, bir daha canlanmamak üzere tarihe havale ettiklerini vurguladı. Babacan, şöyle devam etti 
     ''Yüzde yüzlerin üzerinde seyreden enflasyonlar bugün tek haneli oranlara indi. Birileri bunları rüyasında dahi göremiyordu. Geçmişi şöyle bir hatırlayın, çarşıda pazarda etiketler her gün değişmiyor muydu Cebimizdeki para her geçen gün değerini kaybetmiyor muydu Ülkemizin geneline, bir istikrarsızlık, umutsuzluk, güvensizlik hakim değil miydi Bugün bu tablonun çok şükür tamamen değiştiğini görüyoruz. 
     Şöyle bir geçmişi hatırlayalım Türk parasının ne Türkiye'de ne de dünyada itibarı kalmıştı. Sıfırları okumak, sıfırları algılamak başlı başına bir iş haline geldi. Ama çok şükür Türkiye Cumhuriyeti tarihinde biz paramızdan sıfırları atan hükümet olacağız. Ve bu altı sıfırı birden atacağız.'' 
     
     YENİ TÜRK LİRASI'NIN DEĞERİ 
     Yeni banknotların hazırlandığını, kuruşların basılmasına, geçtiğimiz günlerde başlandığını bildiren Babacan, ''Evet artık kuruşa dönüyoruz. Ekmeğin 20-30 kuruşa satılacağı günler çok yakın. Yeni Türk Lirası, euro ve dolar nasıl özenle, dikkatle saklanıyorsa, bir değer ifade ediyorsa, değerini koruyorsa, bizim yeni liramız da böyle Avrupa standartlarında değerini koruyan, değer ifade eden bir para durumunda olacak'' diye konuştu. 
     Babacan, enflasyonla mücadelede, bundan sonra da sıkı politikalara devam edeceklerini, bu mücadeleden asla taviz vermeyeceklerini kaydederek, ancak tek arzularının, vatandaşın desteği olduğunu ifade etti. 
     Devlet Bakanı Ali Babacan, festivaldeki konuşmasının ardından, Şereflikoçhisar Ticaret Odası binasının açılışını yaptıktan sonra Ankara'ya döndü. 
     
</TEXT>
</DOC>
