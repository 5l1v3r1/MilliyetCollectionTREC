<DOC>
<DOCNO> 253589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy03.html </URL>
<DATE> 2004/07/07/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Belediyeler Kanunu değişiyor... 22 madde kabul edildi... 
</HEADLINE>
<TEXT>

     TBMM Genel Kurulu'nun bugünkü çalışmalarında, Belediyeler Kanunu Tasarısı'nın 22 maddesi daha kabul edildi. 
     Tasarı görüşmelerinde, Belediyelerin yetki ve imtiyazlarını düzenleyen maddedeki, ''belediyelerin motorlu taşıt muayene ve emisyon ölçümü yapması'' ibaresi metinden çıkarıldı. 
     Aynı maddede yapılan değişiklerle, belediyelerin kaynak suyu işletmesi ve işlettirmesine olanak sağlanırken, birinci sınıf gayrısıhhi müesseseler ile umuma açık istirahat ve eğlence yerlerini ruhsatlandırmak ve denetlemek yetkisi de belediyelere verildi. 
     Genel Kurul'da, belediyelerin yetki ve imtiyazlarını düzenleyen 15. maddenin son paragrafına, belediyelerin harç, resim ve vergi gelirlerinden elde ettiği tahsilatların haczedilemeyeceği ibaresi eklendi. 
     Tasarının 24. maddesinde yapılan değişiklikle, muhalle muhtarları, ildeki kamu kuruluşlarının amirleri ile ildeki kamu kurumu niteliğindeki meslek kuruluşları, üniversiteler, sendikalar ve gündemdeki konularla ilgili sivil toplum örgütü temsilcileri oy hakkı olmasızın kendi görev ve faaliyet alanlarına giren konuların görüşüldüğü ihtisas komisyonuna katılabilecek ve görüş bildirebilecek. 
     
     AMBLEM DEĞİŞİKLİĞİ 
     Belediye meclisinin görev ve yetkileriyle ilgili 18. madde çeşitli önergelerle değiştirildi. Buna göre, belediye meclisi, meydan, cadde, sokak, park, tesis ve benzerlerine ad verebilecek, mahalle kurulması, kaldırılması, birleştirilmesi, adlarıyla sınırlarının tespiti ve değiştirilmesine karar verebilecek. Ayrıca, beldeyi tanıtıcı amblem ve flamanın belirlenmesine de belediye meclisi karar verecek. 
     Belediye meclisi ayrıca, imar planlarına uygun şekilde hazırlanmış belediye imar programlarını görüşerek kabul edecek ve il çevre planlarını onaylayacak. 
     Belediye meclis üyelerine, meclis ve ihtisas komisyon toplantılarına katıldıkları her gün için belediye başkanına ödenmekte olan aylık brüt ödeneğin günlük tutarının üçte birini geçmemek üzere meclis tarafından belirlenecek miktarda huzur hakkı ödenecek. 
     Belediye Encümeni, il belediyelerinde ve nüfusu yüzbinin üzerindeki belediyelerde, belediye meclisinin her yıl kendi üyeleri arasından bir yıl için gizli oyla seçeceği 4 üye ile birim amirleri arasından seçilecek 4 üyeden oluşacak. 
     Belediye Encümeni üyelerine, nüfusu 10 bine kadar olan belediyelerde 3 bin 500, 50 bine kadar olan belediyelerde 4 bin 500, 200 bine kadar olan belediyelerde 6 bin, 200 binin üzerinde olan belediyelerde ise 7 bin 500 gösterge rakamının memur aylık katsayısı ile çarpımı sonucu bulunacak tutarda aylık brüt ödenek verilecek. Encümenin memur üyelerine bu tutarın yarısı ödenecek. 
     Tasarının 36. maddesinin kabulünün ardından TBMM Başkanvekili Sadık Yakut birleşime 5 dakika ara verdi. Verilen aranın ardından Başkanvekili Yakut, hükümet ve komisyonun yerinde olmadığını belirterek, bugün saat 14.00'da toplanmak üzere Genel kurulu kapattı. 
     
</TEXT>
</DOC>
