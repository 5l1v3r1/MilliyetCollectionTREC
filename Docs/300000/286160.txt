<DOC>
<DOCNO> 286160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur30.html </URL>
<DATE> 2004/11/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Köpek, sahibinin cep telefonunu yutunca... 
</HEADLINE>
<TEXT>

     Konya'nın Karapınar İlçesi'nde, sahibinin telefonunu yutan köpeğin karnından telefon melodisi geldiğini duyanlar şaşkına döndü. Köpek herhangi bir tıbbi müdahaleye gerek kalmadan yuttuğu telefonu dışkı yoluyla çıkardı. 
     Edinilen bilgiye göre, İlçeye bağlı Hotamış Beldesi'nde akaryakıt istasyonu çalıştıran Emin Çenesiz, istasyonda bekçi köpeği ile şakalaşırken farkına varmadan cep telefonunu düşürdü. 
     Evine geldiğinde cep telefonunun yanında olmadığını fark eden Çenesiz, nerede olduğunu bulabilmek için arama yaptı. Telefondan garip sesler ve hırlamalar geldiğini duyan çenesiz, cihazını bu tür oyuncaklarla oynamayı seven köpeğinin almış olabileceğini düşünerek petrol istasyonuna gitti. 
     Köpeğini bulduğunda telefonu yutmuş olduğunu fark ettiğini belirten Çenesiz, ''Ben telefonumu bulabilmek için arayınca, sesi duyan köpeğim telefonu ağzına almış. Çiğnemeye çalışırken plastik kaplaması dışarıda kalmış ancak gövdeyi yutmuş. Bu sırada istasyonda çalışanlar telefonun melodisinin köpeğin karnından geldiğini duyunca önce olayı anlamadıkları için şaşkına dönmüşler'' dedi. 
     Herhangi bir tıbbi müdahaleye gerek görmediklerini belirten Çenesiz, küçük ebatlarda olan telefonunun daha sonra dışkı yoluyla dışarı atıldığını söyledi. 
     Köpeğinin sağlık durumunun iyi olduğunu gözlemlediğini ifade eden Çenesiz, 1 yıl önce Azerbaycan'dan getirdiği köpeğinin insanlarla şakalaşmayı sevdiğini ve elektronik aletlere karşı ilgi duyduğunu sözlerine ekledi. 
     Öte yandan, AA muhabirinin görüştüğü Konya Tarım İl Müdürlüğü Hayvan Sağlığı Şubesi yetkilileri, bir köpeğin cep telefonu gibi küçük çaplı cihazı yutması durumunda, bir süre sonra dışkı yoluyla atabilecek anatomik yapıya sahip olduğu söylediler. 
     
</TEXT>
</DOC>
