<DOC>
<DOCNO> 295747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/spor/axspo03.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan sesi kıstı 
</HEADLINE>
<TEXT>


Özhan Canaydın, Fenerbahçe maçı öncesi transfer söylentilerinin ön plana çıkmasından rahatsızlık duydu, yöneticilerden bu konuda kesinlikle konuşmamalarını istedi 

ERHAN TELLİ 


Yasak geldi 
GALATASARAY Yönetimi, Fenerbahçe derbisi öncesinde basında sürekli transfer haberlerinin yeralması ve bu haberlerin derbi maçının önüne geçmesi üzerine harekete geçti. Başkan Özhan Canaydın'ın pazar günü oynanacak olan kritik Fenerbahçe maçı bitene kadar yöneticilerden yapılması düşünülen transferler hakkında konuşmamalarını istediği ve tıpkı futbolcular gibi idarecilere de yasak geldiği öğrenildi. 

Hagi de rahatsız 
ÖZELLİKLE, Teknik Direktör Gheorghe Hagi'nin bu durumdan rahatsız olduğu ve bu tip haberlerin oyuncularını etkilenmesinden korktuğu bildirilirken, yönetimin de Rumen çalıştırıcının bu endişesini haklı bulduğu belirtildi. Pazar akşamına kadar Fenerbahçe derbisinden başka hiçbir konunun gündeme alınmaması karara bağlanırken, önümüzdeki haftadan itibaren transfer çalışmalarına büyük bir hızla devam edileceği vurgulandı. 

Hasan'da sorun yok 

FENERBAHÇE maçının hazırlıklarını dün sabah yaptığı tek antrenmanla sürdüren Galatasaray'da, Teknik Direktör Hagi'nin bir hayli gergin olduğu gözlendi. Zaman zaman yağmur altında devam eden çalışmada Rumen hoca istediklerini yapmayan oyuncularını sert bir şekilde uyardı. Hagi'nin bağırışları sonrası futbolcuların hırslandıkları gözlendi. 
ANTRENMANA tüm futbolcular katılırken, kaleciler Mondragon ve Aykut, kaleci antrenörü yönetiminde çalıştı. Galatasaray'ın önceki gün yaptığı çalışmayı sakatlanarak yarıda bırakan Hasan'ın durumunun iyi olduğu açıklandı. İdmana çıkan ve bir hayli istekli görünen tecrübeli oyuncunun, taktik maçında yedekler arasında yer alması dikkat çekti. 

Baliç hazır 

SARI - Kırmızılı takımda sakatlığı nedeniyle Ankaragücü ve Gençlerbirliği deplasmanlarında forma giyemeyen Boşnak yıldız Elvir Baliç'in iyileştiği ve Teknik Direktör Gheorghe Hagi'nin görev vermesi durumunda Fenerbahçe karşısında forma giyebileceği öğrenildi. Dizindeki sakatlığı nedeniyle Başkent'te riske edilmeyen yıldız oyuncu dün de takımla birlikte çalışmalara katıldı. 

Misafir geldi 

GALATASARAY'IN eski futbolcusu Tugay Kerimoğlu'nun takımı Blackburn Rovers'ın antrenörleri İstanbul'a geldi. Antrenörler Bobby Downes ile Gary Bowyer, Sarı - Kırmızılı ekibin antrenmanını izleyip notlar tutarken, iki teknik adamın Galatasaray'ın altyapısıyla ilgili çalışmalar yapmak için Türkiye'de bulundukları öğrenildi. 


</TEXT>
</DOC>
