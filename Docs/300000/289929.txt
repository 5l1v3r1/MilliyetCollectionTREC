<DOC>
<DOCNO> 289929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur33.html </URL>
<DATE> 2004/11/18/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yolu trafiğe kapatıp, kazayı protesto ettiler .. 
</HEADLINE>
<TEXT>

     Afyon'un Akören Beldesi'nde, dün akşam saatlerinde meydana gelen, 1'i ilköğretim okulu öğrencisi 2 kişinin öldüğü zincirleme trafik kazasının ardından, beldede yaşayan vatandaşların başlattığı yol kapatma eylemleri aralıklarla sürüyor. 
     Kazada ölenlerin defnedilmesinden önce toplanarak Afyon-Antalya karayolunu trafiğe kapatan vatandaşlar, yoldan geçen araçları taşladılar. Araçlara saldıran ve trafiği engelleyen vatandaşları durdurmak üzere bölgeye çok sayıda polis ve jandarma sevk edildi. 
     Afyon-Antalya ulaşımını tali yoldan sağlamaya çalışan güvenlik ekipleri, Akören Beldesi'ne araç girişine izin vermiyorlar. 
     Öte yandan, olaylar nedeniyle Akören İlköğretim Okulu'nun bir günlüğüne tatil edildiği bildirildi. 
     Bu arada, kazada ölenlerin cenazeleri toprağa verilirken, yaralanan 19 kişinin hastanede tedavilerinin sürdüğü, sağlık durumlarının iyi olduğu bildirildi. 
     
     OLAY 
     Afyon-Antalya karayolunun Sincanlı İlçesi Akören Köyü çıkışında Celal Özaydın yönetimindeki 03 FD 225 plakalı kamyon, Akören İlköğretim Okulu çıkışında bekleyen, 34 TT 7846, 34 UR 5456, 06 LTA 97 ve 16 GS 513 plakalı otomobiller ile 03 RB 150 plakalı traktöre çarpmış, araçlar çarpmanın etkisiyle, yolun karşısına geçmek isteyen Akören İlköğretim Okulu öğrencilerinin üzerine savrulmuştu. 
     Akörenliler, 2 kişinin öldüğü ve 19 kişinin yaralandığı kaza nedeniyle dün akşam saatlerinde Afyon-Antalya karayolunda eylem yaparak, araç geçişine izin vermemişler, bunun nedenle de bölgede geniş güvenlik önlemleri alınmıştı. 
     
</TEXT>
</DOC>
