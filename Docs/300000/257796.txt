<DOC>
<DOCNO> 257796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/spor/aspo.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM SİGORTA İSTİYOR 
</HEADLINE>
<TEXT>


Fenerbahçe Teknik Direktörü, maçlarda kaza yaşama tehlikesine karşı önlemler geliştiriyor, savunma güvenliğini ön planda tutuyor. Oyun planını da "Hayat sigortası olmadan takım ayakta duramaz" üzerine yapıyor 

YUSUF KOBAL 


Yerlerini ezberletiyor 
YENİ sezon için Almanya'da form tutmaya çalışan Fenerbahçe'de en çok üstünde durulan konu savunma anlayışı oldu. Teknik Direktör Christoph Daum, baskılı savunma yapılmasını isterken, her oyuncuya bu sistemde üstleneceği sorumluluğu da sık sık hatırlatıyor. Orta sahada görev alan oyuncularına uygulamalı olarak nerede durmaları gerektiğini söyleyen Alman hoca, sahanın her bölgesinde rakibe pres yapılmasını istiyor. 

Ümit - Deniz'e uyarı 
İDEAL on birini dün yedeklere karşı deneyen Daum, özellikle iki bölgede hata yapılmaması gerektiğini, bu durumun büyük tehlikelere yol açacağını söyledi. Fenerbahçe Teknik Direktörü, ön liberoda yapılan hataların ve sağ kanatta açık verilmemesinin takımın temelini yerinden oynatacağını ifade etti. Daum, ön liberoda görevlendirdiği Ümit ve Deniz'e özel görevler yüklerken, çok koşup, her açılan deliği tıkamaları gerektiğini söyledi. 

"Ayakta kalamayız" 
ÖNDER'DEN sağ kanatta atağa kalkan Mehmet'in boşalttığı alanı doldurmasını isteyen Daum, "Birbirinizin açığını kapatmazsanız takım olarak ayakta kalamayız" uyarısını yaptı. Maç içinde herhangi bir kazayla karşılaşmamak için ön liberoda görev yapacak isimler ile sağ kanadın aksamaması gerektiğine işaret eden tecrübeli hoca, "Konsantrasyonunuzu asla bozmayın. Hayat Sigortası olmadan takım ayakta duramaz" dedi. 

Hooijdonk şaşkın 

DAUM, yıldız oyuncuyu idman eksiği gerekçesiyle sürekli fazla çalıştırıyor ve yedek takımda oynatıyor. Bu duruma içerleyen Hooijdonk'un eski neşesinden uzak oluşu gözlerden kaçmıyor. Takımda rekabetin arttığına işaret eden Hollandalı golcü, "Formayı almak kimse için kolay olmayacak. Herkes kendini göstermek istiyor" diyerek, artık formanın aslanın ağzında olduğunu vurguluyor. 


</TEXT>
</DOC>
