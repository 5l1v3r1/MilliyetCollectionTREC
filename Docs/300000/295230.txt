<DOC>
<DOCNO> 295230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy36.html </URL>
<DATE> 2004/12/06/ </DATE>
<TIME> 18.38 </TIME>
<AUTHOR>  </AUTHOR>
<HEADLINE>
Türk-Rus iş formu toplantısı... 
</HEADLINE>
<TEXT>

     Rusya Devlet Başkanı Vladimir Putin, bavul ticaretine düzenleme getirilmesi gerektiğini belirterek, bunun için de medeni ve karşılıklı işbirliğine açık bir zemine ihtiyaç duyulduğunu söyledi. 
     Ankara temasları çerçevesinde Türkiye Odalar ve Borsalar Birliği'nin TOBB evsahipliğinde düzenlenen Türk-Rus İş Forumu'nda konuşan Putin, Türkiye ile Rusya arasındaki ekonomik-ticari ilişkilerin daha da geliştirilmesi gerektiğini belirterek, iki ülke arasındaki ticaret hacminin yıl sonuna kadar 10 milyar dolara ulaşmasının hedeflendiğini kaydetti. 
     Tüpraş'ın önemli bir konu olduğunu belirten Putin, ''Sıkıntıları biliyoruz, Türkiye'nin iç sorunlarını anlayışla karşılıyoruz'' dedi. 
     Daha önce varılan mutabakatların mutlaka uygulamaya konulacağını ümit ettiklerini söyleyen Putin, ''Ülkelerin ekonomik politikalarına müdahale etmediklerini, herkesin mutlu olacağı, Türk ortakların da memnuniyetle kabul edecekleri, karşılıklı işbirliğinin devamından yana olduklarını'' belirtti. 
     Rus-İsrail yapımı ''Erdoğan'' helikopteri ihalesine de değinen Putin, ''Eşit katılımcı olarak yerimizi almak istiyoruz. Sunduğumuz ürün rekabet gücü olan nitelikli bir ürün'' diye konuştu. 
     ''Helikopterin adı Erdoğan ama buna rağmen bir türlü engelleri aşamıyoruz'' diyen Putin, yüksek teknoloji alanında yapılacak işbirliğinin her iki ülkenin yararına olacağını kaydetti. 
     Türk inşaat şirketlerinin Rusya'da başarılı çalışmalar yaptığını belirten Putin, ancak Türk yatırımcılarının Rus piyasasına doğrudan katılmadıklarını belirtti. Uzun vadede ekonomideki ciddi yatırımların önemli olacağını ifade eden Putin, ''Piyasamıza yatırım yapanlar mutlaka başarılı olacaktır. Uzun vadeli bakış açışı sergilemenizi bekliyoruz'' diye konuştu. 
     Vladimir Putin, inşaat sektöründeki dengesizliğin aşılması için çalışmalara ihtiyaç olduğunu kaydetti. 
     Putin, bavul ticaretine düzenleme getirilmesi gerektiğini belirterek, bunun için de medeni ve karşılıklı işbirliğine açık bir zemine ihtiyaç duyulduğunu söyledi. 
     Türkiye ile diyalogun geliştirilmesi için çaba harcadıklarını belirten Rusya Devlet Başkanı Putin, ''İnanıyorum ki, ikili ilişkiler ileride daha cesur şekilde bölgesel işbirliğine dönüşecektir'' dedi. 
     
</TEXT>
</DOC>
