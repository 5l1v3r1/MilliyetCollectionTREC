<DOC>
<DOCNO> 250338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur40.html </URL>
<DATE> 2004/06/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Anayasa Mahkemesi motorlu taşıtlar vergisine onay verdi... 
</HEADLINE>
<TEXT>

     Anayasa Mahkemesi, motorlu taşıtlar vergisine ilişkin düzenleme içeren yasa hükümlerinin iptali istemini reddetti. 
     Anayasa Mahkemesi Başkanvekili Haşim Kılıç, yüksek mahkemenin bugün gerçekleştirdiği toplantıya verilen arada yaptığı açıklamada, CHP'nin, 5035 sayılı ''Bazı Kanunlarda Değişiklik Yapılması Hakkında Kanun''un bazı maddelerinin iptali istemiyle yaptığı başvuruyu sonuçlandırdıklarını bildirdi. 
     Kılıç, yasanın, motorlu taşıtlardan vergi alınmasını düzenleyen 23. ve 24. maddelerinin Anayasa'ya uygun olduğuna oybirliğiyle karar verildiğini söyledi. 
     Haşim Kılıç, yasanın yürürlük maddesi olan 50. madde d fıkrasının da Anayasa'ya uygun olduğuna oyçokluğuyla karar verildiğini kaydetti. 
     CHP, ana muhalefet partisi sıfatıyla yaptığı iptal başvurusunda, motorlu taşıtların değeri üzerinden vergi alınması gerekirken, motor gücü, yaşı ve ağırlığı gibi kriterlere göre vergilendirme yapılmasının Anayasa'ya aykırı olduğunu savunmuştu. 
     Başvuruda, bu düzenlemelerin 2 Ocak 2004'te Resmi Gazete'de yayımlanarak, yürürlüğe girdiği, ancak 1 Ocak 2004'ten itibaren geçerli sayıldığı belirtilerek, yürürlük maddesinin de bu nedenle Anayasa'ya aykırı olduğu iddia edilmişti. 
     
</TEXT>
</DOC>
