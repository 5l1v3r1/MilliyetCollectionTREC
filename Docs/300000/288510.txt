<DOC>
<DOCNO> 288510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/yasam/ayas.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Okyanus'tan cep tabancası çıktı .. 
</HEADLINE>
<TEXT>


Urfi Çetinkaya'nın adamlarına yönelik 'Okyanus Operasyonu'nda, 110 kilo eroin ve cep telefonu şeklinde, 4 mermi alan bir silah ele geçirildi 

ERDAL KILINÇ İstanbul 

İran'dan yüklü miktarda eroinin İstanbul üzerinden Hollanda'ya götürüleceği istihbaratını alan Narkotik ve İstihbarat Şube ekipleri, Urfi Çetinkaya'nın bacanağı Talip Doğan ve Etiler'deki El Torito Restoran ile Aksaray'daki Cora Hotel'in sahibi Ahmet Araç'ı takibe aldı. 
'Okyanus' adı verilen operasyon kapsamında, eroini, İranlı Ali Golzari'nin İstanbul'a getirdiğini belirleyen ekipler, Büyükçekmece'de 219 paket halinde 110 kilo eroini ele geçirdi. Bedri Yıldırım, Talip Doğan ve Ahmet Araç gözaltına alındı. 

5.5 ton 'zehir' 
Çetinkaya'nın uydu telefonu aracılığıyla temas kurduğu söylenen Golzari de Levent'te yakalandı. 7 kişi sorguya alındı. Yıldırım'ın evinde, cep telefonu şeklinde, 4 mermi yatağı bulunan ve 10 metre mesafede etkili olan bir tabanca ele geçirildi. Narkotik Şube Müdürü Tufan Ergüder, yakalanan 42 kişinin ilişkili olduğunu belirterek, "Ele geçen 5 bin 427 kilo eroin ve baz morfin kaçakçılığının üst organizasyonu, aynı şebeke gibi görünüyor" dedi. Savcılığa sevk edilen 11 kişiden Talip Doğan, Nizamettin Yeke, Aydın Yeke, Enver Erik, Bedri Yıldırım ve İran uyruklu Ali Golzari tutuklandı. 


</TEXT>
</DOC>
