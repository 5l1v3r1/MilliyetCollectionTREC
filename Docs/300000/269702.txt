<DOC>
<DOCNO> 269702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun29.html </URL>
<DATE> 2004/09/07/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Bir İngiliz asker, Irak'ta bir sivili öldürdüğü gerekçesiyle tutuklandı 
</HEADLINE>
<TEXT>

     İngiltere'de bir askerin, Irak'ta bir sivili öldürdüğü gerekçesiyle tutuklandığı bildirildi. 
     Polis yetkilileri, 21 yaşındaki asker Kevin Williams'ın bugün cinayet suçlamasıyla Bow Street sulh mahkemesine çıkarılacağını kaydetti. 
     Savunma Bakanlığı ise tutuklamayla ilgili açıklama yapmayı reddetti. 
     Polis, askerin, Irak'ın Basra kenti yakınındaki Ad Dayr'da 3 Ağustos'ta Iraklı Hasan Said'in öldürülmesiyle bağlantılı olarak tutuklandığını belirtti. İngiliz polisinin, Başsavcılık talimatıyla Iraklı Said'in öldürülmesiyle ilgili soruşturma başlattığı kaydedildi. 
     Irak'ta bir sivili öldürdüğü suçlamasıyla ilk kez bir İngiliz askerinin tutuklandığı belirtiliyor. 
     
</TEXT>
</DOC>
