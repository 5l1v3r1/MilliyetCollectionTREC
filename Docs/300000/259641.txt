<DOC>
<DOCNO> 259641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/guncel/axgun01.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceza alması için ailesi bile dua etti 
</HEADLINE>
<TEXT>


Örgüt üyesi olduğu gerekçesiyle ömür boyu hapis cezası alan Yıldırım, raporlara karşın cezaevinde tutuldu. Aile seferber oldu. İmdada Cumhurbaşkanı'nın sürekli sakatlık affı yetişti 

GÜRKAN AKGÜNEŞ İstanbul 

Yasadışı örgüt yöneticiliği suçlamasıyla 3 yıldır Tekirdağ F Tipi Cezaevi'nde yatan ve omurilik felci geçiren Hüseyin Yıldırım'ın aldığı ömür boyu hapis cezası, kurtuluşu oldu. Raporlara rağmen cezaevinde tutulan Yıldırım'a özgürlüğünü, Cumhurbaşkanı Ahmet Necdet Sezer'in sürekli sakatlık affı verdi. 

DGM tahliyesini reddetti 
Geçirdiği trafik kazasının ardından boynundan aşağısı felç olan Yıldırım, 2001'de "TKP ML örgütü sorumlusu olduğu" iddiasıyla açılan dava nedeniyle tutuklandı. Omuriliği zedelenen ve kafatasında çökme oluşan Yıldırım, Tekirdağ F Tipi Cezaevi'ne konuldu. Bu sırada Adli Tıp Kurumu'ndan ikisi cezanın bir yıl ertelenmesi, üçü de cezaevinde kalamayacağına dair 5 rapor alan Yıldırım'ın erteleme ve tahliye talepleri, İstanbul 6 No'lu DGM tarafından reddedildi. Ret kararına gerekçe olarak, CMUK'un 399. maddesinde yer alan cezanın ertelenmesine dair hükmün sadece hükümlülere uygulanabileceği gösterildi. 
Cezaevinde koğuş arkadaşları tarafından yardım edilen Yıldırım, suçlu bulunarak ömür boyu hapis cezasına çarptırıldı. Karar Yargıtay 9. Ceza Dairesi tarafından bozulunca, dava tekrar görülmeye başlandı. Aynı mahkemenin ikinci kez ömür boyu hapis cezasına çarptırdığı Yıldırım ve ailesi, bu kez Yargıtay'a yeniden giden dosyanın onaylanması için uğraştı. 
Yargıtay'ın kararı onamasının ardından Yıldırım, savcılık kanalıyla Adli Tıp Kurumu'ndan Mart 2003'te alınan raporu ve dava dosyasını Sezer'e gönderdi. Yıldırım ailesini sevindiren yanıt 25 Haziran'da geldi. Sezer, Anayasa'nın 104. maddesinin b fıkrası uyarınca, sürekli sakatlık hali olduğu doktor raporlarıyla kesinleşen Yıldırım'ı affetti. 

'Cezaevinde bebek gibiydim' 
Kabul etmediği suçlamalarla verilen hükümle serbest kalmasına sevinen Yıldırım, 3 yıl boyunca bir başkasının insafına terk edilmesine anlam veremediğini söyledi. Her ihtiyacını koğuş arkadaşlarının giderdiği Yıldırım, cezaevindeki yaşamını da şöyle anlattı 
"Bebek gibiydim. Her sabah soyup giydiriyorlardı. Yemeği yedirip tuvalete taşıyorlardı. Geceleri tuvaletim gelmesin diye öğleden sonra su içmiyordum." 


</TEXT>
</DOC>
