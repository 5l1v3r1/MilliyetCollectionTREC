<DOC>
<DOCNO> 252804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/yasam/yas03.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'daki tehlike Batı'dan büyük .. 
</HEADLINE>
<TEXT>


Doğubeyazıt depremi gözleri Doğu'ya çevirdi. Bilim adamları, zemini çok kötü olan bölgedeki barajlar ve petrol boru hatlarının yaratacağı tehlikeye dikkat çekiyor 

ÖNAY YILMAZ İstanbul 

Boğaziçi, ABD Cornell, ve Erzurum Atatürk üniversitelerinin araştırmasına göre, Doğu ve Güneydoğu Anadolu, Arabistan Yarımadası'nın sıkıştırması yüzünden magma tabakası üzerinde yüzüyor. Bölgedeki Ağrı gibi büyük dağların da 'kökleri yok'. 
1999'dan beri yaptıkları ortak çalışmanın sonuçları hakkında bilgi veren Boğaziçi Üniversitesi Kandilli Rasathanesi ve Deprem Araştırmaları Merkezi Jeofizik Bölümü'nden Prof. Dr. Niyazi Türkelli, Doğu ve Güneydoğu Anadolu'nun depremsellik tehlikesinin Marmara Denizi'nden daha önemli olduğunu söyledi. Yerkabuğu kalınlığının bölgede daha ince olduğunu vurgulayan Türkelli, şunları söyledi 
"Kalınlık daha önce 80 kilometre civarında tahmin ediliyordu. Ancak magma tabakasıyla yeryüzü arasındaki mesafe 35 kilometre civarında çıktı. Bu, bölgenin magma tabakası üzerinde yüzüyor olması anlamına gelir. Magma, yani sıcak kütle bölgeyi yükseltiyor. Araştırmada, yerkabuğunun kökünün olmadığını tespit ettik. Bu şu anlama geliyor Bir dağın yeraltına doğru kökü vardır. Kara parçası yerin altına doğru iner. Topografik yapıda bunu görmek mümkün. Arap Yarımadası'nın Doğu Anadolu'nun altına inen kısmı yok olup erimiş, gitmiş." 

Bölge risk altında 
Yeni aktif faylara da rastlandığını kaydeden Türkelli, şöyle devam etti "Yerkabuğu kalınlığının ekonomik ve mühendislik anlamı var. Örneğin bu sonuçlar petrol araştırmaları için önemli kolaylık sağlayabilir. Ayrıca bölge barajlar bölgesi. En önemli enerji bölgesi. Marmara sanayi açısından önemliyse, bu bölge de enerji bakımından önemli. Bölgede petrol boru hatları da var. Bu bakımdan büyük risk de taşıyor. Tehlike Marmara'dan az değil." 

'Kızımı dinleseydim çocuklarım yaşıyordu' 

CEM BAKIRCI, TURGAY İPEK DHA 
Doğubeyazıt'ın Yığınçal köyünü vuran 5.0 büyüklüğündeki depremde, 13'ü çocuk 18 kişiyi taş evlere kurban veren depremzedelerin acıları dün yayladan inenlerle bir kat daha arttı. Civardaki evleri hasar gören 6 köyün halkı da, acilen çadır talebinde bulundu. Bölgede acilen 500 çadıra ihtiyaç olduğu kaydedildi. 
Yayladan inenlerden biri de 10 çocuk babası Fazıl Akdağ'dı 51 . Depremde ölen dört çocuğunu toprağa veren Akdağ, yaşadıklarını şöyle anlattı "Çocuklarımdan altısı İstanbul'da. Ben de çobanlık için yaylaya çıktım. Kızım Oya, 'Baba bizi de yaylaya götür' dedi. Ben de havalar ısındıktan sonra götüreceğimi söyledim. Keşke götürseydim. Tek odalı evimiz yıkıldı Esra, Oya, Soliye, Fatma enkaz altında kalmış. Ben ölmüşüm..." 
Bir başka yaylacı İbrahim Aslan 58 da şöyle konuştu "Yayladan köye nasıl geldim, bilmiyorum. Eşim ve 9 çocuğumdan sadece Volkan 6 ile Muhammet 5 enkaz altında kalmış. Onlar da kurtarılmış. Ancak komşuların üzüntüsü sevincimi kursağımda bıraktı." 



</TEXT>
</DOC>
