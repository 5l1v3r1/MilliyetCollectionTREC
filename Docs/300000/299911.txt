<DOC>
<DOCNO> 299911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy25.html </URL>
<DATE> 2004/12/22/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Tarım Bakanı AB yolunda aklın emrettiği her şeyi yapacağız 
</HEADLINE>
<TEXT>

     Tarım ve Köyişleri Bakanı Sami Güçlü, Türk tarımının, 2015 yılında AB ülkeleriyle rekabet edecek noktaya gelmesi gerektiğini söyledi. 
     Güçlü, TOBB ile Vadeli İşlemler ve Opsiyon Borsası VOB tarafından Konya Ticaret Borsası'nda organize edilen VOB Tanıtım Toplantısı'nda, Hükümetin AB yolunda gösterdiği gayretin AB ülkeleri tarafından şaşkınlıkla karşılandığını, iki yıl içinde gösterilen bu gelişmenin toplumun desteğiyle yaşandığını anlattı. 
     Döviz, faiz, borsa ve enflasyon rakamlarındaki değişimlerin, yakalanan istikrarın önemini açıkça ortaya koyduğunu vurgulayan Bakan Güçlü, şunları kaydetti 
     ''Enflasyonda tek haneli rakamların yakalanması, Türk Lirası'nın değer kazanması çok sevindirici gelişmelerdir. 2004 yılında 158 milyar dolar dış ticaret hacmine, 62 milyar dolar ihracat rakamına ulaşılması da olumlu gelişmelerden bazılarıdır. İki yıl içinde bileşik faizler yüzde 64'ten yüzde 21'e düşmüştür. Tüm bu rakamlar ekonominin doğru yolda olduğunu gösteriyor.'' Türkiye'nin AB'ye katılmasının, üye ülkelere dinamizm ve piyasalara rekabet getireceğini ifade eden Güçlü, Türkiye'nin AB'ye hazırlık kapsamında özel birimler oluşturduğuna işaret etti. 
     Bakanlık olarak kendilerinin de tarım konusunda gereken hazırlıkların yapılabilmesi için özel birim oluşturduğunu dile getiren Güçlü, şunları söyledi 
     ''17 Aralık'tan sonra en fazla Allah kolaylık versin, çok zor işler sizi bekliyor sözlerini işitiyorum. Üzerimize düşen sorumlulukların farkındayız. AB'ye üye olan son 10 ülkenin müzakere sürecini derliyoruz. AB yolunda aklın emrettiği her şeyi yapacağız. Sivil karakterin ön plana çıktığı AB'ye, özel sektörle işbirliği yaparak gireceğiz. Türk milleti bugüne kadar neye önem verdiyse onu başarmıştır. Bu davranış az görülmüştür, ancak AB konusunda da başarılı olacaktır. 10 yılın sonunda tarım sektörü mensuplarının yüzünü yere düşürmeden, onlara acı çektirmeden, onları işsizlik sorunuyla karşı karşıya bırakmadan selametle sahile varmamız gerekiyor.'' Güçlü, Türk tarımının, gerekli hazırlıkları vakit kaybetmeden yaparak, 2015 yılında AB ülkeleriyle rekabet edecek noktaya gelmesi gerektiğini söyledi. 
     
     NE GEREKİYORSA YAPILACAK 
     Hayvansal ve bitkisel üretimde ne tür tedbir gerekiyorsa alacaklarını belirten Güçlü, ''Yem bitkisi, mera ıslahı gibi konularda ne gerekiyorsa yapacağız. Uzun vadede yararlı olacağına inandığımız, doğru bildiğimiz şeyleri yapacağız. Kısa vadede gelen eleştirileri dikkate almayacağız. Önemli olan bütünün parçalarını tamamlamaktır'' diye konuştu. 
     Toplantıda söz alan VOB Yönetim Kurulu Başkanı Tuğrul Yemişçi ise VOB Yasası'nın, 1991 yılından bu yana, 3 cumhurbaşkanı, 5 başbakan ve 10 ekonomi bakanının destek vermesine karşın ancak 12 yıl sonra çıkarıldığını belirtti. 
     VOB'un lisanslı Depoculuk Yasası gibi tamamlayıcı bazı yasaların çıkmasının ardından daha güçlü olacağını ifade eden Yemişçi, ''Türkiye'de tarım ürünlerinin üretimi ve satışında devrim oluyor. Bunu ilerleyen dönemlerde daha net göreceğiz. Ne kadar ekili alanda, ne üretildiğinin tespit edilmesi ve toprak analizlerinin tamamının yapılmasından sonra belirlenecek bir tarım politikası ile sektör daha iyi konuma gelecektir'' diye konuştu. 
     Toplantıya Konya Valisi Ahmet Kayhan, VOB Genel Müdürü Hamdi Bağcı, Sermaye Piyasası Kurulu Piyasa Gözetim ve Düzenleme Daire Başkanı Cemal Küçüközen ile çok sayıda sanayici ve işadamı katıldı. 
     
</TEXT>
</DOC>
