<DOC>
<DOCNO> 273672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonspo07.html </URL>
<DATE> 2004/09/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Trabzonspor Başkanı iddialı konuştu Şampiyon bitireceğiz 
</HEADLINE>
<TEXT>

     Trabzonspor Kulübü Başkanı Atay Aktuğ, hedeflerine ulaşmak için birlik ve beraberlik içinde çalışmaları gerektiğini söyledi. 
     Aktuğ, AA muhabirine yaptığı açıklamada, kazanmak ve kaybetmenin futbolun içinde olduğunu belirterek, ''Futbolda dün yoktur. Süper Lig'in ilk 5 haftasını lider bitiren bir takım olarak hedeflerimiz var. Bundan sonra hedeflerimize ulaşmak için birlik ve beraberlik içinde çalışmalıyız'' dedi. 
     Trabzonspor'un hedeflerine ulaşması için ne gerekiyorsa yapacağını da vurgulayan Aktuğ, şöyle devam etti 
     ''Lig uzun bir maraton. Biz bu maratonu önde bitirmek istiyoruz. Bunun içinde hem saha için de hem saha dışında mücadelemizi sürdüreceğiz. Takımımız, 20 yıllık hasrete son verecek ve Süper Lig'i şampiyon bitirecektir.'' 
     
     ''MÜKEMMEL BİR TARAFTARIMIZ VAR'' 
     Bordo-mavili takımın taraftarların bu sezon mükemmel olduğunu da ifade eden Aktuğ, ''Taraftarımız her maçta bizim yanımızda. Onlara sonsuz teşekkür ediyoruz. Son Gaziantepspor maçında puan kaybetmemize rağmen bizi maçtan sonra desteklediler. Fevkalede bir taraftarımız var, bu taraftardan sonra kimse bizim önümüzü kesemez'' diye konuştu. 
     Aktuğ, futbolcuların yorgun olduğu yönündeki eleştirilere ise, ''Yorgunluk mazeret olamaz. Biz, Dinamo Kiev maçında sonra Gençlerbirliği'ni yendik. Gaziantepspor karşısında aldığımız sonuç kimseyi yanıltmasın. Gaziantepspor, futbol oynamadı, tamamen kapalı bir defans ortaya koydu'' dedi. 
     Trabzonspor'un büyük bir camia olduğunu kaydeden Aktuğ, bu camianın yapılan haksız ve yersiz ifadelerle yıpratılamayacağını da vurguladı. 
     
</TEXT>
</DOC>
