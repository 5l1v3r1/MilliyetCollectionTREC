<DOC>
<DOCNO> 253118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur34.html </URL>
<DATE> 2004/07/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Beyşehir'de yangın 1 çocuk öldü 
</HEADLINE>
<TEXT>

     Konya'nın Beyşehir İlçesi'nde meydana gelen yangında bir çocuk hayatını kaybetti. 
     İlçeye bağlı Fasıllar Köyü'nde Zeki Değişti'ye ait tek katlı evde henüz belirlenemeyen nedenle yangın çıktı. 
     Yangını ilk olarak köylüler kovalarla su taşıyarak söndürmeye çalışırken, Beyşehir Belediyesi'ne ait 3, çevre beldelerden de 2 itfaiye aracı olay yerine geldi. 
     İtfaiye ekipleri, yanan eve sokakların dar olması nedeniyle güçlükle yanaşırken, evde 4 yaşındaki Furkan Değişti'nin bulunduğu öğrenildi. Söndürme çalışmaları sırasında, piknik tüplerinin yanması sonucu iki patlama meydana geldi. 
     Bir saat içinde yangın söndürülürken, soğutma çalışmaları ile birlikte arama çalışmalarına başlandı. 
     Çocuğun sağ olabilme ihtimali üzerine ekipler, çalışmalarını titizlikle sürdürürken, evin ahşap ve çok eski olması nedeniyle uzun süre sonuç alınamadı. Beyşehir Belediyesi'nden istenen iş makinesi dağlık alandan yol açarak yangın yerine ulaşabildi. 
     İş makinesi çalışmaya başlamak üzereyken, evde aranan Furkan Değişti'nin cesedi kiler bölümünde yanmış halde bulundu. 
     Olayı anlatan kardeşlerden 14 yaşındaki Kerim Değişti, iki kardeşi ile birlikte evden kendilerini dışarı atarak, kurtulduklarını söyledi. 
     Yangın yerine Beyşehir Kaymakamı Cengiz Cantürk ile Beyşehir Belediye Başkanı Nazif Tekinöz de gelerek, inceleme yaptı ve görevlilerden bilgi aldı. 
     Eşini muayene için Beyşehir Devlet Hastanesi'ne götüren anne Yurdagül Değişti 39 ise, köye döndüğünde evinin yandığını ve oğlu Furkan'ın hayatını kaybettiği görünce fenalık geçirdi. 
     
</TEXT>
</DOC>
