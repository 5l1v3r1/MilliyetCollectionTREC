<DOC>
<DOCNO> 291742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko33.html </URL>
<DATE> 2004/11/24/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Hisarcıklıoğlu İşleyiş biçimi düzelmedikçe IMF'ye ihtiyaç duyulacaktır 
</HEADLINE>
<TEXT>

     Türkiye Odalar ve Borsalar Birliği Yönetim Kurulu Başkanı Rifat Hisarcıklıoğlu, ülkelere rekabet gücünü kazandıranın şirketler olduğuna dikkat çekerek, ''Bu rekabet gücü de ancak ülkemizde yatırım ortamını bir an önce tesis edilmesiyle mümkün olacaktır'' dedi. 
     Anadolu Aslanları İşadamları Derneği ASKON tarafından düzenlenen ''Türkiye Ekonomik Politikaları ve 2005'e Girerken Reel Sektörün Durumu'' konulu konferansta konuşan Hisarcıklıoğlu, Türkiye'nin 2001 yılındaki krizin ardından tasarladığı iktisadi toparlanma programını herşeye rağmen başarılı bir şekilde uyguladığını söyledi. 
     Türkiye'de ekonomik büyümeyi artık özel sektörün sağladığına işaret eden Hisarcıkloğlu, ''Türkiye ekonomik kurtuluş savaşından sizlerin inancı, çalışkanlığı ve üretkenliği sayesinde başarıyla çıkmaktadır'' dedi. 
     Gelinen noktanın bir kavşak noktası olduğunu, bugün bir iktisadi toparlanma sürecinin sonuna gelindiğini ifade eden Hisarcıklıoğlu, ''Ancak yarını bugünden daha iyi kılmak için sizlere destek verilmesi şarttır. Ülkelere rekabet gücünü kazandıran şirketlerdir. Bu rekabet gücü de ancak ülkemizde yatırım ortamının bir an önce tesis edilmesi ile mümkün olacaktır'' diye konuştu. 
     Rifat Hisarcıklıoğlu, bu yıl büyüme oranının yüzde 9'un üzerinde olacağını, bu noktaya reel sektörde, şirketler kesiminde başlayan zihniyet değişimi sayesinde gelinebildiğini belirtti. 
     Hisarcıklıoğlu, ''Son 10 yılda ilk defa 3 yıl üst üste büyüme yaşanmaktaysa, buradaki en büyük pay Anadolumuzun müteşebbis insanlarına, yani sizlere aittir'' dedi. 
     
     AVRUPA BİRLİĞİ SÜRECİ 
     Avrupa Birliği sürecinde, Aralık'ta verilecek kararın Türkiye ekonomisi açısından önem taşıdığına dikkat çeken Hisarcıklıoğlu, şunları kaydetti 
     ''Öncelikle reel faizlerdeki düşüşü sınırlandırdığı için ekonomideki iyileşme sürecinin devamını tesis eden iktisat politikası güvenilirliği sorunu, AB'nin müzakerelere başlamak için tarih vermesiyle birlikte esas olarak çözülmüş olacak. 
     Aralık kararıyla birlikte bugüne kadar alıştığımız kısa vadeli politika taahhütleri yerini çok daha uzun vadeli bir politika taahhüdüne bırakacak. Başlayan büyüme sürecini doğrudan yabancı sermaye yatırımları ile desteklenebilmesi açısından AB müzakere sürecinin başlaması önem taşıyor. Türkiye'nin AB'ye tam üyelik konusunda ne kadar diğer ülkelere yakın, normal bir müzakere sürecinden geçeciği belli olursa, o kadar daha fazla doğrudan yabancı sermaye yatırımı çekebilmesi mümkün olacak.'' Mevzuat ve hukuk reformu ile yatırımcıların ayağındaki prangaların çözülmesi gerektiğini belirten Hisarcıklıoğlu, kalkınmış bir Türkiye için kamu yönetimini keyfi şekilde oyunun kurallarını değiştirmesinin önlenmesi, yapısal reformlar ve özelleştirme ile enerji ve sosyal güvenlik primi gibi yüksek girdi maliyetlerinin indirilmesi, kamunun ekonomideki payının azaltılması gerektiğini söyledi. 
     Hisarcıklıoğlu, ''Yapılmayan her reform, başta bu ülkenin tüccar ve sanayicileri olmak üzere, tüm vatandaşlarına ilave maliyet olarak geri dönmektedir'' dedi. 
     Son 20 yılda kişibaşına milli gelir 3 kat artarken, sosyal güvenlik primleri dahil vergi yükünün 10 kat arttığına dikkat çeken Hisarcıklıoğlu, kamu kesiminin vatandaşın gelirine gittikçe artan bir şekilde ortak olduğunu söyledi. 
     Türkiye'de bu reformlar tamamlanmadığı ve kamu kesiminin işleyiş biçimi düzeltilmediği müddetçe IMF'ye ihtiyaç duyulacağını belirten Hisarcıklıoğlu, şunları kaydetti 
     ''Hiç şüphesiz olması gereken, ülkeyi IMF'den finansman istemek durumuna getirmemektir. Bu sebeple başta kamu kesimi olmak üzere tüm kurumlarımızda reformları tamamlamak ve bir zihniyet devrimini gerçekleştirmek zorundayız'' TOBB olarak yapmış oldukları kapsamlı bir araştırmaya göre, son 10 yıldaki kaynak israfının 195 milyar dolara ulaştığını ifade eden Hisarcıklıoğlu, ''Son 10 yılda hep beraber kaynaklarımızı ziyan ettik. TOBB olarak yapısal reformların tamamlanarak Türkiye'nin bir kurumlar ve kurallar ülkesi olmasının gerekli olduğunu savunuyoruz'' dedi. 
     ASKON Genel Başkanı Mustafa Koca da dünyanın en gelişmiş kabul edilen ülkesi ABD'nin Irak'ta ortaya koyduğu uygulamaları kınadı. 
     Koca, iyi niyetle peşinde oldukları AB sürecinin hayırlar getirmesini umduğunu kaydetti. 
     
</TEXT>
</DOC>
