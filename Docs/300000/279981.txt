<DOC>
<DOCNO> 279981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/yazar/zbirand.html </URL>
<DATE> 2004/10/14/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Gurur duyalım ve kendimize güvenelim 
</HEADLINE>
<TEXT>


Bazı okuduklarıma, TV'lerde seyrettiklerime ve radyolarda dinlediklerime inanamıyorum. Özellikle bazılarında öylesine bir kötümserlik, öylesine bir olumsuzluk sürüyor ki, sanki vatan elden gidiyormuş gibi bir hava estiriyorlar. Bu kişileri anlayabilmek çok güç. Ne okuduklarını anlıyorlar, ne de söylediklerini kulakları duyuyor. 
Bence bu topluma, bu ülkeye kötülük ediyorlar. 
Dünya'nın değiştiğini, Türkiye'nin büyük bir değişim rüzgarıyla yelkenlerini doldurduğunu göremiyorlar. Hala eskide yaşıyorlar. Köhnediklerinin farkına dahi varamıyorlar. 
Oysa bugün Türk olmakla daha da fazla gurur duymalıyız. 
Yıllardır yazıyorum ve yine de yazmaya devam edeceğim. Türkiye artık farklı bir sürece girdi. Türkiye artık eskisi gibi yönetilemeyecek. Türkiye, Avrupadaki yerini almaya hazırlanıyor. 
Türkiye bütün tarihi boyunca Kalkışa geçmiş ülke olarak nitelendi, ancak bir türlü kalkışını tamamlayamamamıştı. Pistin sonuna doğru hız keser ve geri dönerdi. Türkiye tarih boyunca, geleceği parlak, potansiyeli büyük ülke olarak nitelendi, ancak hiçbir zaman bu potansiyelini gösteremedi. 
İlk defa Türkiye zincirlerini kırıyor. Makus talihini yeniyor. 
Türkiye öylesine önemli bir noktaya geldi ki, önü açılmak üzere. 17 Aralık'ta kesin bir tarih alındığı taktirde, Türkiye artık 2 inci ligde oynamayacak. Türkiye 1 inci ligde oynayacak. Önümüzde öylesine geniş alanlar açılacak ki, bu ülkeyi tutmak imkansızlaşacak. Şu anda ayaklarımızı taşlara bağlamak isteyen Ulusalcı muhafazakarlar ve dinci muhafazakarlar dahi önümüzü kapatamayacaklar. 
Türkiye kendiyle gurur duymalı. 
Türkiye kendine güvenmeli. 
Mutlu olmalıyız. 
Geldiğimiz bu noktayı bizler başardık. 
Şunun keyfine varalım. 

BU RAPOR AB' DEKİ MUHALİFLER İÇİN YAZILDI Avrupa Komisyonu tarafından yazılan son rapor Türkiye'de didik didik ediliyor. Kimi haklı, diğer bölümü haksız eleştirilerle karşılaşıyor.Aynı durum, Avrupa'daki muhalifler için de geçerli. 
Avrupa'da Türkiye'ye yer bulunmadığını söyleyenler, Verheugen'in raporundan son derece şikayetçiler. Türkiye'nin yeterince eleştirilmediğine dikkat çekiyorlar. Türkiye'nin gereğinden fazla pembe gösterildiğini belirtiyorlar. Yerden yere vuruyorlar. 
Bunu, Verheugen başta olmak üzere, Avrupa Komisyonunda bu raporu hazırlayanlara sordum. Raporu kime yönelik yazdıklarını öğrenmek istedim. 
Bana şu ilginç yanıtı verdiler 
"Bu rapor Türkiye'den çok, Avrupa'da Türkiye'den içtenlikle korkan veya kuşku duyan iyi niyetli kişilerin ve liderlerin rahatlamaları için yazıldı. Onların duyarlıklarına yanıt verecek konular ön plana çıkarıldı. Örneğin, işçi göçü korkusunu gidermek için önlemi koyduk. Bunun Türkiye'ye karşı bir çifte standart olduğunu biliyoruz, ancak başka çaremiz yok. Müzakerelerin askıya alınması konusu da yine kuşkucuları yatıştırmak için kondu. Sizin anlayacağınız, Türkiye'ye kırmızı ışık yakılmaması için bu maddeler eklendi. Eğer aksi şekilde hareket etseydik, Türkiye müzakerelere başlayamazdı. Bu gerçeği gözden kaçırmayın." 

TÜRK KAMU OYUNA BİR DOSTTAN TAVSİYELER Günter Verheugen'in Türkiye'nin bir dostu olduğunu artık kabul etmemiz gerekiyor. Adamı çok hırpaladık, zaman zaman yerden yere vurduk, ancak sonunda bize en önemli destek ondan geldi. 
Brüksel'de son karşılaşmamız sırasında bir dizi tavsiyede bulundu. 
Türkiye'nin önümüzdeki dönemde, özellikle müzakereler sürecinde nelere dikkat etmesi gerektiğini şöyle anlattı 
- Serinkanlı olun. Belki zor olacak, ancak buna alışmak zorundasınız. Sabırlı hareket edin. 
- Duygusal olmayın. Bu tip müzakerelerde duygusallık hiç işe yaramaz. 
- Müzakereleri abartmayın ve isteklerinizi masada halledin. Bazı şeylerin zamana ihtiyacı olur. İnişli çıkışlı tutumlardan kaçının. 
- "Ya şimdi yaparsınız veya hiçbir zaman", gibi tehdit kokan durumlar yaratmayın. Bu iyi bir strateji değildir. Esnek olun, başkalarının sorunlarını da anlayışla karşılayın. 
Bunları bir kenarımıza yazmamızda çok yarar var. 
Zamanı geldiğinde okur, hatırlarız. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
