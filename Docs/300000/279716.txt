<DOC>
<DOCNO> 279716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko14.html </URL>
<DATE> 2004/10/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Şener Enflasyonun hedefin altında olmasını bekliyoruz 
</HEADLINE>
<TEXT>

     Yüksek Planlama Kurulu YPK , Devlet Bakanı ve Başbakan Yardımcısı Abdüllatif Şener'in başkanlığında toplandı. 
     Toplantının açılışında konuşan Şener, 2003 yılında yüzde 18.4'e düşürülen enlasyon oranının, bu yıl yüzde 12'lik hedefin altında 'yüzde 10 civarında' kalmasının beklendiğini bildirdi. 
     YPK'nın 2005 yılı hedef ve tahminlerini görüşmek üzere toplandığını kaydeden Şener, bu çerçevede 2004 yılı ekonomik gelişmeleri ışığında 2005 yılı programının makro ekonomik hedeflerinin kararlaştırılacağını söyledi. 
     Türkiye ekonomisinin, hükümetin başarılı çalışmaları sonunda hızlı bir değişim ve dönüşüm içerisine girdiğini kaydeden Bakan Şener, kararlı ve taviz vermez şekilde uygulanan ekonomik program sonucunda, ekonominin istikrarlı bir yapıya kavuştuğunu vurguladı. 
     Şener, ekonomide elde edilen başarının arkasında, siyasi istikrarın yanı sıra iyi yönetişim ve yapısal reformların kararlı şekilde gerçekleştirilmesinin yattığını ifade etti. 

     
</TEXT>
</DOC>
