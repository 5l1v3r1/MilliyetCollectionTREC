<DOC>
<DOCNO> 279725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko23.html </URL>
<DATE> 2004/10/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Uzan ve Bilgin grubunun 160 silahı satılıyor... 
</HEADLINE>
<TEXT>

     Tasarruf Mevduatı Sigorta Fonu TMSF tarafından Uzan ve Bilgin grubunun borçlarından dolayı haczedilen silahlar tanıtıldı. 
     TMSF'nin Esentepe'deki merkezinde yapılan tanıtımda, aralarında Uzi, Smith Wesson, Colt, Calico, Beretta ve Walther, Heckler, Browning marka tabanca ve tüfekler ile bıçak ve kamadan oluşan 160 silah yer aldı. 
     Silahlar arasında Bilgin grubuna ait L 16 Sporten Lighwhite Nato ibareli 004548 Colt tüfek 8.5 milyar lira ve 9 milimetre Colt marka yivli av tüfeği 8 milyar lira, Uzan grubuna ait 9 milimetre mikro uzi tabanca 7.5 milyar lira ve 9 milimetre Calico marka tabanca 6.5 milyar lira muammen bedelle satışa sunulacak. 
     Toplam 150 milyar lira muammen bedeli olan silahların ihalesi bu ay içerisinde gerçekleştirilecek. 
     TMSF Satış Komisyonu Başkanı Fethi Çalık, 6136 sayılı ''Ateşli Silahlar ve Bıçaklar Hakkındaki Kanun'' ve ilgili yönetmelik gereği 21 yaşını doldurmuş ve silah bulundurmaya yasal engeli olmayan herkesin bir ay içinde yapılacak ihaleye girebileceğini söyledi. 
     Çalık, ''Emniyet Müdürlüğü ile yapmış olduğumuz yazışmada, Cesa marka 20 tüfeğin satışının yapılmayacağı belirtildiği için bunları satış dışı bırakacağız. Ayrıca suikast silahı olarak öngördüğümüz bir takım silahları da başkanımız Ahmet Ertürk'ün talimatı doğrultusunda Emniyet Müdürlüğü'ne satışını yapacağız. Hatıra ve armağan olan silahların da devri ve satışı mümkün olmayacaktır'' diye konuştu. 
     Tanıtımı yapılan tüm silahların ruhsatlı olduğunu, ruhsatsız silahlara Emniyet Müdürlüğü tarafından el konulduğunu belirten Çalık, 7.5 milyar liralık Uzi'nin talep edilmesi halinde satış bedeli alınmak üzere Emniyet Müdürlüğü'ne verileceğini bildirdi. 
     Çalık, en pahalı silah olan 8.5 milyar liralık Colt tüfeğin ise ihalede satılacağını duyurdu. 
     Bu arada 160 silahtan 30'unun Uzan, 130'unun da Bilgin grubuna ait olduğu bildirildi. 

     
</TEXT>
</DOC>
