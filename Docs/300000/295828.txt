<DOC>
<DOCNO> 295828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun45.html </URL>
<DATE> 2004/12/08/ </DATE>
<TIME> 19.18 </TIME>
<AUTHOR>  </AUTHOR>
<HEADLINE>
Dışişleri Bakanı Gül Brüksel'de... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, NATO dışişleri bakanları sonbahar dönemi toplantılarına katılmak ve çeşitli temaslarda bulunmak üzere Brüksel'e geldi. 
     Gül, bu akşam AB Komisyonu'nun genişlemeden sorumlu üyesi Olli Rehn ile ikili görüşmede bulunduktan sonra, NATO Genel Sekreteri'nin ev sahipliğinde, İttifak'ın ''Akdeniz Diyalogu''nun hayata geçirilmesinin 10. yıldönümü münasebetiyle NATO üyesi ve Akdeniz Diyalogu'na mensup ülkelerin dışişleri bakanlarının katılımıyla düzenlenecek akşam yemeğine katılacak. 
     Bakan Gül, yarın Kuzey Atlantik Konseyi, NATO-Rusya Konseyi ve Avrupa-Atlantik Ortaklık Konseyi toplantılarında Türkiye'yi temsil edecek. 
     Toplantılarda, İttifak üyeleri dışişleri bakanları, 28-29 Haziran 2004 tarihli NATO İstanbul zirvesinin ardından ilk kez bir araya gelecek. 
     İstanbul zirvesinde alınan kararların izlenmesi ve uygulanmasının gözden geçirilmesine imkan verecek toplantılarda, Afganistan'da NATO önderliğinde sürdürülen Uluslararası Güvenlik Destek Gücü ISAF , NATO'nun Irak güvenlik birimlerine sağladığı eğitim desteği, Akdeniz Diyalogu ve İstanbul İşbirliği Girişimi alanlarında yürütülen çalışmalar, Balkanlar, Kafkasya ve Orta Asya'daki gelişmeler, NATO-Rusya ve NATO-Ukrayna işbirliğinin Avrupa-Atlantik alanında barış ve güvenliğe katkısı gibi konular ele alınacak. 
     
     GÜL, TÜRKİYE'NİN BEKLENTİLERİNİ DE İLETECEK 
     Gül, toplantılar çerçevesinde bir araya geleceği AB ülkeleri dışişleri bakanlarına Türkiye'nin 16-17 Aralık zirvesine ilişkin beklentilerini de aktaracak. 
     Dışişleri Bakanlığı'nın konuya ilişkin açıklamasında, NATO toplantılarının AB zirvesi öncesine denk geldiğine işaret edilerek şunlar kaydedildi 
     ''Tam üyelik müzakereleri için Türkiye'ye kesin tarih verilmesini beklediğimiz 17 Aralık 2004 tarihli AB Devlet ve Hükümet Başkanları Zirvesi öncesinde önemli etkinliklerden birini teşkil edecek olan NATO Dışişleri Bakanları Toplantısı vesilesiyle yapılacak muhtelif temaslar, konuya ilişkin görüş ve beklentilerimizin toplantıda hazır bulunacak AB üyesi ülkeler nezdinde bir kez daha üst düzeyde dile getirilmesine imkan verecektir.'' 
     
</TEXT>
</DOC>
