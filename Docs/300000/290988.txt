<DOC>
<DOCNO> 290988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/spor/spo04.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ rest çekti 
</HEADLINE>
<TEXT>


Fenerbahçe yenilgisinin ardından taraftarın tepkisini alan Trabzonspor Başkanı, "Bunlar, beni çizdiğim yoldan çeviremez" dedi. Atay Aktuğ, Ziya Doğan'a olan güvenini tekrarladı, düzeleceklerini belirtti 


'Çok üzgünüz' 
TRABZONSPOR Başkanı Atay Aktuğ, Fenerbahçe yenilgisine üzüldüklerini, ancak bunun geleceğe dönük bir meseleye dönüşmemesi gerektiğini belirtti. Liderliğin kendileri için fazla önemli olmadığını vurgulayan Doğan, "Lig uzun bir maraton ve koltuğu ele geçirme şansını her zaman yakalayabiliriz. Ama Fenerbahçe'yi yenmeliydik. Bunun moral değerler açısından ne kadar mühim olduğunu herkes biliyor. Olmadı, gerçekten çok üzgünüz" ifadesini kullandı. 

'Eksikleri olabilir' 
SAHAYA sürdüğü kadro nedeniyle eleştirilen Teknik Direktör Ziya Doğan'a sahip çıkan Trabzonspor Başkanı, "Sahaya çıkan kadro konusunda insanlar yorumlarını yapıyor. Hocanın eksikleri olabilir ancak ona güveniyorum" diye konuştu. Maç sonrasında taraftarın gösterdiği tepkiyi normal karşılayan Atay, Aktuğ şöyle devam etti "Onların tepkisi beni çizdiğim yoldan çevirmez. Bu yenilgiyi unutmayalım, fakat geleceğimize olumsuz etki yapacak şekilde sorun da etmeyelim." 

Kırmızı ışık 

Trabzonspor, "10 kişi sendromu" yaşıyor. Rakiplerinin eksik kaldığı maçlarda Bordo-Mavililer gol atmayı bir türlü başaramadı 

Kiev ile başladı 
TRABZONSPOR'UN rakiplerinin 10 kişi kalması, Bordo - Mavililer'e fayda sağlamıyor. Şampiyonlar Ligi ön elemesinde Karadeniz ekibi karşısında bir oyuncusu atılan Dinamo Kiev, Trabzon'a karşı direnmiş ve 2-0'lık galibiyetini korumayı başararak, devler arasına girmeyi başarmıştı. 

Örnekler fazla 
BEŞİKTAŞ maçında da 1-0 önde bulunan Bordo - Mavililer, rakibinin 47. dakikada 10 kişi kalmasına rağmen gol sayısını artıramamıştı. Karadeniz ekibi, önceki gün de Nobre'nin yokluğundan faydalanamadı. Üstelik, 1-0 yenik durumda götürdüğü maçta, 10 kişiden bir gol daha yedi. 

Erdinç ve Tolga'dan iyi haber 

FENERBAHÇE karşısında burnu kırılan Erdinç Yavuz ile beyin travması geçiren Tolga Seyhan'ın durumlarının iyi olduğu açıklandı. Trabzonsporlu yönetici Ahmet Çubukçu, "Erdinç, tampon yapılarak Konyaspor maçında oynayabilir. Tolga'nın da beyin tomografisinin sonuçları iyi çıktı" yorumunu yaptı. Sakatlığı nedeniyle Fenerbahçe maçı kadrosunda bulunmayan D'Haene'nin de Konyaspor karşılaşmasına yetişebileceği ifade edildi. 



</TEXT>
</DOC>
