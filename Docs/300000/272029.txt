<DOC>
<DOCNO> 272029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonsiy13.html </URL>
<DATE> 2004/09/15/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Erdoğan İslami terör değil dinci terör vardır 
</HEADLINE>
<TEXT>

     Başbakan Recep Tayyip Erdoğan, Müslümanların terör için "İslami terör", "İslamcı terör" ifadesini kullanmamalarını isterken "Terörün dini, ırkı, milleti, milliyeti olamaz. Terör kimi nerde, kimi, nasıl, niçin, ne zaman vuracağı belli olmayan bir fenomendir. Olsa olsa ben bu terör anlayışına 'Dinci Terör' derim ama 'İslamcı terör' asla diyemem" şeklinde konuştu. 
     MÜSİAD tarafından "Afro-Avrasya Bölgesi'nin Gelişen Ortak Pazarı" sloganıyla düzenlenen 10. MÜSİAD Uluslararası Fuarı ve 8. Uluslararası İş Forumu Grand Cevahir Otel'de başladı. 
     Kuran-ı Kerim ve İstiklal Marşı'nın okunmasıyla başlayan forumun açılışında konuşan Başbakan Recep Tayyip Erdoğan, herkesin başını iki elinin arasına koyup yeniden düşünmek durumunda olduğunu, varolan acı tablonun değişmesi gerektiğini söyleyerek, "Yeryüzünü kana ve öfkeye boğan bu savaş stratejileri bir an önce yerini barışın, kardeşliğin, özgürlüğün hüküm sürdüğü bir insanlık kültürüne, bir medeniyet felsefesine bırakmalıdır" dedi. 
     Toplumların birbirlerine yaklaşarak, ellerini dostça birbirine uzatması gerektiğini kaydeden Erdoğan, her gün haber bültenlerinde kan ve gözyaşıyla yüz yüze gelen milyarlarca insan için barışın artık bir hasret ve özlem olduğunu dile getirdi. Başbakan Erdoğan, insanlığın bu özlemini dindirmek, barışı yeryüzünün bütün köşelerinde tesis etmek için herkesin üstünde tek tek sorumluluklar bulunduğunu, bunun da idraki içinde olunması gerektiğini vurguladı. 
     Erdoğan, "Biz Müslümanlar olarak bizim kalplerimizde hissettiğimiz sıcaklık dünyanın en büyük silahlı güçlerinin bile elde edemeyeceği kadar büyük bir zenginlik" dedi. 
     İnsanlık onuruna açılmış her yaranın günü geldiğinde dünyanın vicdanını kanatacağını ifade eden Başbakan Erdoğan, "Biz geleceğe umutla, coşkuyla ve iyimserlikle bakmak istiyoruz. Biz ürettiğimizi birbirimizle paylaşmak, emeğimizin karşılığını hakça kazanmak istiyoruz. Buna 'helal kazanç" diyoruz" şeklinde konuştu. 
     
     "İSLAMİ TERÖR" DEĞİL "DİNCİ TERÖR" VAR 
     Başbakan Erdoğan, özellikle şu anda bölgede terörün ciddi boyutlarda görüldüğünü belirtirken "Ortadoğu'da Kafkaslar'da yaşanan son gelişmelerle bu mevcut terör anlayışını tek tek Müslümanlar olarak lanetlemek durumundayız" dedi ve şöyle devam etti 
     "Bu yapılan teröre 'İslami Terör' ve 'İslamcı Terör' ifadesini kullanma anlayışına Müslümanlar asla düşmemelidir. 
     Zaman zaman bu yanlışa Müslümanların da düştüğünü görmek bizleri üzmektedir. Terörün dini, ırkı, milleti, milliyeti olamaz. Terör kimi nerde, kimi, nasıl, niçin, ne zaman vuracağı belli olmayan bir fenomendir. Bunu böyle bilmeliyiz. Olsa olsa ben bu terör anlayışına 'Dinci Terör' derim ama 'İslamcı Terör' asla diyemem. Hangi bireyden gelirse gelsin, hangi örgütten gelirse gelsin, hangi devletten gelirse gelsin, terör bu üç gruplaşmanın içindedir. Ya bireysel terördür, ya örgütsel terördür, ya devlet terörüdür. Bunların dünyada nasıl şekillendiği ve nerelerde, nasıl gövde gösterisi yaptığını izliyoruz." 
     
     IRAK'TA 30 TÜRK VATANDAŞI ÖLDÜ 
     Alkışlarla kesilen konuşmasının devamında Erdoğan, Irak'ta 30'a aşkın Türk vatandaşının terör kurbanı olduğunu söyledi, "Iraklı Müslüman kardeşlerimiz her gün işgalin birer kurbanı olmaktadır" dedi. 
     
     OSETYA'DAKİ SALDIRIYA LANET 
     Başbakan Erdoğan, Kuzey Osetya'daki olayın bir terör olayı olduğunu, bir "dinci terör" anlayışının sonucu gerçekleştiğini kaydederek, "Nerede nasıl olursa olsun, öldürülen insan olduğuna göre, insan 'eşrefi mahluk' olduğuna göre ben huzurlarınızda bunu lanetliyorum" dedi. 
     
     "TÜRKİYE EKONOMİK SIKINTILARI ATTI" 
     Başbakan Erdoğan, Türkiye'nin ağır ekonomik sıkıntıları üstünde attığını, güç ve moral kazandığı bir dönemde bulunduğunu söyledi. Türkiye'nin her geçen gün büyüyen, ticaret hacmi genişleyen aktif ekonomik yapıya kavuşmaya başladığını kaydeden Erdoğan, 2004 yılında hedeflenen yüzde 5'in üzerinde bir büyüme beklediklerini, bu rakamın 
     Türkiye'nin son 40 yılda yakaladığı en büyük oran olacağını kaydetti. Başbakan Erdoğan, sanayi üretiminin yüzde 12.8 arttığını, tüm sektörlerde yükseliş trendinin yakalandığını belirterek, Türkiye'nin 180'i aşkın ülkeye 19 bini aşkın tür ve çeşitte mal sattığını, bunun bir başlangıç olduğunu değerlendirdi. "El ele verirsek, omuz omuza verirsek, olaylara bir paylaşım içerisinde bakarsak bu trendi hep birlikte çok daha çabuk yakalayacağız" diyen Erdoğan, Türkiye'nin turizmde de 2010 beklentilerini yakaladığını vurguladı. 
     Başbakan Erdoğan, "Türkiye ekonomik olarak dünyanın en dinamik organizmalarından biri olmaya doğru gitmektedir. 
     Enflasyonist ortam etkisini yitirmiştir, ekonomi yönetimi istikrara kavuşmuştur" diye konuştu. 
     
</TEXT>
</DOC>
