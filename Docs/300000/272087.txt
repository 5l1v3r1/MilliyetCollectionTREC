<DOC>
<DOCNO> 272087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur07.html </URL>
<DATE> 2004/09/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Sevgili dehşeti... 
</HEADLINE>
<TEXT>

     DHA 
MERSİN'de askerden izinli gelen 22 yaşındaki Kemal Kılıç, kendisiyle görüşmek istemeyen sevgilisi 23 yaşındaki Gülden Cevahir'in evini basıp dehşet saçtı. Sevgilisini bıçaklayan Kılıç, kendisine engel olmak isteyen polislere de direndi. Bir polis memurunun tabancasının ateş alması sonucu Kılıç topuğundan yaralanırken seken kurşun aynı polisin dizine saplandı. 
     Van'da askerlik görevini yapan Kemal Kılıç, izin alarak memleketi Mersin'e geldi. Kılıç ardından 50'nci Yıl Mahallesi'nde yalnız yaşayan sevgilisi Gülden Cevahir'i görmek istedi. Ancak genç kız, Kılıç'a "Artık seninle görüşmek istemiyorum, arkadaşlığımı bitirdim'' dedi. Cevahir ile bir süre tartışan Kılıç, evden ayrıldı. Bir süre sonra tekrar dönen Kılıç, kapıyı açan Gülden Cevahir'i göğsünden bıçakladı. Kanlar içinde kalan Cevahir, dışarı çıkan komşuları tarafından Mersin Devlet Hastanesi'ne götürülürken, Kılıç da elinde bıçakla sokakta nara atmaya başladı. 
     
     AYNI KURŞUNLA İKİSİ YARALANDI 

     Olay yerine gelen polis, Kılıç'ı teslim olması için ikna etmek istedi. Ancak Kılıç, uzun süre direnince Cinayet Bürosu'nda görevli polis memuru Hulusi Güde, silahını çekti. Kılıç'ın şaşkınlığından yararlanan polis memuru, üzerine atlayarak yakalamak istedi. Bu sırada patlayan silahtan çıkan mermi önce Kılıç'ın sağ topuğuna, ardından da sekerek polis memurunun sağ dizine isabet etti. 
     Tek kurşunla yaralanan Kılıç ve polis memuru Güde, Mersin Devlet Hastanesi'nde tedaviye alındı. Kemal Kılıç tedavisinin ardından asker olduğu için Garnizon Komutanlığı'na teslim edildi. 
     Bu arada Kılıç'ın bıçaklı saldırısında göğsünden yaralanan Gülden Cevahir'in hayati tehlikesinin geçtiği belirtildi. 

     
</TEXT>
</DOC>
