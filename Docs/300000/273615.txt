<DOC>
<DOCNO> 273615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun40.html </URL>
<DATE> 2004/09/21/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Bush'un BM konuşmasına Filistin'den tepki... 
</HEADLINE>
<TEXT>

     ABD Başkanı George Bush'un, 59. BM Genel Kurulu'nun açılışında yaptığı Filistin yönetimini eleştiren konuşmaya, Filistin'den tepki geldi. 
     Filistin'in İsrail ile müzakerelerden sorumlu bakanı Saip Erakat, AFP'ye yaptığı açıklamada, Filistin yönetiminin demokratik seçimle işbaşına geldiğini ve Filistin halkının kararlarına saygı duyulması gerektiğini söyledi. 
     Erakat, ''Filistin halkı, yönetimini özgür ve demokratik seçimlerle işbaşına getirmiştir. Bütün dünya Filistin halkının demokratik kararına saygı duymak zorundadır'' dedi. 
     Konuşmasında Filistin lideri Yaser Arafat'ı ima eden ABD Başkanı Bush, dünya liderlerine çağrıda bulunarak, ''halkının işine yaramayan Filistinli liderlerden desteklerini çekmelerini'' istemişti. 
     Bush, Filistinlilerden de haklarını elde edebilmeleri için barışçı yolları benimsemelerini talep etmişti. 
     
</TEXT>
</DOC>
