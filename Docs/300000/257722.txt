<DOC>
<DOCNO> 257722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur47.html </URL>
<DATE> 2004/07/23/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İzmir'de boğulan Kuran kursu öğrencisi 5 kızın cenazeleri ailelerinde 
</HEADLINE>
<TEXT>

     İzmir'in Urla İlçesi'nde, denizde boğulan 5 genç kızın cenazeleri, ailelerine teslim edildi. 
     Alınan bilgiye göre, Urla Cumhuriyet Başsavcılığı'nın talimatıyla İzmir Adli Tıp Kurumu'nda otopsi yapılan Arife Teker, Mine Yardımcı, Dilek Doğan, Havva Avcı ve Meliha Baskın'ın cenazeleri, daha sonra, morga gelen ailelerine teslim edildi. 
     Mine Yardımcı'nın babası İsmet Yardımcı, kızının ilköğretim eğitimini tamamladıktan sonra Eskiizmir'deki yatılı Kuran ve meslek kursuna devam ettiğini belirtti. 
     Yardımcı, jandarmadan gelen telefonla kızlarının boğulduğunu öğrendiklerini ifade ederek, ''Kızımın, aynı kurstan yaklaşık 40 kişilik arkadaş grubuyla pikniğe gittiğini ve bir koyda denize girdiklerini öğrendik. Yüzme bilmedikleri için boğulmuşlar. Olayla ilgili çok fazla bilgimiz yok. Kızımın devam ettiği kursta, Kuranın yanı sıra dikiş nakış da öğretiliyor'' dedi. 
     Arife Teker, Dilek Doğan ve Mine Yardımcı'nın cenazeleri, kılınan namazın ardından toprağa verildi. Meliha Baskın ve Havva Avcı'nın cenazeleri ise işlemleri tamamlandıktan sonra defnedilecek. 
     Urla Zeytineli Beldesi Böğürtlen mevkiinde, arkadaş grubuyla pikniğe giden ve denize giren Arife Teker 16 , Mine Yardımcı 16 , Dilek Doğan 16 , Havva Avcı 16 ve Meliha Baskın 16 boğulmuştu. 
     Yüzme bilmedikleri öğrenilen genç kızların cesetleri, yapılan çalışmalar sonucu çıkarılmıştı. 
     Soruşturmanın çok yönlü sürdürüldüğü bildirildi. 
     
</TEXT>
</DOC>
