<DOC>
<DOCNO> 267073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/spor/spo03.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Maç sahada kazanılır 
</HEADLINE>
<TEXT>


Petre ve Saidou'nun gönderilmesi ile 10 numara transferi gibi konuları es geçen Gheorghe Hagi, maçların soyunma odasında kazanılmayacağını söyledi, "Sakaryaspor'un puanı yok ama çok ciddi bir rakip" dedi 

RAŞİT ALTUN 


'Konumuz Cim - Bom değil' 
GALATASARAY Teknik Direktörü Gheorghe Hagi, geleneksel hale getirdiği basın toplantısında suya sabuna dokunmadı, gündemdeki konuları es geçip, sadece Sakaryaspor ile oynanacak karşılaşmaya değindi. Petre'nin gönderilme kararı ile Saidou'nun forma giymemesinin nedenleri üzerine konuşmaktan kaçınan, 10 numaranın transferiyle ilgili soruları yanıtsız bırakan Rumen hoca, "Burada Galatasaray'ı değil, Sakaryaspor maçını konuşuyoruz" dedi. 

'Tek engel konsantrasyon' 
SÜPER Lig'e yeni yükselen bir rakiple oynayacaklarına dikkat çeken Galatasaray çalıştırıcısı, "Sakarya'nın henüz puan alamaması kimseyi yanıltmasın. Üç maçını da seyrettim. Şunu söyleyebilirim disiplinli ve iyi bir ekip. Maçlarını Denizlispor, Gençlerbirliği ve Gaziantepspor gibi iyi takımlarla oynadılar ve az farkla kaybettiler. Üç sınavda da çok iyi mücadele ettiler" dedi. Hagi, tek engellerinin konsantrasyon olabileceğini vurguladı. 

Rize maçı gibi olursa... 
RİZE maçındaki futbolun tekrarlanması durumunda galip gelebileceklerini belirten Hagi, "Oyuncularım kendilerini motive etmeli. Daha önce de söyledim, maç soyunma odasında değil, sahada kazanılır. Yalnız bir oyuncuyla maç kazanılmaz. Bir futbolcu ön plana çıkabilir ama kolektif bir oyun olmazsa iyi sonuçlar alınamaz" diye konuştu. Rumen hoca, Hakan Şükür'ün doğup büyüdüğü takıma karşı gol atmasından sevinç duyacağını belirtti. 

Ve Saidou kadroda 

ERHAN TELLİ 

LİG başından bu yana takıma giremeyen Saidou, ilk kez Sakaryaspor maçı kadrosuna alındı. Sarı - Kırmızılılar'ın dün akşam yaptığı antrenman sonrasında kamp kadrosunu açıklayan Hagi, sakatlığı geçen Kaptan Bülent'i de takıma dahil etti. Bu arada gönderilmesine karar verilen Petre ise kadro dışı bırakıldı. Ayrıca sakatlıkları süren Ümit Karan ile Suat Usta'nın dışında Ayhan, İbrahim Yavuz ve kaleci Kingston da takıma giremeyen diğer oyuncular oldu. 

Gurur tablosu 

MİLLİ kürekçiler, Galatasaraylılar'ı gururlandırdı. Ağustos ayında Polonya'nın Poznan kentinde yapılan 23 Yaş Altı Dünya Kürek Şampiyonası'nda iki tek hafif kilo sınıfında milli formayla Dünya Şampiyonu olan Emre Vural ve Ahmet Yumrukaya, Galatasaray Başkanı Özhan Canaydın tarafından dün ödüllendirildi. 

Cim-Bom'a taze para 

5.5 milyon dolar geldi 
CİM - BOM, Galatasaray Sportif AŞ'den hakkına düşen temettünün 5.5 milyon dolarlık 8.3 trilyon lira kısmını tahsil etti. Bu paranın 9 aylık süreyi kapsadığı, kalan üç aylık bölümün ise, AIG'den hisseleri alarak Sarı - Kırmızılılar'ı kurtaran Ünal Aysal'ın şirketi UNİT Group'a aktarıldığı öğrenildi. 

Gelecek sezon Aysal'a 
YAPILAN anlaşmaya göre, Galatasaray'ın gelecek yıl dağıtılacak temettünün tamanını da kongre üyesi Ünal Aysal'ın şirketine vereceği ifade edildi. Maddi konuda sıkıntıları bulunan ve bunları aşmaya çalışan Sarı - Kırmızılılar'ın Sportif A.Ş.'den gelen taze parayla büyük ölçüde rahatladıkları vurgulandı. 


</TEXT>
</DOC>
