<DOC>
<DOCNO> 284815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun08.html </URL>
<DATE> 2004/10/31/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
ABD... Asıl savaşı 200 milyon seçmeni oy kullanmaya ikna etmek 
</HEADLINE>
<TEXT>

     ABD'de 2 Kasım başkanlık seçiminde siyahlar, Katolikler, Hispanikler, gençler, kırsal ve banliyö seçmenlerinin tercihinin önemli rol oynaması beklenirken, asıl savaş 200 milyon Amerikan seçmeninin en azından yarısından fazlasının oy kullanmasını sağlamak üzerine veriliyor. 
     ABD'de 200 milyon seçmen bulunuyor. Ancak her seçimde bu seçmenin en fazla yarısı, yani 100 milyon kadar Amerikalı oy kullanıyor. Bu yıl her iki parti de seçmenleri oy kullanmaya teşvik için çalıştı. Siyasi parti kampanyaları iki grup üzerinde çabalarını odaklıyor. Birincisi zaten kendi partilerine oy veren kemikleşmiş seçmen, ikincisi ise kararsızlar. 
     Her iki parti de seçmenlerin yaşam tarzı, davranışları, konulara bakışları, başkanlık tercihleri hakkında bilgi toplamak için anketler düzenliyor ve bunlar üzerine strateji inşa ediliyor. 
     Basın, bu verilerden, Beyaz Saray'ı kimin kazanacağını tahmin etmeye çalışıyor. 
     Uzmanlara göre, seçmen davranışını belirleyen en güçlü etken, parti kimliği. Amerikan seçmenlerinin 3'te 1'i kendisini Demokrat Partili, 3'te 1'i Cumhuriyetçi Partili ve geri kalan 3'te 1'i de bağımsız olarak tanımlıyor. 
     Pasifik kıyısı eyaletleriyle kuzeydoğu eyaletleri sosyal ve ekonomik konularda daha liberal eğilimli, güney eyaletler daha muhafazakar oluyor. Kararsız eyaletlerin ise yarısı kırsal, yarısı kentli. Ancak Amerikan nüfusu, çok hareketli olarak biliniyor. Her yıl Amerikalıların 5'te 1'i başka bir eyalete taşınıyor. Başka ülkelerden gelen göçmenler seçmen haline geliyor. Basının etkisiyle seçimden seçime oy verme modeli de değişiyor. Örneğin, İkinci Dünya Savaşı'nı takiben Florida, katı muhafazakar Cumhuriyetçi Partili bir eyaletti. Sadece üç kez Demokrat Partili bir adaya seçici oylarını vermişti. Ancak geçen son 10 yılda, kuzey eyaletlerinden binlerce emeklinin bu kente taşınması, siyahlar ve Kübalı olmayan Hispanik asıllıların nüfusunun ikiye katlanması durumu değiştirdi. 
     Siyahlar, Hispanikler ve kuzeyliler, geleneksel olarak Demokrat Parti'ye oy veriyor. Özellikle 2000 yılı başkanlık seçiminde kanıtlandığı gibi, artık Florida, geleneksel Cumhuriyetçi Partili bir eyalet olmaktan çıkarak, her iki parti için de savaş alanı olarak nitelendirilen eyaletlerden biri oldu. 
     Seçmenlerin bölgesel olarak oy vermelerinin ötesine bakılırsa anketlere göre bir seçmenin oyu, yaş, cinsiyet, eğitim, gelir durumu, etnik köken ve diğer nüfus karakteristikleriyle de belirleniyor. Örneğin, kendisini Evanjelik Hıristiyanlar olarak tanımlayanlar, daha çok Cumhuriyetçi Parti'ye oy kullanıyor. Üniversite eğitimi almış kadınlar sosyal konularda daha liberal oluyor ve Demokrat Parti'ye oy kullanıyor. Zengin erkekler, ekonomik konularda daha muhafazakar eğilimli oluyor ve Cumhuriyetçi Parti'ye oy veriyor. 
     
     KİLİT SEÇMENLER 

     Bu seçim döneminde başkan adayları kampanyalarını özellikle belli gruplar üzerinde yoğunlaştırdı. Bunlar Hispanik kökenliler, siyahlar, Katolikler, genç seçmenler, kırsal ve banliyö seçmenleri oldu. 
     Siyahlar, Hispanikler ve genç seçmenler, daha çok Demokrat Parti eğilimli olarak görülüyor. Ancak asıl mesele, bu seçmenleri kazanmak değil, oy vermelerini sağlamakta kilitleniyor. 
     Uzmanlara göre, Demokrat Parti'nin kazanması için, çok sayıda seçmenin oy kullanması önemli görülüyor. Az sayıda seçmenin oy kullanması ise Cumhuriyetçi Parti'nin lehine görülüyor. Çünkü geleneksel olarak Cumhuriyetçi Partililer, oy kullanan bir grup olarak biliniyor. 
     Kentlerin çevresindeki banliyölerde yaşayanlar arasında ise Cumhuriyetçi Partililer, Demokratlara karşı üstün durumda. 
     ABD Başkanı George W. Bush, bu seçimde Hispanik oylarını kazanmak için çok çaba sarf etti. Başkanlık dönemi boyunca Hispanik haklarına özen gösterdi. Bunun önemli nedenlerinden biri ise geçen seçimde Hispaniklerin, siyahları geride bırakacak kadar çok oy kullanmaları. Bu seçimde Hispanik oylarının sayısının daha da artması bekleniyor. 
     Siyah oyları ise Demokrat Partililer için kritik önem taşıyor. 2000 başkanlık seçiminde siyahların yüzde 90'ı Demokrat Parti'ye oy kullanmıştı. Bu seçimde de siyahların benzer eğilim göstermesi bekleniyor. Siyahların yüksek oranda oy kullanması, Demokrat Partili başkan adayı John Kerry'nin, Florida, Michigan, Missouri, North Carolina, Ohio, Pennsylvania, Tennessee ve Virginia eyaletlerinde oyları kendi lehine çevirmesine yardım edebilir. 
     Beyaz Evanjelik Hıristiyanlar, Başkan Bush'u destekliyor. Bush yönetiminin sosyal ve kültürel konularda muhafazakar değerleri yansıtan politikaları, bu grubun desteğini almasına yardım ediyor. Eski ABD başkanlarından baba George Bush'un birinci dönem başkanlığı kazanmasında, oğul Bush'un, Evanjelik gruplarla sıkı bağlarının da etkili olduğu söyleniyor. Bazı Cumhuriyetçi Partili strateji uzmanları, 2000 seçiminde 4 milyon kadar beyaz Evanjelik'in oy kullanmamasının, Bush'un ülke genelinde oyların çoğunluğunu kazanamamasına neden olduğunu savunuyor. Cumhuriyetçiler bu yılki seçimde Evanjeliklerin daha fazla oy kullanmasını bekliyor. 
     Demokrat aday John Kerry, Katolik olmasına karşın, Katolik oylarını Bush'tan daha fazla kendi tarafına çekmiş görünmüyor. 
     Kırsal oylar da bu seçimde kritik rol oynayacak. ABD'nin Demokrat Partili eski Başkanı Bill Clinton, kırsal oyların neredeyse tamamını toplardı. Kırsal seçmenler, ekonomik gerilemeden en ağır zarar gören bölgelerde yaşadığı için, John Kerry'nin bu oyları alması beklenebilir. 
     Genç seçmenler de bu seçimin önemli oyuncularından. Genç seçmenlerin oyunu kendi tarafına çekmekte John Kerry'nin, Bush'tan daha başarılı olduğu yorumu yapılıyor. 
     
</TEXT>
</DOC>
