<DOC>
<DOCNO> 282439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun40.html </URL>
<DATE> 2004/10/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Stresin Hollanda'ya bir günlük maliyeti 6 milyon euro 
</HEADLINE>
<TEXT>

     Hollanda'da, çalışanların işyerinde yaşadıkları stres nedeniyle rahatsızlanmalarının, ekonomide günlük 6 milyon, yılda ise yaklaşık 1.5 milyar euro maddi kayba yol açtığı belirtildi. 
     ''Personel Yönetimi'' adlı aylık dergi tarafından yapılan araştırmaya göre, Hollanda'daki işyerlerinin yüzde 95'inde personel, iş koşulları ve çalışma ortamı nedeniyle stres sorunuyla karşılaşıyor. Stresin en büyük nedeni, çalışanın üzerindeki iş yoğunluğu baskısı ve iyi bir çalışma planının olmaması. Bu da büyük ölçüde işyeri yönetiminin iyi bir planlama yapamamasından kaynaklanıyor. 
     Araştırmada, stresin yol açtığı maddi kayıp, 360 üst düzey işyeri yöneticisi ve 150 dolayında işyeri doktorunun verdiği bilgiler doğrultusunda hesaplandı. 
     Yöneticilere göre, işyerine hasta olduğunu bildirerek gelmeyen personelin yüzde 12'sinin rahatsızlığı stresten kaynaklanıyor. Doktorlar, bu oranın yüzde 35 dolayında olduğunu söylüyor. 
     Araştırmaya göre, Hollanda'daki işyerlerinin üçte biri, stresin yol açtığı rahatsızlıkları önleyebilmek için araştırma çalışmaları yaparken, üçte ikisi strese karşı herhangi bir çalışma içinde bulunmuyor. 
     
</TEXT>
</DOC>
