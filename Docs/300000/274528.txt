<DOC>
<DOCNO> 274528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun46.html </URL>
<DATE> 2004/09/24/ </DATE>
<TIME> 21.31 </TIME>
<AUTHOR>  </AUTHOR>
<HEADLINE>
Barroso "AB üyeliği konusunda Türkiye'ye olumlu işaret verme zamanıdır" 
</HEADLINE>
<TEXT>

     AB Komisyonu'nun gelecekteki başkanı Jose Manuel Durao Barroso, ''AB üyeliği şansı konusunda Türkiye'ye olumlu bir işaret verme'' yönünde görüş belirtti. 
     Helsinki'de Finlandiya Başbakanı Matti Vanhanen'le biraraya gelen Barroso, görüşmenin ardından yaptığı açıklamada, ''İnandırıcılığımızı korumalıyız. Türkiye'ye, bazı kriterleri yerine getirirse üye olabileceği veya bizimle müzakerelere başlayabileceğini söyledik, bugün Türkiye'ye olumlu bir işaret verme zamanıdır'' dedi. 
     ''Üye olmak isteyen her ülkeyi memnun etmek için kriterlerini değiştiremeyeceklerini'' söyleyen Barroso, ''Ancak Türkiye gibi bir ülke kriterlerimizi kabul ettiği zaman o ülkeyi üyeliğe kabul etmeliyiz. Bu, hem piyasalarımız, hem demokrasimiz, hem de barış için iyi olacaktır'' şeklinde konuştu. 
     
</TEXT>
</DOC>
