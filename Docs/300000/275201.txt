<DOC>
<DOCNO> 275201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/spor/axspo02.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Senaryo tamam 
</HEADLINE>
<TEXT>


Daum, Manchester karşısına geçen sezon İnönü'de Beşiktaş'ı devirdiği taktikle sahaya çıkacak. Çift forvet oynatacak, ancak Pierre van Hooijdonk orta alanda görev alacak 

YUSUF DURSUN 


Servet'e üç alternatif 
FENERBAHÇE Teknik Direktörü Christoph Daum, Manchester United önünde cezalı olan Servet'in yerine üç alternatif üzerinde duruyor. Alman hocanın, Fatih Akyel, Deniz ve Önder Turacı arasında bir tercih yapması bekleniyor. Bu bölgede Deniz'in ağır bastığı, soldan tehlikeli bindirmeler yapan rakibin tecrübeli yıldızı Giggs'i durdurmak için Fatih Akyel'in sağ kanatta düşünüldüğü öğrenildi. 

Savunma önde kurulacak 
MANCHESTER'I durdurabilmek için güçlü bir orta saha planı hazırlayan Daum, geçtiğimiz sezon Beşiktaş karşısındaki uyguladığı taktiği yine vitrine çıkaracak. Van Hooijdonk'u da göbeğe çekerek, İngiliz savunmasının arasına hızlı adamlarla girmenin hesaplarını yapan tecrübeli çalıştırıcı, oyuncularıyla yaptığı toplantıda "Rakip savunmada değil, orta sahada duracak" dedi. 

Ronaldo'ya özel önlem 
SAHAYA 4-5-1 düzeni ile çıkmayı planlayan Alman hoca, ileride tek forvet oynayacak olan Nobre'yi de sürekli orta alana yardım etmesi konusunda uyardı. Tecrübeli hocanın, rakibin en etkili silahı olarak gördüğü Ronaldo'ya da özel önlem alacağı belirtildi. Bu arada sakatlığı düzelen Serhat'ın oynayabilecek duruma geldiği, genç oyuncu konusunda son kararı Teknik Direktör Daum'un vereceği bildirildi. 

Fener, Ada'yı salladı 

Marşlarla uğurlandı 
ŞAMPİYONLAR Ligi'nde yarın Manchester United ile karşılaşacak olan Fenerbahçe, dün özel uçakla İngiltere'ye gitti. Teknik heyet ve futbolcular Atatürk Havalimanı'na geldiğinde Fenerbahçe marşları çalındı. Sarı - Lacivertli futbolcuların zorlu maç öncesi bir hayli neşeli olmaları ve sürekli birbirleriyle şakalaşmaları gözlerden kaçmazken, taraftarlar takıma büyük sevgi gösterisinde bulundu. 

Coşkuyla karşılandı 
YORUCU bir yolculuğun ardından Manchester'a ulaşan Fenerbahçe'yi coşkulu bir taraftar topluluğu karşıladı. Daum, Türk bayrağı ile poz verirken, Alex ve Rüştü ile fotoğraf çektirmek için havalimanında yarış yaşandı. Sarı-Lacivertli futbolcular otobüsle Manchester'ın 35 kilometre dışındaki Hotel De Vere Motrram Hall'de kampa girerken, akşam saatlerinde hafif bir çalışma yaptılar. 

'Yine 1-0 kazanırız' 

Yöneticiler iddialı 
YÖNETİCİLER Nihat Özdemir, Ali Yıldırım ve İlhan Ekşioğlu, Londra üzerinden geldikleri Manchester'da umutlu konuştular. Fenerbahçe Asbaşkanı İlhan Ekşioğlu yaptığı açıklamada, "Biz Avrupa'nın birçok sayılı takımından şu an için iyi durumdayız. Bunu da sahaya yine yansıtacağız" diye konuştu. 

'Daha iyisi olacak' 
KARŞILAŞMA için tahminde de bulunan Ekşioğlu, "Biz 1-0 kazanırız, Sparta Prag - Lyon maçı ise 1-1 biter" ifadesini kullandı. İkinci Başkan Nihat Özdemir, "Fenerbahçeliler 1996 yılındaki 1-0'lık sonuçtan daha kötüsünü yaşamayacaklar. Biz daha iyisini yapmaya geldik" ifadelerini kullandı. 

FENERBAHÇE GÜNLÜĞÜ 
'Böyle uslu duracaksınız' 
BAŞKAN Aziz Yıldırım, İngiltere'ye giderken yine gazetecileri hedef aldı. Yıldırım, havalimanında muhabir ve kameramanların kendisine ilgi göstermemesine hem şaşırdı, hem de lafını esirgemedi. Fenerbahçe Başkanı, kendisinin her zaman görüntülenemeyeceğini ima ederek, "İşte böyle uslu duracaksınız" ifadesini kullandı. 

Primleri Daum verecek 
TEKNİK Direktör Daum, yönetimin verdiği yetki üzerine maç öncesi futbolcularına ne kadar prim alacaklarını kendi söyleyecek. Manchester karşısında alınacak galibiyetin hem prestij, hem de ikinci tur için büyük önem taşıdığını göz önünde tutan Alman hocanın kesenin ağzını açarak astronomik bir prim vaadinde bulunması bekleniyor. 

Türkler'e 2500 bilet 
MANCHESTER United Kulübü yarın oynanacak Fenerbahçe maçı için Türkler'e 2 bin 500 bilet ayırdı. Bu biletlerin bin 920'sinin İngiltere'de yaşayan gurbetçilere, geri kalanının da Türkiye'den gelen sporseverlere 34 paund'tan satıldığı öğrenildi. Bu arada bazı gurbetçilerin ise İngiliz arkadaşları ile stada girmeyi planladıkları öğrenildi. 


</TEXT>
</DOC>
