<DOC>
<DOCNO> 255887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/soneko18.html </URL>
<DATE> 2004/07/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İşsizlik oranı yüzde 12.4 yükseldi... 
</HEADLINE>
<TEXT>

     Devlet İstatistik Enstitüsü DİE ülkedeki işsiz sayısını 2 milyon 830 bin olarak belirlerken, işsizlik oranı yüzde 12.4'e yükseldi. 
     DİE, Hanehalkı İşgücü Anketi'nin 2004 yılı Ocak-Mart aylarını kapsayan 1. dönem geçici sonuçlarını açıkladı. 
     Uluslararası Çalışma Örgütü ILO tanımları esas alınarak yapılan ankete göre, Ocak-Mart döneminde toplam işgücüne katılma oranı yüzde 45.9, işsizlik oranı ise yüzde 12.4 olarak gerçekleşti. 
     Kurumsal olmayan nüfusun 70 milyon 155 bin, 15 ve daha yukarı yaştaki nüfusun da 49 milyon 482 bin olarak alındığı çalışmaya göre, yılın ilk çeyreğinde ülkemizdeki istihdam sayısı 19 milyon 902 bin, eksik istihdam 1 milyon 175 bin, işsiz sayısı ise 2 milyon 830 bin oldu. 
     İşbaşı yapmaya hazır olanların sayısı 1 milyon 769 bin, mevsimlik çalışanlar da 922 bin olarak belirlendi. 
     
     İŞGÜCÜNE KATILMA ORANI AZALDI 

     Ankete göre 2002 yılında yüzde 49.6, 2003'ün 1. döneminde yüzde 47.5, genelinde ise yüzde 48.3 olan işgücüne katılma oranı bu yılın 1. döneminde yüzde 45.9 oldu. 
     2002'de yüzde 10.3, 2003'ün 1. döneminde yüzde 12.3, genelinde ise yüzde 10.5 olan işsizlik oranı da, 2004'ün 1. döneminde yüzde 12.4'e yükseldi. 
     2003'ün 1. döneminde yüzde 22, genelinde de yüzde 20.5 olan genç nüfusta işsizlik oranı ise bu yılın söz konusu döneminde yüzde 23.7'ye çıktı. 
     Yılın ilk çeyreğinde eksik istihdamda olanların işgücüne oranı da yüzde 5.2 olarak hesaplandı. 
     Ankette işgücüne katılma oranı erkekler için yüzde 69.8, kadınlar için ise yüzde 22.5 olarak tespit edilirken, işsizlik oranı da erkeklerde yüzde 12.8, kadınlarda da yüzde 11.2 şeklinde ölçüldü. 

     
</TEXT>
</DOC>
