<DOC>
<DOCNO> 292929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/guncel/agun.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetinkaya, 'okul' savaşını kazandı 
</HEADLINE>
<TEXT>


İdare Mahkemesi, uyuşturucu kaçakçılığından tutuklanması üzerine, yaptırdığı okullardan oğlunun adının çıkarılmasına itiraz eden Urfi Çetinkaya'yı haklı buldu 

GÜRKAN AKGÜNEŞ İstanbul 

Uyuşturucu kaçakçılığından tutuklanan Urfi Çetinkaya, bu nedenle oğlu adına yaptırdığı okulların adının değiştirilmesi üzerine açtığı davayı kazandı. Böylece "Çetinkaya" adlı 8 okulun adı yeniden "Örfi Çetinkaya" oldu. 
"Matador", "Demirkapı" ve "Son Tango" adlı uyuşturucu operasyonlarıyla adı gündeme gelen Urfi Çetinkaya, Erol Çakır'ın İstanbul Valisi olduğu dönemde, okul yapımı için temsilcisi olduğu TEM Şirketler Grubu adına protokol imzaladı. Oğlu Örfi Çetinkaya adına 2'si lise, 6'sı ilköğretim olmak üzere 8 okul ve bir sağlık ocağı yaptırdı. Valilik, Çetinkaya'nın "Matador" operasyonunda yakalanarak yargılanmaya başlanması üzerine, okullardaki "Örfi" ismini kaldırtarak, sadece "Çetinkaya"yı bıraktı. 
"Matador" davasından tahliye olan, ancak geçen yıl "Son Tango" operasyonunda yeniden tutuklanan Çetinkaya, 23 Temmuz 2003'te İstanbul Valiliği'nden okullara eski isminin verilmesini istedi. Çetinkaya yanıt alamayınca avukatı Zekeriya Dilsizoğlu yürütmenin durdurulması istemiyle Bölge İdare Mahkemesi'ne başvurdu. Dilekçede, okul adlarının 18 yaşında trafik kazasında ölen ve Çetinkaya'nın okutmayı çok istediği oğluna ait olduğu belirtildi. Değişikliğin insan haklarına aykırı olduğu öne sürülen dilekçede, okul adlarının Çetinkaya olarak kalmasının, "Çetinkaya Mağazaları"nın sahibi aileyi anımsattığı ifade edildi. Bu uygulamanın hayırseverlerin şevkini kıracağı kaydedilen başvuruda, tüm okul adlarının yeniden "Örfi Çetinkaya" olması istendi. Çetinkaya'nın imzaladığı protokolde, adların hiçbir şartla değiştirilemeyeceği, aksi durumda tapuya şerh konulabileceği anımsatılarak yürütmenin durdurulması istendi. 

Valiliğin itirazı yersiz 
İstanbul 2. İdare Mahkemesi, 30 Ocak'ta Çetinkaya'yı haklı buldu. Bunun üzerine İstanbul Valiliği, Milli Eğitim Bakanlığı'na bağlı kurumlara ait "Açma, Kapama ve Ad Verme" yönetmeliğindeki, "Kamuoyunda olumsuz izlenimler bıraktığı anlaşılan kişilere ait okul, bina ve tesis adları iptal edilebilir" maddesini gerekçe göstererek karara itiraz etti. Örfi Çetinkaya ile ilgili kamuoyunda olumsuz bir izlenim bulunmadığını belirten mahkeme ise itirazı reddetti. Kararın ardından, "Örfi" adı yeniden tabelalara yerleştirildi. 




</TEXT>
</DOC>
