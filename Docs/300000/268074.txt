<DOC>
<DOCNO> 268074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun06.html </URL>
<DATE> 2004/09/01/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
New York'ta 550 Bush karşıtı daha gözaltına alındı 
</HEADLINE>
<TEXT>

     New York'ta devam eden Cumhuriyetçi Parti Kongresi'nin ikinci gününü ABD Başkanı George W. Bush'un politikalarını ve Irak savaşını protesto için ''sivil itaatsizlik'' günü ilan eden ve bu doğrultuda eylem yapan protestoculardan en az 550'sinin gözaltına alındığı bildirildi. 
     Protestocuların bir kısmının polisle karşı karşıya geldiği için, bir kısmının ise polis tarafından bir olay çıkmasını engellemek için önlem olarak gözaltına alındıkları kaydedildi. 
     New York Times'ın haberine göre, ''anarşist'' grupların işbirliğinden oluşan ''A31 Eylem Koalisyonu'' tarafından eyleme çağrılan protestocularla polis arasındaki kovalamaca sabah saatlerinden itibaren başladı. Ancak, eylemler ve gözaltılar daha çok öğlen saatlerinden sonra yoğunlaşarak geç vakitlere kadar devam etti. Polis sözcüsü Paul J. Browne, protestocuların çoğunun New York dışından geldiğini tespit ettiklerini açıkladı. 
     New York Halk Kütüphanesi'nin önünde, Herald Square yakınlarındaki caddelerde ve 11 Eylül 2001'de terörist saldırılar sonucu yıkılan Dünya Ticaret Merkezi alanında toplanan protestocuların Bush ve Irak Savaşı aleyhtarı sloganlar atarak Kongre'nin yapıldığı Madison Square Garden'a yürümek istedikleri kaydedildi. 
     Yürüyüş için kütüphane önünde toplanan yüzlerce protestocunun kendilerini buradan uzaklaştırmak isteyen polisle tartışmaya girdikleri ve bunun neticesinde 75'inin gözaltına alındığı bildirildi. 
     Dünya Ticaret Merkezi alanında toplanan göstericilerin de polis tarafından turuncu bir ağla kuşatıldığı ve yaklaşık 200 göstericinin polisin talimatlarına uymadıkları gerekçesiyle gözaltına alınarak, polis otobüslerine bindirildikleri ifade edildi. 
     Bu arada fotoğraf çekmeye çalışan bir gazeteci ve yardımcısının da gözaltına alındığı, gazeteci serbest bırakılırken yardımcısının gözaltında tutulduğu bildirildi. 
     Sağcı muhafazakar televizyon kanalı Fox News'in Manhattan'daki binası önünde de 1000 göstericinin toplandığı ve televizyon aleyhine sloganlar attığı kaydedildi. Göstericilerden birinin taşıdığı bir pankartta ''Cumhuriyetçiler gerçekten aptal. Fox News izliyorlar ve inanıyorlar'' yazısı yer aldı. 
     Kongre salonunda ABD Başkan Yardımcısı Dick Cheney'in oturduğu bölgeye yaklaşarak savaş ve Bush karşıtı slogan atan 21 yaşındaki bir üniversite öğrencisi de polis tarafından gözaltına alındı. 
     Protestocuların Cumhuriyetçi Parti delegelerinin kaldığı bazı otellerin lobilerini de işgal etmek istedikleri ancak otellerde hazır bulunan polislerin buna izin vermediği açıklandı. 
     Dün gün boyu gerçekleşen son gözaltılarla birlikte geçen perşembe gününden bu yana Kongre ile alakalı protestolar dolayısıyla gözaltına alınan eylemcilerin sayısı bin 100'ü geçti. Dünkü gözaltılar konusunda değişik kaynaklar farklı rakamlar açıklarken, New York Times gazetesi gözaltı sayısını en az 550, CNN ise 400'den fazla şeklinde verdi. 
     
</TEXT>
</DOC>
