<DOC>
<DOCNO> 254380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/soneko15.html </URL>
<DATE> 2004/07/10/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Balıkesir Doğalgaz Boru Hattı'nın temeli atıldı... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''Yerli kaynaklarımıza ağırlık vererek, elektrik enerjisi üretiminde dışa bağımlılığımızı düşüreceğiz'' dedi. 
     Balıkesir'i doğalgaza kavuşturacak ''Balıkesir Doğalgaz Boru Hattı''nın temeli törenle atıldı. 
     Enerji ve Tabii Kaynaklar Bakanı Hilmi Güler, törende yaptığı konuşmada, karışık bir bakanlığı devraldıklarını, fakat çok kısa bir zamanda birlik ve beraberlik içinde yeni bir yönetim uygulamasıyla ''işi önlerine kattıklarını'' söyledi. 
     ''Şu anda bütün toplarımızı ateşleyerek, enerji konusunda önemli yatırımları başlatmış bulunuyoruz'' ifadesini kullanan Güler, şöyle konuştu 
     ''Bunun başında doğalgaz geliyor. Doğalgaz anlaşmaları maalesef düzeltilmeye muhtaçtı. Başta Rusya ile olan anlaşma olmak üzere bu anlaşmaları 11 ay süren çok sıkı pazarlıklarla çok iyi noktalara getirdik. Burada hem fiyatı düşürdük, hem az al ve de öde diyerek, ödeyeceğimiz gazın miktarını düşürdük. Yaz kış farklılıklarını oluşturduk. Dolayısıyla doğalgaz daha evvel milletin pek ısınamadığı bir yakıt türüydü. Şimdi ise kullanmak için can attığı bir yakıt türü oldu.'' Güler, daha önce elektrik üretimi için ithal edilen doğalgazın yüzde 65'inin kullanıldığını, geri kalan yüzde 35'lik bölümünün de yarı yarıya konut ve sanayide değerlendirildiğini hatırlatarak, şunları söyledi 
     ''Biz doğalgazı mümkün olduğu kadar şehrin ısıtılmasında ve hava kirliliğinin önlenmesinde kullanılmasını arzu ediyoruz. Elektrik üretiminde ise yerli kaynaklara ağırlık verdik. Bunun için barajlara ve kömürlere ağırlık verdik. Dün de rüzgar, jeotermal ve güneş enerjisi olmak üzere yenilenebilir enerji kaynaklarıyla ilgili yasayı, çıkartmak üzere komisyondan geçirdik. İnşallah meclis tatile girmeden, yasalaştıracağız. Yerli kaynaklarımıza ağırlık vererek, enerji üretiminde dışa bağımlılığımızı düşüreceğiz.'' Uyguladıkları politikalardan dolayı 20 aydır elektriğe zam yapılmadığı gibi indirim yaptıklarını anlatan Güler, ''Daha evvel her ay yüzde 3-5 otomatik zamlarla cebinizden para tırtıklanıyordu. Şimdi her ailenin cebinde ortalama olarak 400 milyon lira kaldı. Demek ki olabiliyormuş. Bunu yaparken yolsuzluklarla, usulsüzlüklerle uğraştık. ÇEAŞ, Kepez meselesini ve diğer anlaşmalardaki tavırlarımızı biliyorsunuz. Bu, hükümetteki uyumla mümkün oldu'' dedi. 
     Güler, Bakü-Tiflis-Ceyhan projelerini, zamana karşı bir yarış içinde sürdürdüklerini ifade ederek, Türkiye'nin bir enerji köprüsü, enerji terminali olacağını, bu noktada iyi para kazanacaklarını, kazanılan paranın da vatandaşa, yatırım ve hizmet olarak sunulacağını vurguladı. 
     Doğalgazın Türkiye'ye geldiği 17 yıllık süreçte, BOTAŞ tarafından 4500 kilometre çelik boru döşendiğine işaret eden Güler, bu rakamı 17 ayda ikiye katladıklarını, yılları, aylara dönüştürdüklerini belirtti. 
     
     MALİYE BAKANI UNAKITAN 
     Maliye Bakanı Kemal Unakıtan da doğalgazın ısınma ve sanayide kullanılmasının ucuz, elektrik üretiminde ise dünyanın en pahalı kaynağı olduğunu belirterek, şöyle konuştu 
     ''Bakınız yönetim ne kadar önemli. İyi yönetim, ülkenin kalkınması için şart. Bir sayın bakanımızın yönetimine, bir önceki yönetime bakın. Bundan önce elektrik elde etmek için doğalgaz çevrim santralı kurulmaya başlanmış. Ama sayın bakan geldi, Elektriği barajlardan elde ediyoruz dedi. Çok şükür öyle bir bereket geldi ki ülkemize, önceden barajlarda su yoktu, şimdi dolup taşıyor. Eski yönetim, elektriği pahalı kullandırma mecburiyetinde bırakıyordu. Ne demişler Şaşkın ördek tersinden dalar suya . Enerji Bakanımız enerjik bir adam. Kafası da çalışıyor çok şükür. Yaptığı icraatlar da böyle oluyor.'' 
     
     ''BİRAZ PETROL BUL DA BEN DE RAHAT EDEYİM'' 
     Enerji Piyasası Düzenleme Kurulu'nun EPDK çalışmasıyla Türkiye'nin doğalgaz ağıyla örüleceğini bildiren Unakıtan, şöyle devam etti 
     ''Ülkemiz tertemiz havaya sahip olacak. Sanayicim de ucuz enerji elde edecek. Bu fevkalade önemli bir şey. Bu millet enerjiye 10 milyar dolar para ödüyor. İthal ediyoruz. Sayın bakanımız kömürün hem üretimini arttırıyor hem de ekonomik hale getiriyor. Nereyi delecekseniz delin de bu doğalgazı çıkarın sayın bakanım. Petrol de bekliyoruz. Her tarafta var. Komşu ülkelerde var, bir bizde yok. Bu nasıl iş böyle Biraz petrol bul da ben de, şu millet de rahatlasın. Bu işleri de bakanımız zamanında göreceğimizden çok umutluyuz.'' Balıkesir Belediyesi ve AKSA Grubu ortaklığındaki Balıkesir Doğalgaz Dağıtım A.Ş'nin BALGAZ yürüteceği projede, 5 yılda 110 bin aboneye ulaşılması hedefleniyor. 36 milyon dolar tutarındaki projede, 40 kilometre çelik, 400 kilometre poliüretan boru döşenecek. İlk olarak Plevne, Bahçelievler, Hasan Basri Çantay mahallelerindeki 120 parsele ekim ayında doğalgaz verilmesi hedefleniyor. 
     
</TEXT>
</DOC>
