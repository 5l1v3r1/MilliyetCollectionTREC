<DOC>
<DOCNO> 261983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/yazar/yilmaz.html </URL>
<DATE> 2004/08/10/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Fethiye'ye 350 milyon dolar geldi 
</HEADLINE>
<TEXT>


Fethiye'nin yüzünü değiştiren Ece Marina'da Belediye Başkanı Behçet Saatçi'yle konuşuyoruz. Bu yıl hizmete giren marinayı Ankaralı müteahhitlerden Celal Ece yaptı. 15 yıllığına belediyeden yap - işlet - devret modeli alınan marina yerine yılda 280 bin dolar da kira ödeyecekler. Marinanın toplam yatırım maliyeti 20 milyon doları buldu. 
Saatçi'ye soruyorum, "Bu yeni bir yöntem olsa gerek. Yap - işlet - devret modeline, kiralamayı da eklemişsiniz..." 
"Ben henüz köyüm şehir olabilmem lazım. Ankara'dan gelen parayla bunları yapamam. Burada yatırım yapanlar, Fethiye'ye kaynak aktarmak zorunda" diyor Saatçi. Başkan ikinci dönem MHP'den aday olmuş ve en yakın rakibini ezip geçerek koltuğu kaptırmamış. Halka sorduğunda, kanalizasyon ve arıtma yatırımlarını anlatıyorlar. 
Şehir bir başka konuşuyor. Her tarafta yabancı dilde emlakçı tabelaları görüyorsunuz. Fethiye'nin en seçkin mekanı marinada da, Turizm Bakanı Erkan Mumcu'nun kadrosundan ANAP'tan AKP'ye gelen milletvekili Hasan Özyer'in modern bir emlak ofisi göze çarpıyor. 
Fethiye'de Özyer adının geçmediği alan yok gibi zaten. Meydanın tam orta yerinde Telmesos kuyum, saat mağazası. Döviz büfeleri, altın işleme fabrikası, villa inşaatları, otelleri v.s... 

250 konut daha yabancıya gidiyor "Başkan, Özyer ailesi memleketi mi, kendini mi kalkındırmış " diyorum, "Ölüdeniz Belediye Başkanı Keramettin Yılmaz da, Özyer de buraların varlıklı insanları. Kendilerini takdir ediyorum. Bunların 10 yıl önce bu kadar büyük servetleri yoktu" yanıtını veriyor. 
Asıl soruna değiniyor Saatçi, "Yabancılara yapılan konut satışı, Fethiye'ye 350 milyon dolar getirdi. 250 konut dosyası da izin bekliyor. Bir yanda 50 - 60 bin pound'a satılan villalar, öbür yanda Fethiye halkının alım gücü. Bu dengesizliği çözmem gerekiyor." Fethiye halkı 200 - 300 milyon kira ödeyip geçinecek durumda değilken, başta İngilizler ve Hollandalılar olmak üzere yeni ev sahipleri ve kiracılar döviz basıyor... 
Saatçi, "yeni konut alanları için arazi üretmekten" söz ediyor. Tabii bunun için de 2B olarak anılan orman vasfını kaybetmiş arazilerin imara açılmasını bekliyor. Ancak benim anlamadığım aynı durum nedense Özyer gibi lüks konut üretenler için sorun olmuyor. Onlar pek de rahat arazi üretebiliyorlar. 
Saatçi'yle birlikte Ece Marina'nın yöneticilerinden Nejat Ece ve Serhat Baş da sohbetimize katılıyor. Fethiye'nin ilk marinası, 400 yat kapasiteli. Şu anda marinada demirli yat sayısı 160. En büyük sorun, denizin orta yerine demir atan yatlar. Bunlar para pul ödemeden dolaşıyorlar ve denizleri kirletiyorlar. Serhat Baş, "Kışı, sobasını yakıp geçiren yatlar bunlar" diyor. Ne ilginç fotoğraf değil mi Denizin ortasında sobalı bir tekne... 
Saatçi, Fethiye'ye bir çözüm öneriyor 
Bölgedeki lüks tatil köylerine gelen paralı turist şehre para bırakmıyor. Oysa bir kruvaziyer limanı esnafın yüzünü güldürür. 
Ben o kadar emin değilim. Özyer gelir limana, alır turistleri götürür mağazalarına oradan gemiye teslim eder. Esnaf da seyreder 



</TEXT>
</DOC>
