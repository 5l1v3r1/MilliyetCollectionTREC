<DOC>
<DOCNO> 297995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur23.html </URL>
<DATE> 2004/12/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Erzurum'da soğuk havaya su saati de dayanmıyor .. 
</HEADLINE>
<TEXT>

     Erzurum'da soğuk havaya su saati de dayanmıyor. Kentte, günde ortalama 60 evin su saati, aşırı soğuklardan dolayı donarak patlıyor. 
     Erzurum'u etkisi altına alan soğuk hava, yaşamın birçok alanında olumsuz etkisini sürdürüyor. 
     Kentte, gece eksi 27 dereceye kadar düşen hava sıcaklığı, evlerde su borularının da donmasına neden oluyor. 
     ESKİ Genel Müdürlüğü'nden alınan bilgiye göre, Erzurum'da her gün ortalama 60 evin su saati, borulardaki suyun donması nedeniyle patlıyor. 
     Patlayan su saati sayısının yer yer 100'ün üzerine çıktığı kentte, ESKİ personeli, her gün su saatlerini değiştirmek için çaba sarf ediyor. 
     
     ''SAATİNİZİ SICAK, MUSLUĞUNUZU AÇIK TUTUN'' 
     ESKİ Genel Müdürü Vahit Kılınboz, AA muhabirine yaptığı açıklamada, her kış mevsiminde aynı sorunla karşılaştıklarını, bu sorunun özellikle soba ile ısıtılan evlerde fazla yaşandığını söyledi. 
     Kentteki aşırı soğuk karşısında su borularının donmasını önlemenin çok güç olduğunu belirten Kılınboz, abonelere, su saatlerinin patlamaması için şu önerilerde bulundu 
     ''Su saatinin sıcak kalabilmesi için, pamuk ya da elyafla sarılması yararlı olur. Bu, saatin daha geç donmasını sağlar ya da patlamasını önler. Bunun yanında, muslukların çok az su damlayacak şekilde açık bırakılması da bir çözüm olabilir. Çünkü eğer boruda sürekli hareketlilik olursa, donma olayı gecikir veya önlenir.'' Kılınboz, su saati donan abonelerin, ESKİ'ye başvurarak, saatleri ücretsiz olarak değiştirebileceklerini bildirdi. 
     
</TEXT>
</DOC>
