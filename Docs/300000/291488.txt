<DOC>
<DOCNO> 291488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonspo19.html </URL>
<DATE> 2004/11/23/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Tüylüoğlu Beşiktaş maçında sergilediğimiz futbolun karşılığı 3 puandı 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, Beşiktaş maçında sergiledikleri futbolun karşılığının 1 değil 3 puan olduğunu söyledi. 
     Tüylüoğlu, AA muhabirine yaptığı açıklamada, Beşiktaş karşısında çok iyi bir futbol ortaya koyduklarını belirterek, ''İyi mücadele ettik. Çok gol pozisyonu bulduk. Ama bunlardan sadece ikisini değerlendirerek sahadan beraberlikle ayrıldık'' dedi. 
     Sergiledikleri futbolun herkes tarafından beğenildiğini ifade eden Tüylüoğlu, şöyle konuştu 
     ''Bu futbolun karşılığı 1 değil 3 puan olmalıydı. Elimize geçen fırsatları iyi değerlendirseydik sahadan 3 puan ile ayrılabilirdik. Aleyhimize verilen penaltı kararının ağır olduğu ortada. Bize penaltı verilmesi gerekirken hiç olmadık yerde aleyhimize penaltı çalındı. Ama bunu bahane edemeyiz. Ayrıca inanıyorum ki hakemler gördüklerini çalıyor. Aksini düşünmek bile istemiyorum. Emeğimiz boşa gitmesin, hakkımız verilsin. Tarafsız maç yönetilsin. Bunun böyle olduğuna inancımız tam. Biz bu hakemlerle ligde beşinci sırada bulunuyoruz.'' Tüylüoğlu, artık Büyükşehir Belediyesi Ankaraspor maçını düşünmeleri gerektiğini kaydederek, ''İstikrarlı bir grafik çiziyoruz. Her geçen gün kapasitemizin üzerine çıkıyoruz. Büyükşehir Belediyesi Ankaraspor karşılaşmasında da 3 puanla ayrılmak istiyoruz'' diye konuştu. 
     
</TEXT>
</DOC>
