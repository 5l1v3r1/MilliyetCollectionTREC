<DOC>
<DOCNO> 297504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun33.html </URL>
<DATE> 2004/12/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bulgaristan ve Romanya AB müzakerelerini tamamladı 
</HEADLINE>
<TEXT>

     Romanya ve Bulgaristan'ın AB'ye üyelik müzakerelerini tamamladıkları, AB liderlerinin gelecek hafta sonunda bu ülkelerin 2007'de AB'ye girişini onaylamasının beklendiği bildirildi. 
     AB Komisyonu Başkanı Jose Manuel Barroso, Romanya Devlet Başkanı Traian Basescu'ya, devlet başkanlığı seçimini kazanması nedeniyle bir kutlama mesajı gönderdi. 
     Barroso mesajında, ''Seçilmeniz Romanya'nın AB'ye üyelik müzakerelerini başarıyla tamamladığı tarihi bir ana denk geldi. Sizin liderliğinizde Romanya'nın AB üyeliğine hazırlanmaya devam edeceğinden ve verilen bütün sözlerin yerine getirileceğinden eminim'' ifadesini kullandı. 
     Bulgaristan Dışişleri Bakanı Solomon Pasi ise Brüksel'de yaptığı açıklamada, AB liderlerinin 16-17 Aralık zirvesinde ülkesi ve Romanya'nın AB'ye 2007'de gireceğini teyit edeceklerinden emin olduğunu söyledi. 
     ''Şimdiye kadar müzakerelerin yüzde 95'ini tamamladık'' diyen Pasi, kalan işlerin de 5 ay içinde tamamlanacağını belirterek, gelecek Nisan ayında üyelik anlaşmasını imzalamak istediklerini kaydetti. 
     Ancak Romanya ve Bulgaristan'ın üyelik anlaşmalarında, bu iki ülkenin 2007'de üyeliğe hazır görülmemeleri durumunda üyeliklerinin 2008'e ertelenmesine imkan tanıyan ''süper garanti maddeleri'' bulunuyor. 
     Ayrıca Romanya'nın adalet ve anti-tekel alanlarında reformları hızlandırmaması durumunda AB'ye alınmayabileceği belirtiliyor. 
     
</TEXT>
</DOC>
