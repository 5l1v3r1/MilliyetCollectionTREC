<DOC>
<DOCNO> 295507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun53.html </URL>
<DATE> 2004/12/07/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
İsrail ile Filistin barış anlaşmasıyla ilgili prensipte anlaştılar 
</HEADLINE>
<TEXT>

     İsrail ve Filistin'in, barış anlaşmasıyla ilgili öneriler üzerinde prensipte anlaşmaya vardığı ileri sürüldü. 
     Mısır resmi haber ajansı MENA, adı açıklanmayan üst düzey kaynaklara dayandırdığı haberinde, İsrail-Filistin arasında ateşkesi de içeren adımların, ABD ve AB tarafından da desteklendiğini duyurdu. 
     Haberde, ''Üst düzey kaynaklar, Mısır, İsrail, Filistin, ABD ve Avrupa'nın, iki tarafın arasındaki çatışmayı sona erdirecek anlaşma konusunda prensipte uzlaştığını doğruladı'' denildi. 
     Ajansın haberinde, ''İsrail Başbakanı Ariel Şaron'un, Filistin yönetimi güvenlik ve yönetim yapısını yavaş yavaş yeniden onarmadan, bir ateşkes anlaşması imzalamayı gerekli görmediği'' kaydedildi. 
     Öte yandan, Şaron'un ofisinden üst düzey bir yetkili, ''uzlaşmaya vardıkları haberinde doğru unsurlar olduğunu ancak anlaşma yapıldığını söylemek için henüz çok erken olduğu'' söyledi. Yetkili, ''Eğer karşı tarafta ateşkes ve düşmanlığın bitirilmesi yönünde bir hazırlık görürsek, buna olumlu karşılık veririz'' dedi. 
     
     İSRAİL ORDUSU ''TERÖRİZM HALA DEVAM EDİYOR'' 
     İsrail Başbakanlığı yetkililerinin Haaretz Gazetesi'ne yaptığı açıklamada ise Filistin tarafı ile karşılıklı anlaşmaya varıldığı haberleri yalanlandı. 
     Bu arada, İsrail Ordusu üst düzey yetkilileri, bugün yabancı basın mensuplarına yaptığı değerlendirmede, Arafat'ın ölümünden sonra oluşmaya başlayan yeni ortamı ''bir fırsat'' olarak nitelemekle birlikte, terörizmin hala devam ettiğini ve İsrail askerlerinin de buna cevap verdiğini bildirdiler. 
     Adının açıklanmasını istemeyen İsrail Ordusu yetkilileri, Filistin tarafı ile politik arenada bir ateşkese varılsa bile, ordunun bu kararı dikkatle izleyeceğini vurgulayarak, ''İsrail Ordusu, vatandaşlarına yönelik terör saldırılarına karşı her zaman cevap verme hakkını saklı tutacaktır'' şeklinde konuştular. 
     
</TEXT>
</DOC>
