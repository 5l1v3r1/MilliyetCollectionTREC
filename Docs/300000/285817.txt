<DOC>
<DOCNO> 285817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonspo41.html </URL>
<DATE> 2004/11/03/ </DATE>
<TIME> 22.04 </TIME>
<AUTHOR>  </AUTHOR>
<HEADLINE>
Olympique Lyon, Fenerbahçe maçı öncesi notlar... 
</HEADLINE>
<TEXT>

     Avrupa Şampiyonlar Ligi D Grubu'nda mücadele eden Fenerbahçe'nin gruptaki 4. maçında Olympique Lyon ile yaptığı karşılaşmayı Türkiye'den giden yaklaşık 50 milletvekili de izledi. 
     İki takım için de karşılaşma büyük önem taşırken, Fenerbahçe'de Nobre sakatlığı nedeniyle ilk 11'de yer almadı. Teknik Direktör Christoph Daum, sürpriz yaparak, uzun süredir forma vermediği Selçuk'u ilk 11'de sahaya sürerken, Hollandalı yıldız Van Hooijdonk'u ise yedek soyundurdu. 
     Maçın yapıldığı 48 bin kişilik Gerland Stadı tamamen dolarken, 3 bin dolayında Türk seyirci de Fenerbahçe'yi desteklemek üzere tribünde yerini aldı. 
     Fransız kulübün yöneticileri, maçtan önce basına yaptıkları açıklamada, biletlerin karaborsada satılmaması için uyarıda bulundular ve bu durumun suç teşkil ettiğini hatırlattılar. 
     2001 yılından bu yana Avrupa kupalarında maç yöneten karşılaşmanın 42 yaşındaki İtalyan hakemi Stefano Farina, Olympique Lyon-Fenerbahçe maçıyla Avrupa'da 21. maçına çıktı. Farina, daha önce de 2-2 biten Galatasaray-Villa Real maçını yönetmişti. 
     Maçın oynanacağı Lyon kentinde gün boyunca süren sağanak yağış, maç saatinde yerini ılık ve kuru bir havaya bıraktı. 
     
</TEXT>
</DOC>
