<DOC>
<DOCNO> 270911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sondun16.html </URL>
<DATE> 2004/09/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Verheugen Türkiye'ye hayır denilmesi hiçbir şeyle haklı gösterilemez 
</HEADLINE>
<TEXT>

     AB'nin genişlemeden sorumlu komisyonu üyesi Günter Verheugen, Türkiye ile AB üyelik müzakerelerine başlanmasına kesin olarak ''hayır'' denilemeyeceğini söyledi. 
     Verheugen, Alman Süddeutsche Zeitung gazetesine yaptığı açıklamada, ''Türkiye'nin 2015 yılından önce tam üye olamayacağına inandığını'' belirterek, ''Ancak Türkiye ile AB üyelik müzakerelerine başlanmasına kesin olarak 'hayır' denilmesi, hiçbir şeyle haklı gösterilemez'' dedi. 
     Gazetenin haberinde, ''AB Komisyonu üyeleri arasında Türkiye ile AB üyelik müzakerelerine başlanması konusunda açık bir tartışma bulunduğunu'' belirtilerek, tarımdan sorumlu komisyon üyesi Franz Fischler'in, ''Türkiye'nin üyeliği durumunda her yıl 11 milyar 300 milyon euroluk ek masrafın oluşmasından'' endişe ettiğini, iç pazardan sorumlu komisyon üyesi Frits Bolkestein'ın da ''Türkiye'nin AB üyeliği için köklü bir değişim sürecinden geçmesi gerektiğini'' savunduğu hatırlatıldı. 
     Birlik partili CDU CSU milletvekillerinin de Türk Ceza Kanunu'nda zina konusunda yapılması planlanan değişikliği eleştirerek, ''Türkiye'nin AB üyeliği için henüz yeteri kadar olgun olmadığını'' öne sürdükleri kaydedildi. 
     Öte yandan Saksonya eyaletinin eski Başbakanı Kurt Biedenkopf CDU , partisi tarafından Türkiye'ye önerilen ''imtiyazlı ortaklığı'' uygun bulmadığını belirterek, ''Türkiye ile yapılacak müzakereler sonucunda dürüst bir şekilde karar vermemiz lazım Üyeliğe evet ya da hayır'' dedi. 
     AB'nin Türkiye ile daha şimdiden her türlü özel ilişkiye sahip olduğunu ifade eden Biedenkopf, ''Türkiye ile müzakerelerin yaklaşık 10 yıl sürmesini beklediğini, bundan sonra da Türkiye hakkında dürüst bir karar alınması gerektiğini'' söyledi. 
     Biedenkopf, ''laik bir Müslüman ülkenin AB üyeliğinin Almanya'ya yönelik göç konusunda avantajlar sağlayabileceğinin de düşünülmesi gerektiğini'' kaydetti. 

     
</TEXT>
</DOC>
