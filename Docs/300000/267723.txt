<DOC>
<DOCNO> 267723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/spor/aspo.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE SANA MACERA 
</HEADLINE>
<TEXT>


İspanyol basını, bu kadar kötü sonuçtan sonra Del Bosque'nin baskılara dayanamayacağını iddia etti. Marca gazetesi, "Macera için Türkiye'ye gitmişti. Anlaşılan Türkiye, onun için bir macera olacak" yorumunu yaptı 

MEHMET ÇİFTÇİ 


'Yakında geri döner' 
İSPANYOL basını, Beşiktaş Teknik Direktörü Del Bosque'nin baskıya daha fazla dayanamayacağını ve kısa sürede evine döneceğini belirtti. Tecrübeli çalıştırıcının Siyah - Beyazlı kulüpte çok kötü günler geçirdiğini savunan Marca gazetesi, Del Bosque'nin özellikle Türkiye'ye giderken, "Benim canım bir macera istiyordu. Onun için Türkiye'yi seçtim" açıklamasını başlıklarına taşıyarak, "Anlaşılan Türkiye, Del Bosque için macera olacak" yorumunu yaptı. 

Üç hafta ömür biçtiler 
DİARİO As gazetesi de, Del Bosque'nin yaptığı hiç bir işi yarıda bırakmadığını belirtti, "Beşiktaş'ın göndermemesi halinde kesinlikle istifa etmez" diye yazdı. Sport gazetesi de, "Del Bosque'deki çöküş devam ediyor" başlığı altında Beşiktaş'ın en fazla üç hafta daha dayanabileceğini, ancak yönetimin arkasında durması halinde iki tarafın da kazançlı olacağını vurguladı. El Mundo Deportivo da "Beşiktaş'ın sabrı tükenmek üzere" başlığını kullandı. 

Herkesi şaşırttı 

GAZİANTEP maçının devre arasında oyuncularını sert bir dille azarlayan ve "Rakibi seyrediyorsunuz. Oyun kurmaları için onlara boş alanlar bırakıyorsunuz. Size verdiğim işi yapın" diyen Teknik Direktör Del Bosque maç bitiminde yenilgiye rağmen herkese moral verdi. İspanyol hoca, "4-3'e rağmen sahadaki kazanma azminiz gelecek için umut verici. Başınız dik evinize gidebilirsiniz" dedi. 


</TEXT>
</DOC>
