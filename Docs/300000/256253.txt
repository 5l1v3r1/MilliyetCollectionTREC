<DOC>
<DOCNO> 256253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/spor/spo15.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yıldıray'a inceleme 

ALMANYA'DA yayınlanan Der Spiegel Dergisi, Yıldıray'ın transferinde bazı düzensizliklerin olduğunu ve Maliye Bakanlığı'nın inceleme başlattığını ileri sürdü. Haberde, Maliye Bakanlığı yetkililerinin, yıldız futbolcuya Bochum'dan Bayer Leverkusen'e geçiş sırasında ödeme yapılıp yapılmadığını tespit edemediklerini ve kendisine "kara para" verilmesinden şüphe ettikleri kaydedildi. 

Rize, Sopron karşısında 

AVUSTURYA'DA yeni sezon çalışmalarını devam ettiren Çaykur Rizespor, bugün Macaristan 1. Ligi takımlarından Sopron ile oynayacak. Viyana'daki mücadelede ideal 11'e yakın isimleri deneyecek olan Rıza Çalımbay, "Eksiklerimizi görmek istiyoruz" dedi. 

Malatyaspor arayışta 

MALATYASPOR, kaleci ve sol kanat arayışlarını sürdürüyor. Fenerbahçeli Petkov'dan yüksek maliyeti nedeniyle vazgeçen Sarı - Kırmızılılar, denediği Brazilyalı Stefan'ı da gönderdi. Malatya ayrıca, Fransa'nın Metz takımında oynayan Gineli Sumanbah'ı da denenmek üzere kampa getirdi. 

Cacau kampta 

BOLU'DA çalışmalarını sürdüren Akçaabat Sebatspor, Brezilyalı Cacau'yu kampa kattı. Daha önce alt yapıdan takıma dahil edilen Erbil ile Emre'nin de kamp dönüşü tekrar PAF'a yollanacağı öğrenildi. Bu arada Sebat, Bolu'nun Kaynaşlı ilçesinde yapılan çim sahanın açılış maçında bugün saat 16.00'da Malatyaspor ile bir hazırlık maçı yapacak. 

Densiz Alman 

ALANYA'DA yapılan 3. Avrupa Plaj Hentbolü Şampiyonası'nın yarı final maçında Almanya ile karşılaşan Türk Milli Takımı 2 - 1 yenilerek final oynama hakkını kaybederken Ay - Yıldızlı ekibimize hakaret eden bir Alman seyirci ortalığı karıştırdı. Maç sonrası küfür eden Alman seyirci, milli takımımızın oyuncuları ve taraftarlar tarafından tartaklanırken olaya müdahale eden polis gerginliği güçlükle yatıştırdı. Hentbolcularımız bugün üçüncülük için İspanya ile karşılaşacak. 

Boğaziçi'nde şenlik var 

ASYA'DAN Avrupa'ya 16. Uluslararası Boğaziçi Yüzme ile 6. Kürek ve Yelken Yarışları bugün yapılacak. Yüzme yarışı saat 10.00'da Kanlıca İskelesi, kürek yarışı 10.10'da Arnavutköy İskelesi, yelken yarışı ise 11.15'te Paşabahçe Koyu'ndan başlayacak. Yüzme yarışına Devlet Bakanı Kürşad Tüzmen de katılacak. 

Golfte büyük başarı 

İSKOÇYA'DAKİ Dünya Yıldızlar Golf Şampiyonası'nda Yasin Yıldırım ve Nejla Gerçek ikinciliği kazandı. 13-14 Temmuz tarihlerinde 62 ülkeden 89 sporcunun katılımıyla yapılan şampiyonada 15 yaşındaki Yıldırım ve Gerçek, gümüş kategoride bu başarıyı yakaladı. Yıldırım, 1 puanla şampiyonluğu kaçırdı. 

Kupaya ulaştılar 

MARMARA Kupası Yarışları dün İstanbul'da gerçekleştirilirken, Fenerbahçe Burnu'nda başlayan yarışa katılan 12 yat, Ahırkapı - Ataköy Marina - Sivriada - Fenerbahçe parkurunda kıyasıya mücadele etti. Clas A'da ProvezaX-45, Clas B'de Narin, Destek Sınıfı'nda da Portal adlı yatlar birinciliği kazandı. 

Havuzda tatlı yarış 

BURSA Büyükşehir Belediyesi ve Bursa Fuarcılık Burfaş tarafından organize edilen 3. Bursa Ulusal Yüzme Şampiyonası dün başladı. 10 takımdan 201 sporcunun yarıştığı şampiyonada ilk gün birincilikler Galatasaray ile Bursa Karması A ve B arasında paylaşıldı. 


</TEXT>
</DOC>
