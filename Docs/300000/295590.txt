<DOC>
<DOCNO> 295590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy27.html </URL>
<DATE> 2004/12/07/ </DATE>
<TIME> 23.31 </TIME>
<AUTHOR>  </AUTHOR>
<HEADLINE>
Bütçe görüşmeleri... 2005 mali yılı bütçesi kabul edildi. 
</HEADLINE>
<TEXT>

     TBMM Plan ve Bütçe Komisyonu'nda, 2005 Mali Yılı Genel ve Katma Bütçe Kanunu Tasarısı kabul edildi. 
     Tasarıya göre, 2005 Mali Yılı Bütçesi'nin gideri 155 milyar 472 milyon YTL olacak. Bütçenin vermesi öngörülen 29 milyar YTL açık ise net borçlanma hasılatı ile karşılanacak. 
     Tasarı, 2005 yılında enflasyonun yıl sonu itibarıyla TÜFE ve TEFE'de yüzde 8 seviyesine çekilmesini hedefliyor. Ayrıca, kamu sektörünün bütünü için belirlenen yüzde 6.5'lik faiz dışı fazla hedefine konsolide bütçenin azami derecede katkı yapması bekleniyor. 
     Faiz giderlerinin gayri safi milli hasılaya oranının yüzde 11.73'e düşülmesini öngören tasarı, konsolide bütçe giderlerinin gayri safi milli hasılaya oranını yüzde 32.33 seviyesine indirerek kamunun küçültülmesi politikasının sürdürülmesini amaçlıyor. 
     
     MEMUR MAAŞLARI 
     Tasarıya göre, 2005'te en yüksek devlet memuru maaşına yüzde 8.1, en düşük memur maaşına yüzde 12.1, ortalama memur maaşına ise yüzde 10.7 oranında zam yapılacak. 
     Buna göre, en düşük memur maaşı Ocak'ta 525 milyon liraya, Temmuz'da ise 557 milyona ulaşacak. 
     Tasarının ''Milli Bütçe Tahmin Raporu'', 2005 Yılı Programında gayri safi milli hasılanın yüzde 5 oranında artmasını öngörüyor. Yine 2005 yılında toplam kaynakların sabit fiyatlarla yüzde 3 oranında artacağı, sabit sermaye yatırımlarındaki artış oranın ise yüzde 10.5 olacağı tahmin ediliyor. 
     Tüketimin sabit fiyatlarla yüzde 2.3 oranında artması öngörülürken, bu oranın kamu tüketiminde yüzde 1, özel tüketimde yüzde 2.5 olarak gerçekleşmesi bekleniyor. 
     
</TEXT>
</DOC>
