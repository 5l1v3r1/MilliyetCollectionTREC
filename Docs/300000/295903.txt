<DOC>
<DOCNO> 295903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy08.html </URL>
<DATE> 2004/12/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Dışişleri Bakanlığı ABD ile yakın işbirliğini sürdürmeye kararlıyız 
</HEADLINE>
<TEXT>

     Dışişleri Bakanlığı Sözcüsü Namık Tan, Türkiye-ABD ilişkilerinin gerginleştiği yolunda basında çıkan haber ve yorumların gerçeği yansıtmadığını söyledi. 
     Tan, Dışişleri Bakanlığı haftalık basın toplantısında konuya ilişkin yaptığı açıklamada, ''Son günlerde Türkiye-ABD ilişkilerinin gerginleştiği yolunda basın-yayın organlarındaki haberler ve buna ilişkin yorumlar ne gerçeği ne de hükümetimizin niyet ve politikalarını yansıtmaktadır'' dedi. 
     Türkiye ve ABD'nin 50 yılı aşan bir süredir yakın müttefik olduğunu ifade eden Tan, ''İki ülke arasında köklü bir geçmişe, karşılıklı saygıya ve ortak değerlere dayalı, çok boyutlu ilişkiler bulunmaktadır'' diye konuştu. 
     Türkiye'nin demokrasi, özgürlükler, insan hakları ve serbest ekonomi değerlerinin yayılması ve yerleşmesi hedeflerini paylaştığını söyleyen Tan, ''Türkiye ile ABD arasındaki dostluk ve ortaklık güçlü bir zeminde ve karşılıklı anlayış ve çıkarlar temelinde sürmektedir'' dedi. 
     İkili ilişkilerin savunma, güvenlik, enerji, ekonomi, ticaret ve bölgesel işbirliği gibi çok çeşitli alanları kapsadığını kaydeden Tan, iki ülkenin pek çok bölgesel sorun karşısında ortak kaygıları paylaştığını belirtti. 
     Tan, ''Balkanlar, Kafkasya, Ortadoğu ve Orta Asya'yı kapsayan geniş bir coğrafyada barış, istikrar ve güvenliğin pekiştirilmesi yönünden de büyük değer taşıyan ortaklığımızın, halklarımızın çıkarlarının ilerletilmesine olduğu kadar, transatlantik bağın dinamizmine de katkı sağladığına inanıyoruz'' diye konuştu. 
     Türkiye ile ABD arasında üzerinde önemle durulması gereken diğer işbirliği alanının ise terörle mücadele ve kitle imha silahlarının yayılmasının önlenmesi olduğunu belirten Tan, iki ülkenin AB ve NATO genişlemesi ve uluslararası kurumların güçlendirilmesi gibi konularda da benzer görüşler taşıdığını ve yakın işbirliği içinde olduklarını ifade etti. 
     Tan, sözlerini şöyle sürdürdü 
     ''Dostumuz ve müttefikimiz ABD ile gerek ikili ilişkilerimizin çeşitlendirilerek geliştirilmesi, gerek bölgesel ve uluslararası ilişkileri ilgilendiren konularda paylaştığımız evrensel değerler çerçevesinde mevcut yakın işbirliğini sürdürmeye kararlıyız. Bu anlayış içinde ABD ile ilişkilerimizi önümüzdeki dönemde daha da geliştirmek amacında olduğumuzu bir kez daha belirtmekte yarar görülmüştür.'' Son günlerde Türkiye'de görev yapan yabancı diplomatlara yönelik olarak basında yer alan bazı haberlere de değinen Tan, ''Yabancı diplomatlara yönelik olarak ölçüsüz ve maksadını aşan ifadeler içeren yayın ve değerlendirmelerden bakanımızın Dışişleri Bakanı ve Başbakan Yardımcısı Abdullah Gül rahatsızlık ve üzüntü duyduklarını da bu vesileyle vurgulamak isterim. Bu tür yayınlar Türk toplumunun ülkemizdeki diplomatik temsilcilere gösteregeldiği geleneksel konukseverliğe ve bu çerçevede 'elçiye zeval olmaz' geleneğine de uygun düşmemektedir'' dedi. 
     
</TEXT>
</DOC>
