<DOC>
<DOCNO> 292804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun18.html </URL>
<DATE> 2004/11/28/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Irak'ın komşu ülkeleri Tahran'da toplanıyor 
</HEADLINE>
<TEXT>

     Irak'a komşu Türkiye, İran, Ürdün, Suudi Arabistan, Kuveyt ve Irak'ın yanı sıra Mısır içişleri bakanları, 30 Kasım'da İran'ın başkenti Tahran'da bir araya gelecekler. 
     İran Öğrenci Haber Ajansı İSNA ve İRNA'nın haberlerine göre, İran İçişleri Bakan Yardımcısı Ali Asger Ahmedi, düzenlediği basın toplantısında, içişleri bakanları ve BM Genel Sekreteri Kofi Annan'ın temsilcisinin katılımıyla yapılacak toplantının iki gün süreceğini söyledi. 
     Ahmedi, Irak'taki güvensizlik ve istikrarsızlığa bu ülkedeki güvenlik güçleri ve sınır bölgelerinin iyi kontrol edilememesinin yol açtığını, Irak güvenlik güçlerinin eğitimine yardım etmeye hazır olduklarını belirtti. 
     Toplantıda Irak'ın güvenliği, toprak bütünlüğü ve bağımsızlığının sağlanmasının yanı sıra içişlerine karışılmasını önlemek ve seçimlerin yapılması gibi konuların ele alınacağını söyleyen Ahmedi, ''İşgalci güçler Irak'ın yeniden yapılanmasında İran gibi ülkeleri engelliyor. Irak'ın işgalinden bu yana çıkan çatışmalarda hiçbir grubu desteklemediğimizi ifade ettik. Irak'ın yeniden yapılandırılmasında BM ile işbirliğine hazırız'' dedi. 
     Irak'taki mevcut sorunların bu ülkenin bazı komşu ülkeleriyle sınırlarının kapatılmasına neden olduğunu söyleyen Ahmedi, şöyle konuştu 
     ''İran'ın Irak ile olan sınırı kapalı değildir, bu da bizim Irak'ın içişlerine karışmadığımızı gösteriyor. İran diğer ülkelerin içişlerine karışmama politikası izliyor. İran, Irak'ın çeşitli ırklar ve mezhepler arasında ayrım yapmaksızın bu ülke halkının oyuyla yönetilmesi siyasetini izlemektedir.'' Irak'ta terörist faaliyetlerde bulunan grupların İran üzerinden sızdığı iddialarını reddeden ve terörizmden büyük acı çeken İran'ın her türlü terörizmi kınadığını belirten Ahmedi, Irak'ta terörist faaliyetler nedeniyle tutuklananların İran'dan sızdığına dair belge ve kanıt varsa, bunun İran hükümetine verilmesi gerektiğini kaydetti. 
     İran'da El Kaide örgütünün lider kadrosundan hiçkimsenin bulunmadığını, geçmişte Afgan uyruklu bazı kişilerin İran'a doğu sınırından yasadışı yollardan giriş-çıkış yaptığını belirten Ahmedi, ''BM'den El Kaide üyelerinin isimlerini ve fotoğraflarını istedik. Ancak BM bize El Kaide üyelerinin sahte isimler kullandığı bilgisini verdi'' dedi. 
     Ahmedi, İran yönetiminin her zaman El Kaide ve terörist faaliyetlerde bulunan gruplara karşı kararlı mücadele verdiğini, İran'da El Kaide üyesi olduğundan şüphelenilen kimselerin yargı önüne çıkarıldığını belirtti. 
     Tahran'da yapılacak Irak'a komşu ülkeler içişleri bakanları toplantısına katılacak İçişleri Bakanı Abdülkadir Aksu'nun yarın gece Tahran'a gelmesi bekleniyor. 
     Aksu ve beraberindeki heyet 2 Aralık Perşembe gecesi Tahran'dan ayrılacak. 
     
</TEXT>
</DOC>
