<DOC>
<DOCNO> 263216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur29.html </URL>
<DATE> 2004/08/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Zenginleştirilmiş ekmek geliyor... 
</HEADLINE>
<TEXT>

     Büyükşehir Belediyesi Halk Ekmek Fabrikası, demir, çinko, folik asit yönünden zenginleştirilmiş ekmek üretecek. 
     Halk Ekmek Genel Müdürü Ali İlkbahar yaptığı yazılı açıklamada, Hacettepe Üniversitesi Gıda Mühendisliği bölümü ile zenginleştirilmiş ekmek üzerinde çalışmaya başladıklarını belirterek, deneme üretimine geçildiğini bildirdi. 
     Üniversite ve sanayi işbirliğine önem verdiklerini kaydeden İlkbahar, zenginleştirilmiş ekmek hakkında şunları ifade etti 
     ''Unu meydana getiren buğdayın kabuğunda en faydalı kısım bulunuyor. Beyaz ekmek üretiminde bu kısım kullanılmayarak yem fabrikalarına gönderiliyor. Biz, zenginleştirilmiş ekmekte bu kısmı kullanacağız. Buğdaydaki vitamin ve mineralleri koruyarak Demir, Çinko, folik asit yönünden zengin ekmek üreteceğiz. Bu ekmeği ileride bütün üreticilerin çıkaracağını, bunu zorunluluk olarak göreceğini sanıyoruz.'' Beyaz ekmek üretimi için 100 kilo buğdaydan 60 kilo un elde edildiğini belirten İlkbahar, zenginleştirilmiş ekmek üretiminde 100 kilo buğdaydan 90 kilo un elde edeceklerini kaydetti. 
     İlkbahar, zenginleştirilmiş ekmeğin satış fiyatının, normal ekmek fiyatı civarında olacağını bildirdi. 
     
</TEXT>
</DOC>
