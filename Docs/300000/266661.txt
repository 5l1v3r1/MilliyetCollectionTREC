<DOC>
<DOCNO> 266661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur27.html </URL>
<DATE> 2004/08/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Orman yangınında 6 işçi alevlerin arasında kalıp diri diri yandı 
</HEADLINE>
<TEXT>

     Antalya'nın Gündoğmuş İlçesi'nde meydana gelen orman yangınında, helikopterle alevlerin arasına indirilen 6 işçi, rüzgarın yön değiştirmesi sonucu alevlerin arasında kalıp diri diri yandı. 
     Aynı bölgede geçtiğimiz Cumartesi günü de yangın çıkmış ve 1,5 hektarlık kızıl çam ormanı yanmıştı. Yapılan araştırmada yangının kasıtlı olarak çıkartıldığı saptanmıştı. Aynı bölgede bu sabah saat 11 00 sıralarında yine yangın çıktı. Kızılçam ormanı yanmaya başlayınca, Antalya Orman Bölge Müdürlüğü, 6 kişilik bir ekibi yangına müdahale etmesi için helikopterle olay yerine götürdü. 
     Ancak bu sırada rüzgar yön değiştirince kurtarma ekipleri alevlerin arasında sıkıştı. Arazinin sarp olması nedeniyle yangın alanının dışına çıkamayan 6 işçi, arkadaşlarının kendilerine ulaşma çabalarına karşın yanarak can verdi. 
     Antalya Orman Bölge Müdürü Mustafa Kurtulmuşlu AA muhabirine yaptığı açıklamada, Gündoğmuş'un Ortakonuş Kızıldere mevkiinde, sarp ve kayalık orman alanında çıkan yangına müdahale eden ekipte bulunan 6 işçinin, rüzgarın yön değiştirmesiyle alevlerin içinde kaldığını söyledi. 
     Kurtulmuşlu, ''Gündoğmuş İlçesi'nde yangın vardı. Kurtarma ekiplerini sevketmiştik. Rüzgarın yön değiştirmesi nedeniyle alevler işçilerin etrafını çevirmiş'' diye konuştu. 
     
     KİMLİKLERİ BELİRLENDİ 

     Antalya'nın Gündoğmuş İlçesi'nde meydana gelen orman yangınında şehit olan 6 orman görevlisinin kimlikleri belirlendi. 
     AA muhabirinin edindiği bilgiye göre, Gündoğmuş İlçesi'ne bağlı Ortakonuş Köyü Kızıldere mevkiindeki orman yangınını söndürmek isterken rüzgarın yön değiştirmesi sonucu alevlerin arasında kalarak şehit olan orman çalışanlarının kimlikleri şöyle 
     ''Orman İşletme Şefi Orman Mühendisi Abdullah Aydın, Orman Muhafaza Memuru Mehmet Ali Güzelce, Orman Muhafaza Memuru Mesut Aranlı, Orman İşçisi Feridun Kaya, Orman İşçisi Hasan Dağhan, Orman İşçisi Mevlüt Kaplan.'' Antalya'nın Gündoğmuş İşletme Müdürlüğü'ne bağlı Eskibağ Bölgesi Ortakonuş köyü Kızılbelen mevkiinde çıkan orman yangının kısmen hız kesmesine rağmen, devam ettiği bildirildi. 
     Çevre ve Orman Bakanlığı'ndan yapılan yazılı açıklamaya göre, Gündoğmuş'ta çıkan orman yangınına 4 helikopter ve 10 yer ekibi müdahalede bulundu. Yangın yerine sarp arazi nedeniyle arazözler ulaşamadı. Söndürme çalışmalarında işçi nakli, helikopter yardımı ile yapılıyor. 
     Yangın ormanlık sahada kısmen hız kesmesine rağmen devam ediyor. Yangın söndürme çalışmalarında 6 orman çalışanı rüzgarın aniden yön değiştirmesi sonucu yangının içinde kalarak vefat etti. 
     Çevre ve Orman Bakanı Osman Pepe, incelemelerde bulunmak üzere bu akşam Antalya'ya gidiyor. 
     Antalya Orman Bölge Müdürü Mustafa Kurtulmuşlu, ''Şehit olan çalışanlarımız orman yanmasın diye kendilerini feda etmiş'' dedi. 
     Antalya Orman Bölge Müdürü Mustafa Kurtulmuşlu, AA muhabirine yaptığı açıklamada, Gündoğmuş'un Ortakonuş Köyü Kızıldere mevkiinde çıkan orman yangınında şehit olan orman görevlilerinin kimliklerinin tespit edildiğini hatırlattı. 
     Orman şehitlerine ulaşıldığını belirten Kurtulmuşlu, şöyle konuştu 
     ''Yangını söndürmek için çalışan işçilerimizin başında Orman İşletme Şefimiz Abdullah Aydın varmış. Alevlerin ortasında kalan işletme şefimiz ve 2 orman muhafaza memuru ile 3 işçimiz, yangını söndürmeye çalışmışlar. Orman yanmasın diye kendilerini feda etmişler...'' Orman Bölge Müdürü Kurtulmuşlu, çıkış nedeni henüz belirlenemeyen yangının kontrol altına alındığını, yangında 5 hektarlık orman alanın yandığını belirtti. 
     
</TEXT>
</DOC>
