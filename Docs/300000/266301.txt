<DOC>
<DOCNO> 266301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonsiy05.html </URL>
<DATE> 2004/08/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
MGK 'Patrikhane' özel gündemi ile toplanıyor 
</HEADLINE>
<TEXT>

     Milli Güvenlik Kurulu olağan toplantısı bugün yapılacak. Toplantının özel gündeminde, Fener Rum Patrikhanesi'nin faaliyetleri ile Heybeliada Ruhban Okulu'nun açılması bulunuyor. 
     
     MGK toplantısı Çankaya Köşkü’nde saat 13.30’da başlayacak. 
     Toplantıya, yüksek askeri şura kararıyla emekliye ayrılan Kara Kuvvetleri Komutanı Orgeneral Aytaç Yalman ve Jandarma Genel Komutanı Orgeneral Şener Eruygur ile MGK genel sekreterliği görevi sona erecek olan Orgeneral Şükrü Sarıışık son kez katılacaklar. 
     
     Gündemde Irak ve Kıbrıs var 
     Cumhurbaşkanı Ahmet Necdet Sezer başkanlığında yapılacak toplantının gündeminde Irak ve Kıbrıs maddeleri var. 
     Fener Rum Patrikhanesi'nin faaliyetleri ile Heybeliada Ruhban Okulu'nun açılması konusunun da özel gündem maddesi olarak kurulda tartışılması bekleniyor. 
     Hükümetin Ruhban Okulu'nun tekrar açılmasıyla ilgili yaptığı çalışmayı kurul gündemine getirmesi ve burada yapılacak tartışmalardan sonra okulun açılıp açılmaması konusunda nihai karara varılması bekleniyor. 
     
</TEXT>
</DOC>
