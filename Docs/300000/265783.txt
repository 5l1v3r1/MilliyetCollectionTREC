<DOC>
<DOCNO> 265783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sontur24.html </URL>
<DATE> 2004/08/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Organ nakli yaptıran kişi fatura gönderdiler .. Borcu Valilik ödeyecek 
</HEADLINE>
<TEXT>

     Antalya'da, organlarını bağışladığı eşinin ameliyat masrafları için Akdeniz Üniversitesi Hastanesi'nden icra yoluyla 13,5 milyar lira fatura gönderilen kişinin borcunu Antalya Valiliği ödeyecek. 
     Antalya Valiliği'nde basın mensuplarına açıklama yapan Mehmet Karanevil, eşi Hatice Karanevil'in 2 yıl önce geçirdiği trafik kazası sonucu kaldırıldığı Akdeniz Üniversitesi Hastanesi'nde beyin ölümünün gerçekleştiğini, bunun üzerine eşinin organlarını bağışladığını anlattı. 
     Yeşil kartının vize işlemlerini zamanında yaptırmadığı için o dönemde ödemeyi gerçekleştiremediğini vurgulayan Karanevil, ''Bana o dönemde, organ bağışında bulunanların hastane masrafının ödenmeyeceği söylenmişti. Olaydan bir yıl sonra 8,5 milyar lira fatura geldi. Ancak bana üniversiteden Olay kapandı dendi. Bundan bir ay önce de evime icra yoluyla 13,5 milyar liralık fatura geldi'' diye konuştu. 
     Valiliğin kendisine yardımcı olduğunu ifade eden Karanevil, eşinin organlarını bağışladığına pişman olmadığını belirterek, ''Bugün olsaydı yine yapardım'' dedi. Karanevil, kendisinin de tüm organlarını bağışlayacağını söyledi. 
     
     TÜM BORCU ÖDENECEK 
     Antalya Vali Yardımcısı Bekir Sıtkı Hanlıoğlu da, basın mensuplarına yaptığı açıklamada, yaşanan olaylardan dolayı üniversitenin ve valiliğin üzüntü duyduğunu belirtti. 
     Organ naklinin özendirilmesi gereken bir çalışma olduğunu vurgulayan Hanlıoğlu, ''Ancak bazı yasal prosedürler gereğince aksamanın olduğu ortaya çıktı. Bu nedenle üniversite, icra işlemini kaldırdı, faiz oranını düşürdü. Ana parayı çıkardıktan sonra kalan miktarı Sosyal Yardımlaşma ve Dayanışma Vakfı'ndan karşılayacağız'' dedi. 
     Mehmet Karanevil'in borcunu ödeyeceklerini söyleyen Bekir Sıtkı Hanlıoğlu, ''Çünkü o bir yücelik göstermiş. Bu yanlış anlaşılmadan meydana gelmiştir. Hiçbir sosyal güvencesi olmayan kişilere organ bağışı konusunda destek veririz'' diye konuştu. 
     
</TEXT>
</DOC>
