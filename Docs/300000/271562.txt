<DOC>
<DOCNO> 271562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/siyaset/siy04.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler bugün TBMM'de 
</HEADLINE>
<TEXT>


ANKARA Milliyet 


TBMM, Avrupa Birliği'ne AB tam üyelik için müzakere tarihi alınması açısından önem taşıyan TCK Tasarısı'nı yasalaştırmak üzere bugün olağanüstü toplanacak. AKP'nin, AB'nin de dikkatle izlediği TBMM'de, zinanın hapisle cezalandırılması konusunda tutumunu esnetebileceği kaydedildi. 
AKP Grubu'nun istemi üzerine olağanüstü toplantıya çağrılan TBMM Genel Kurulu'nun hafta sonuna kadar 348 maddelik tasarıyı yasalaştırması ve 1 Ekim'e kadar yeniden tatile girmesi planlanıyor. 
CHP Grup Başkan vekili Ali Topuz, AKP'nin iki partinin üzerinde uzlaşmaya vardığı tasarıda değişiklik yapmaması ve zinaya ilişkin önergenin gelmemesi halinde, tümü üzerindeki konuşmalardan sonra maddeler üzerinde konuşmayıp metnin hızla yasalaşmasının yolunu açacaklarını söyledi. 
Israrından vazgeçerek krize nokta koyabileceği belirtilen AKP'de düne kadar süren çalışmalarda, zina için 6 aydan 1 veya 2 yıla kadar hapis cezası verilmesi üzerinde duruldu. Cezanın üst sınırı 1 yıl olursa, tasarıdaki yeni düzenlemelere göre, 1 yılın altındaki hapis cezaları paraya çevrilebilecek. Bu durumda parası olanlar 1 yıl hapis cezasının karşılığı olan bedeli ödeyip serbest kalabilecekler. 1 yıllık düzenlemede suçu işleyenler seçimlere girip milletvekili de olabilecek. Ancak cezanın üst sınırı 2 yıl hapis olursa, bu ceza paraya çevrilemeyeceği gibi, bu kişiler seçilme hakkını da yitirecek. 

'Tasarının tamamı dikkate alınmalı' 

AHU COŞKUN İstanbul 

Devlet Bakanı Güldal Akşit, TCK Tasarısı'nın sadece zina konusuyla anılmasının üzücü olduğunu belirterek, "İsterdim ki, yasanın tamamı üzerinde konuşulsun. TCK eşittir zina haline getirildi" dedi. "Türkiye ve AB'de kadınlar Ortak bir anlayışa doğru" konulu sempozyuma katılan Akşit, zina maddesinin, kadın ve erkeğe eşit uygulanması gerektiğini söylediklerini de vurguladı. 


</TEXT>
</DOC>
