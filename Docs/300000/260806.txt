<DOC>
<DOCNO> 260806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko23.html </URL>
<DATE> 2004/08/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tüzmen Özelleştirmeye Libya'nın yatırım yapması bizim arzumuz 
</HEADLINE>
<TEXT>

     Devlet Bakanı Kürşad Tüzmen, Türkiye'de önümüzdeki aylarda Türk Telekom, PETKİM, Türk Hava Yolları ve TEKEL gibi dev kamu kuruluşlarının özelleştirileceğini belirterek, ''Özelleştirme çalışmalarına Libya tarafından yatırım yapılması bizim arzumuzdur'' dedi. 
     Türkiye-Libya Karma Ekonomik Komisyon KEK Toplantısı Dış Ticaret Müsteşarlığı Uğur Ercan Toplantı Salonu'nda başladı. Toplantıda Türk heyetine Devlet Bakanı Kürşad Tüzmen, Libya heyetine de İşgücü Eğitim ve İşletme Bakanı Matug Muhammed Matug Başkanlık etti. 
     Tüzmen, toplantının açılışında yaptığı konuşmada, bölge ülkeleri arasında oluşturulacak geniş çaplı ticari ve ekonomik işbirliğinin, siyasi sorunların da hızla çözümlenmesine, bölge ülkelerinin barış ve istikrar içerisinde kalkınmalarına önemli katkılar sağlayacağını söyledi. 
     Türkiye ile Libya arasındaki ticaret hacminin geçen yıl 1.3 milyar dolara ulaştığını hatırlatan Tüzmen, bu olumlu gelişmenin bu yıl da devam ettiğini ve yılın ilk yarısında ihracatın yüzde 12, ithalatın yüzde 19 oranında arttığını kaydetti. 
     Türkiye'nin bu yıl sonunda tüm dünya ülkeleriyle gerçekleştireceği ürün ticareti hacminin 150 milyar dolar seviyesine yaklaşacağını tahmin ettiklerini ifade eden Tüzmen, söz konusu ticaret hacmi içerisinde Libya'nın payının yüzde 1'in de altında olduğunu söyledi. 
     Bakan, ''Amacımız, ikili ticaretimizi daha dengeli bir yapıya kavuşturarak ticaret hacmimizi 3 yıllık bir dönem sonunda yıllık 3 milyar dolara çıkarmaktır'' dedi. 
     
     LİBYALI YATIRIMCILARA DAVET 
     Tüzmen, ikili ilişkilerde belirlenen hedeflere ulaşabilmek için öncelikle Çifte Vergilendirmenin Önlenmesi, Yatırımların Karşılıklı Teşviki ve Korunması ile gümrük ve tarımsal işbirliği anlaşmalarının en kısa süre içerisinde imzalanması gerektiğini dikkat çekerken, bu anlaşmaların müzakere takvimlerinin de belirlenmesi gerektiğini söyledi. 
     ''Önümüzdeki dönemde sonuçlandırmamız gereken en önemli proje, kuşkusuz ki ülkelerimiz arasında bir serbest ticaret alanı oluşturulmasıdır'' diyen Tüzmen, bu nedenle Libya'nın Barselona sürecine dahil olması yönündeki çabalarının da takip edildiğini kaydetti. 
     Yatırım alanındaki işbirliğinin her iki ülke firmalarının uygulamakta olunan özelleştirme projelerine ortak katılımları ile daha gelişeceğine inandığını kaydeden Tüzmen, ''Türkiye önümüzdeki aylarda PETKİM, Türk Telekom, THY ve TEKEL gibi dev kamu kuruluşlarını özelleştirecek. Özelleştirme çalışmalarına Libya tarafından yatırım yapılması bizim arzumuzdur'' dedi. 
     İki ülke arasındaki hava, deniz ve kara nakliyesini kapsayacak şekilde kombine taşımacığının geliştirilmesi gerektiğine dikkat çeken Tüzmen, bu çerçevede Bingazi ve Trablus limanları ile İzmir limanları arasında düzenli feribot seferleri gerçekleştirilmesinin faydalı olacağını söyledi. 
     
     TÜRKİYE'NİN LİBYA'DAKİ FAALİYETLERİ 
     Müteahhitlik alanında da Türkiye'nin Libya pazarında faaliyette bulunabileceğini anlatan Tüzmen, iki ülke arasındaki borç ve alacak sorunlarının çözüme kavuşturulması için kurulacak Uzmanlar Komitesi'nin çalışma usul ve esaslarının ve toplantı takviminin belirlenmesi gerektiğini de kaydetti. 
     Enerji sektöründe de TPAO'nun NOC ile yaptığı Arama ve Üretim Paylaşım Anlaşması çerçevesinde açılan kuyulardan henüz sonuç alınamadığını hatırlatan Tüzmen, ''Bu konuda yeni imtiyaz sahaları istiyoruz'' dedi. 
     Bakan Tüzmen, PETKİM'in de ithalatının bir bölümünü Libya'dan gerçekleştirmek istediğini kaydetti. Manavgat Çayı'ndan su satışını öngören proje kapsamındaki altyapı yatırımlarını Türkiye'nin tamamladığını bildiren Tüzmen, bir Libya heyetini su satışı ile ilgili görüşmelerde bulunmak üzere Eylül ayında Türkiye'ye davet etti. 
     Konuk Bakan Matug da iki kardeş ülke arasında tarihten gelen derin ve sağlam ilişkilere yakışan zengin bir işbirliğini yapmanın bir sorumluluk olduğunu söyledi. 
     Matug, ilişkilerin geliştirilmesi ve iki ülkenin potansiyelinin değerlendirilmesiyle 3 milyar dolarlık ticaret hacmine ulaşılabileceğini kaydetti. 
     
     TÜRKİYE-IRAK 
     Tüzmen, gazetecilerin Irak'taki taşımacılıkla ilgili soruları yinelemeleri üzerine, Irak'la ticaretin devam edeceğini, riski en aza indirmek için önlemlerin alındığını ifade etti ve şunları söyledi 
     ''Bunun için öncelikle depo sistemiyle mallar güvenli bir bölgeye gelecek, buradan Iraklılar tarafından güvenli bölgeye taşınacak. Demiryolu taşımacılığında da seferlerin 4'ten 5'e çıkarılmasını planlıyoruz. Demiryolu taşımacılığında hizmetler artmış durumda, çimento taşımacılığı yapıldığı için seferler 4'ten 5'e çıkacak.'' 
     
</TEXT>
</DOC>
