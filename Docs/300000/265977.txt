<DOC>
<DOCNO> 265977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/soneko08.html </URL>
<DATE> 2004/08/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Philips Türkiye'deki üreticilerin ürün kavgasına geçmeleri gerekiyor 
</HEADLINE>
<TEXT>

     Türk Philips Elektronik Ürünler Genel Müdürü Atilla Tüfekçi, Türkiye'deki üreticilerin, fiyat kavgasından ürün kavgasına geçmeleri gerektiğini ifade ederek, ''Türkiye'deki hiçbir televizyon üreticisi, marka olamadıkları için Avrupa'da ilk 10 içinde bulunmuyor'' dedi. 
     Tüfekçi, AA muhabirine yaptığı açıklamada, elektronik ürünlerin maliyetinin bir noktadan sonra her firma için aynı olduğunu, ancak ''Şunun şurasını yok edeyim, 5 lira yerine 3 lira ödeyeyim'' anlayışı ve bayilere yüzde 5 yerine yüzde 2 ile mal satılması yoluyla maliyetin düşürülebileceğini söyledi. 
     Fiyat kavgasına girenlerin ayakta kalamayacağını vurgulayan Tüfekçi, ''Bazı kamyonların arkasında yazar o şimdi rahmetli, beni sollamıştı. Türkiye'deki üreticilerin, fiyat kavgasından, ürün kavgasına geçmeleri gerekiyor'' dedi. 
     Tüfekçi, kalitenin, kendileri açısından her şeyden önemli olduğu için, ''kiloyla satılan'' diye nitelendirilen ve 300 milyon lira civarında satış fiyatına sahip olan televizyonlara ağırlık vermediklerini ifade ederek, şunları söyledi 
     ''Televizyon satışlarında Avrupa'da bir numarayız. Türkiye'deki hiçbir televizyon üreticisi, marka olamadığı için, Avrupa'da ilk 10 firmanın içinde bulunmuyor. Mesela Grundig, yüzde 1,5-2 pazar payıyla ilk 10'da yer alıyor. Türkiye'de tüplü televizyonlarda yüzde 5-6, diğerlerinde ise çift haneli rakamlarla pazar payına sahibiz. Tüplü televizyonlar, yerini LCD'ye bırakıyor. Şu anda televizyon tüpü üreticileri, fabrikalarını kapatıyorlar. LCD kullanımının tüplü monitörlere oranı, Avrupa'da yüzde 60'a, Balkan ülkelerinde yüzde 30'a, Türkiye'de ise yüzde 12'ye yakın. Türkiye'de bu oranın gelir seviyesinin artmasıyla birlikte artmasını bekliyoruz.'' Bir televizyonun, 7-8 yılda bir yenisi ile değiştirildiğine işaret eden Tüfekçi, cep telefonuna bir milyar lira verip, 6 ayda bir değiştiren fakat televizyona para vermeyen zihniyetin değiştirilmesi gerektiğini anlattı. 
     
     ''EĞİTİMLE BİRLİKTE BİLGİSAYARLAŞMA ORANI ARTACAK'' 
     Atilla Tüfekçi, Türkiye'nin, yüzde 2'si ev kullanıcıları olmak üzere, yüzde 6'lık bilgisayarlaşma oranına sahip olduğuna dikkati çekerek, şöyle devam etti 
     ''Dünyada ülkeler, bilgisayarlaşma oranıyla ölçülüyor, biz daha okur-yazar oranını tartışıyoruz. Yeni hükümetin bilgisayarlaşmaya, bilgisayar eğitimine ağırlık vermesi ve Milli Eğitim Bakanlığı bütçesinin ilk defa Milli Savunma Bakanlığı'nın bütçesini geçmesi sevindirici, fakat çocukların evinde bilgisayar yok. Taşıma suyla değirmen dönmez. Televizyonunu, cep telefonunu, koltuk takımını, yatak odası takımını beşinci kez değiştirme, bir bilgisayar evinde bulundur, çocuğun bilgi dolsun. Şovdan fazla bilgiye önem vermemiz lazım. Eğitimle birlikte bilgisayarlaşma oranı artacak.'' Bilgisayarlaşmada ev kadınlarına da büyük iş düştüğünü belirten Tüfekçi, bilgisayar kullanımında kişiselleşmeye gidilmesi gerektiğini ifade etti. 
     
     ELEKTRONİK ÜRÜN PAZARINDAKİ DEĞİŞİMLER 
     Tüfekçi, bilgisayar ve ev elektroniği ürünlerinin satıldığı mağazaların, değişime ayak uydurarak birleşeceğini anlatarak, şöyle konuştu 
     ''Ev sinemasında, DVD yazıcıların çıkmasıyla da birlikte, kablosuz ortamda yeni talepler olacağını düşünüyoruz ve tüm kampanyaları buna göre planlıyoruz. Artık, her şey kablosuz ortamda olacak. Kablosuz ortamlarla ilgili 7-8 Eylül tarihlerinde ayrıntıları henüz açıklanmayan yeni ev teknolojimiz sunulacak. Türkiye'de, gelir seviyesi ve aile yapısı nedeniyle ev sineması sistemleri satışında katlamalı talep var. Türkiye'de ev sineması pazarı doyduktan sonra, MP3-Player gibi kişisel ürünlere ilgi artacak.'' Ev aletlerine sesle kumanda edilebilmesinin ardından, elektronik sağlık araçlarının piyasaya çıkacağı öngörüsünde bulunan Tüfekçi, insanların giydikleri atletin internete bağlanması yoluyla hastalıkları hakkında bilgi alabileceğini söyledi. 
     Tüfekçi, henüz bir yıldan beri ''Philips'' markasının cep telefonu pzarında tanındığı için yüzde 1.5-2 pazar payına sahip olduklarını kaydederek, Türkiye'de tek marka hegemonyası bulunduğunu, bunun da cep telefonu bayilerinin para kazanmasını engellediğini ileri sürdü. 
     Türk Philips Elektronik Ürünler olarak, yılın ilk altı ayında bir önceki döneme göre euro bazında yüzde 40'a yakın büyüme gerçekleştirdiklerini belirten Tüfekçi, buna göre Philips Avrupa bölgesinde Rusya'dan sonra en fazla büyüyen ikinci ülke olduklarını vurguladı. 
     Tüfekçi, ''Türk halkı iki-üç kez para verir, ama sonunda doğruyu bulur. Gelir seviyesinin artmasını ve bize dönmelerini bekliyoruz'' dedi. 
     
</TEXT>
</DOC>
