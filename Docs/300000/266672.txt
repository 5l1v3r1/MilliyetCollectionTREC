<DOC>
<DOCNO> 266672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur38.html </URL>
<DATE> 2004/08/26/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Veysel Atasoy'un vefatı... Sağlık Bakanlığı acil toplantı istedi 
</HEADLINE>
<TEXT>

     Sağlık Bakanlığı, bir hastanede geçirdiği biyopsi sonrası ''MRSA'' adlı antibiyotiğe dirençli bir mikrop kaptığı iddia edilen eski bakan Veysel Atasoy'un ölümünün ardından bütün hastanelerin enfeksiyon kontrol komitesi başkanlarını acil toplantıya çağırdı. 
     Sağlık Bakanlığı'ndan yapılan açıklamada, Veysel Atasoy'un hastalığı ile ilgili haberler üzerine Sağlık Bakanı Recep Akdağ'ın konunun incelenmesi talimatını verdiği belirtildi. 
     Söz konusu incelemenin, Teftiş Kurulu başta olmak üzere ilgili birimlerce sürdürüldüğü kaydedilen açıklamada, Atasoy'un hastalığıyla ilgili yeniden gündeme gelen ''Özel Hastanelerin Denetimi'' konusunun bakanlığın en önem verdiği konulardan olduğu vurgulandı. 
     Açıklamada, konuyla ilgili bütün hastanelerin Enfeksiyon Kontrol Komitesi Başkanları'nın tıbbi bir değerlendirme yapmak üzere acil toplantıya çağrıldığı ifade edildi. 
     AA muhabirinin aldığı bilgiye göre, ailesinin isteği üzerine yapılan otopsi işlemi sırasında Atasoy'dan alınan parçalar, mikrobiyolojik inceleme için Hacettepe Üniversitesi Tıp Fakültesi'ne gönderildi. 
     Ankara Adli Tıp Grup Başkanlığı'nda, Ankara Morg Nöbetçi Cumhuriyet Savcısı Ali Eker Yasan'ın da katılımıyla gerçekleştirilen adli otopsi işlemi sonunda geçici rapor düzenlendi. Raporda, Atasoy'dan alınan parçalara yer verildi. 
     Ankara Cumhuriyet Başsavcılığı da Atasoy'dan alınan karaciğer, böbrek, dalak, bağırsak metosu, sol ve sağ akciğer, beyin parçaları, beyin omurilik sıvısı ve kan örneklerinde mikrobiyolojik inceleme yapılması için Hacettepe Üniversitesi Tıp Fakültesi Dekanlığı'na yazı yazarak, mikrobiyolojik inceleme sonundaki düzenlenecek raporun bir örneğinin Ankara Adli Tıp Grup Başkanlığı'na gönderilmesini istedi. 
     Geçici otopsi raporu, dosya ile görevli Cumhuriyet Savcısı Muhittin Kaya'ya teslim edildi. Kaya'nın, ayrıntılı otopsi raporundan sonra, soruşturma açılıp açılmayacağını değerlendireceği öğrenildi. 
     
</TEXT>
</DOC>
