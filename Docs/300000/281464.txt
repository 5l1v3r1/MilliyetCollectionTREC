<DOC>
<DOCNO> 281464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun07.html </URL>
<DATE> 2004/10/19/ </DATE>
<TIME> 01.50 </TIME>
<AUTHOR>  </AUTHOR>
<HEADLINE>
AP Milletvekili Merkel cahil bir insan... 
</HEADLINE>
<TEXT>

     Almanya'nın başkenti Berlin'de bulunan Dışişleri Bakanı ve Başbakan Yardımcısı Abdullah Gül, kaldığı Hilton Oteli'nde bir grup Türk kökenli milletvekili ile bir araya geldi. 
     Görüşmeden sonra açıklama yapan Sosyal Demokrat Partili SPD Avrupa Parlamentosu AP milletvekili Vural Öger, Hıristiyan Demokrat Birlik Partisi CDU Genel Başkanı Angela Merkel'in Türkiye'nin AB üyeliğine karşı tutumunu sert dille eleştirdi. 
     Öger, ''Merkel, 40 yıl boyunca doğu Almanya'nın dışına çıkmamış, dünya görüşü ve bilgisi kıt olan bir kadın. Açıkça söylüyorum, bence Merkel cahil bir insan. Bu tutumuyla kendi kaybedecektir. Merkel'in Türkiye ile AB'nin üyelik müzakerelerine başlanması konusunda etkisi olamaz. Sadece iç politika yapıyor. İmza kampanyası konusunda da yanlış yolda olduğunu anladı ve çekildi'' diye konuştu. 
     Vural Öger, Aralık ayında yapılacak AB zirvesinde Türkiye için olumlu bir karar çıkacağına inandığını ifade ederek, aksi takdirde bunun AB'nin sözünde durmaması anlamına geleceğini söyledi. 
     SPD'li federal meclis milletvekili Lale Akgün de aynı şekilde Merkel'i eleştirerek, ''Merkel ne yaptığının farkında değil. Tutumuyla aşırı sağcılara çanak tutuyor. Yaptığı büyük cahillik'' dedi. 
     Bakan Gül'ün, kendi partisinin çalışmalarını takdir ettiğini kaydeden Akgün, amaçlarının insanları bilgilendirerek, Türkiye'nin AB üyeliğini savunanların sayısını artırmak olduğunu belirtti. 
     Gül ile görüşmeye katılan federal meclis Birlik 90 Yeşiller Partisi milletvekili Ekin Deligöz, Yeşiller Partisi'nden Berlin eyalet meclisi milletvekili Özcan Mutlu, SPD'li Berlin eyalet meclisi milletvekili Ülker Radziwill ve Demokratik Sosyalizm Partisi'nden Berlin eyalet meclisi milletvekilleri Gıyasettin Sayan ile Evrim Baba da çok olumlu bir görüşme yaptıklarını söylediler. 
     Bakan Gül'ün kendileriyle böyle bir görüşme yapmasından büyük mutluluk duyduklarını ifade eden milletvekilleri, Gül'ün ziyaretinin Almanya için önemli bir mesaj olduğunu belirttiler. 
     Milletvekilleri, Türkiye ve Türkler ile ilgili önyargıların giderilmesi için Almanya'da yaşayan Türklerin yoğun çaba harcaması gerektiğini ifade ettiler. 
     Türkiye'de çok önemli reformların yapıldığına dikkat çeken milletvekilleri, Türkiye'nin sırtından oy kazanabileceğini sanan CDU partisinin bu konuda başarılı olmadığını ve olamayacağını kaydettiler. 
     
</TEXT>
</DOC>
