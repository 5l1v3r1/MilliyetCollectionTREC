<DOC>
<DOCNO> 271131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sondun05.html </URL>
<DATE> 2004/09/12/ </DATE>
<TIME> 01.40 </TIME>
<AUTHOR>  </AUTHOR>
<HEADLINE>
El Zerkavi'ye ait olduğu sanılan bir ses kasedi yayınlandı... 
</HEADLINE>
<TEXT>

     Usame Bin Ladin'in terör örgütü El Kaide'nin Irak'taki lideri olan Ebu Musab El Zerkavi'ye ait olduğu sanılan bir ses kasedi yayınlandı. 
     İslamcı bir gruba ait internet sitesinde yayımlanan 45 dakikalık kasette El Zerkavi, Irak'taki direnişi övüyor ve direnişçilerin ABD önderliğindeki koalisyon güçlerini küçük düşürdüğünü belirtiyor. 
     El Zerkavi, cihada gidenlerin uluslararası koalisyona küçük düşmenin tadını yaşattığını, onlara unutamayacakları bir tokat attığını ve canlarını yakan bir ders verdiğini söyledi. 
     Kasette konuşan kişi, temmuz ve ağustos ayında Necef kentinde meydana gelen çatışmalara değiniyor ve sadece Necef'te değil sünnü üçgeni olarak adlandırılan bölgede de yürekli ve ödünsüz mücadelenin sürdüğünü bildiriyor. Aynı kişi, Irak'ın kuzeyinden başkent Bağdat'ın batısına kadar olan geniş bölgede koalisyon güçlerine karşı amansız direnişin devam ettiğini kaydediyor. 
     Kasette, yabancı militanlara da çağrıda bulunularak Irak'a gelmeleri ve direnişe katılmaları isteniyor. 
     El Zerkavi, kendisi ve yandaşlarının Irak'ı ve mücadeleyi bırakmayacaklarını da bildiriyor. İstihbarat yetkilileri, Irak'ta El Zerkavi ve adamlarının sayısının en az 2000 kişi olduğunu tahmin ediyor. 
     ''Bütün dünya bilmeli ki bizim düzenimiz köleliği kabul etmez'' diyen El Zerkavi, pazarlıkta satılmayı kabul etmeyeceklerini, yol ne kadar uzun olursa olsun devam edeceklerini, davanın büyük, Allah ve cennet davası olduğunu söyledi. 
     Kasette, ABD'de 3 yıl önce düzenlenen 11 Eylül saldırılarına ise değinilmiyor. 
     
</TEXT>
</DOC>
