<DOC>
<DOCNO> 276281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonspo27.html </URL>
<DATE> 2004/09/30/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Del Bosque "Taraftarın istediği gibi oynamıyoruz" 
</HEADLINE>
<TEXT>

     Beşiktaş Teknik Direktörü Vicente Del Bosque, Bodo Glimt karşısında kazanıp turu geçtiklerini, ancak hala taraftarın istediği gibi oynamadıklarını söyledi. 
     Karşılaşma sonrası düzenlediği basın toplantısına, taraftarlara teşekkür ederek başlayan Del Bosque, ''Maçın analizini yapmadan önce, taraftarlarımız hakkında konuşmak istiyorum. Buraya gelmeden önce, böyle bir taraftar topluluğuyla karşılaşacağımı tahmin etmiyordum. Onların destek ve sevgisine, bugüne kadar karşılık verememiştik. Kendimi ezilmiş hissediyorum. Çünkü daha iyisini yapıp, bunları hak etmeliydik'' dedi. 
     Del Bosque, takımının çok sinirli ve heyecanlı oynadığından yakınarak, ''Maç içinde agresif olmak iyidir. Ancak sinirlere hakim olmak gerekir. Rakibimizden daha iyi oynadık. Ama kendimizi biraz daha sıkmamız gerekiyor. Daha iyiye gitmek için çok çalışacağız'' diye konuştu. 
     Bir gazetecinin, ''Maç sonrası çok duygulandınız. Neredeyse ağlayacaktınız'' demesi üzerine Del Bosque, çok sakin olduğunu, kazandığı ve kaybettiği maçlarda da aynı şekilde davrandığını söyledi. 
     İspanyol teknik adam, basın mensuplarının, Bodo Glimt maçı öncesi gönderilmesinin gündemde olduğunu belirtmeleri ve bunun takım ve kendisi üzerinde bir baskı oluşturup oluşturmadığını sormaları üzerine, şöyle konuştu 
     ''Ben oturduğum koltuk için değil, takımım için çalışıyorum. Oyuncularıma maç öncesi bir tek şey söyledim. Beni değil, takımı ve kendilerini savunmalarını. Ben biliyorum ki yöneticiler beni büyük bir istekle aldılar. Beni araştırmışlardı. Ben de heyecanlı ve istekli olarak buraya geldim. Ailem her yenilgi sonrası üzülüyor. Bazı insanlar, benim aklımın hala Real Madrid'de olduğunu düşünüyor. Ama öyle değil. Beşiktaş'ın başarısı için çalışıyorum.'' Prensip olarak, bugün kazandıkları maçla yetinmemeleri gerektiğini vurgulayan Del Bosque, ''UEFA'da yapmamız gereken minimum şey, bu takımı geçmekti. Artık çok daha iyi oynayıp, puanlar toplamalıyız. Ben mükemmelliği seven bir insanım. Bugünkü maçtan daha iyi oynamalıyız. Artık bu maçı bırakıp, Trabzonspor maçını düşünmeliyiz'' dedi. 
     
     GARE ''BEŞİKTAŞ İLK MAÇTAN DAHA İYİYDİ'' 
     Bodo Glimt Teknik Direktörü Oystein Gare, Beşiktaş'ın bu akşam, ilk maçtakinden daha iyi oynadığını söyledi. 
     Gare, bazı oyuncularının sakatlığı ve deplasmanda oynamaları nedeniyle bu sonucun doğduğunu belirterek, ''Beşiktaş'a grup maçlarında başarılar diliyorum'' dedi. 
     Bu arada, karşılaşma sonrası Beşiktaş Kulübü Başkanı Yıldırım Demirören ve yöneticiler soyunma odasına inerek, teknik heyet ve futbolcuları galibiyetten dolayı kutladı. 
     Öte yandan, Beşiktaş, Trabzonspor maçı hazırlıklarına yarın sabah yapacağı antrenmanla başlayacak. 
     
</TEXT>
</DOC>
