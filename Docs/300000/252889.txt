<DOC>
<DOCNO> 252889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sonyas11.html </URL>
<DATE> 2004/07/04/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Truva'yı Almanya'da 4 milyon kişi izledi... 
</HEADLINE>
<TEXT>

     Alman Bild am Sonntag gazetesi, ''Truva'' filminin sadece Almanya'da 4 milyon izleyiciyi büyülediğini, ilkçağdaki bu en büyük savaşın üzerinden yaklaşık 3 bin 250 yıl geçmesine rağmen, Truva'nın büyüsünü kaybetmediğini belirtti. 
     Gazetede, Anna Meissner'in imzasıyla ve ''Sinema hayali ile gerçekler arasında Truva'' başlığıyla yayınlanan haberde, Truva'yı her yıl yaklaşık 300 bin yabancı turistin gezdiği, film kulisi için uygun olmadığı gerekçesiyle filmin sahnelerinin Meksika ve Malta'da çevrildiği, ancak kalıntılarının bile hala çok etkileyici olduğu ifade edildi. 
     Truva kalıntılarında eski doğu kapısının olduğu yerde günümüzde de 30 metre uzunluğunda ve 6 metre yüksekliğinde bir sur kalıntısının bulunduğu kaydedilen haberde, bir merdivenle eski mabet ve saray kalıntılarının bulunduğu yere inildiği ve güney bölümünde 27 metre uzunluğundaki temel duvar kalıntılarının yer aldığı kaydedildi. 
     Haberde, Truva kalıntılarının girişinde sembolik olarak 12 metre yüksekliğinde tahta bir at bulunduğu, bölgeye daha fazla turist çekmek için gelecekte ''Truva'' filmindeki atın buraya getirileceği belirtildi. 
     Bölgede ayrıca, her ağustos ayında bir müzikal düzenleneceği ve yaklaşık 6 milyon euro'ya mal olacak bir müzenin açılmasının planlandığı kaydedilen haberde, bugüne kadar bilindiği haliyle Truva savaşı anlatıldı. 
     
</TEXT>
</DOC>
