<DOC>
<DOCNO> 299141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko24.html </URL>
<DATE> 2004/12/20/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Avrupa Borsaları birleşme yolunda... 
</HEADLINE>
<TEXT>

     ABD borsaları karşısındaki rekabette daha da güçlenmek isteyen Avrupa borsaları arasındaki birleşme görüşmeleri hızlandı. 
     Frankfurt Borsası'nın 2 milyar euroluk teklifini geçen hafta reddetmesine rağmen görüşmeleri sürdürme kararı alan Londra Borsası'na yeni öneri Paris'ten geldi. 
     Paris, Amsterdam, Brüksel ve Lizbon borsalarının birleşmesiyle oluşan Euronext'in Londra Borsası'na da birleşme önerisi götürdüğü bildirildi. 
     Londra Borsası'ndan yapılan açıklamada, Euronext'ten birleşme önerisi alındığı doğrulanarak ''başlangıç düzeyinde'' bulunulduğundan şu an için cevap verilmeye gerek duyulmadığı kaydedildi. Açıklamada, Alman Frankfurt Borsası ve Euronext ile görüşmelerin sürdürüleceği ifade edildi. 
     Avrupa borsa birleşmelerinin hedefi haline gelen Londra Borsası yatırımcıları, son haberlerden en olumlu etkilenen kesimi oluşturdu. Geçen hafta Frankfurt Borsası'nın 2 milyar euroluk teklifiyle yükselişe geçen Londra Borsası hisseleri, Euronext önerisiyle bugünkü açılışında da yüzde 4.9 değer kazandı. 
     İngiliz Sunday Telegraph gazetesi, rekabet içinde bulunduğu Frankfurt Borsası'nın Londra'yı almasını istemeyen Euronext'in bu adımı savuşturmak için ''nakit karşı öneri'' yapacağını yazmıştı. 
     Analistler, Londra Borsası'na kote olan şirketlerin piyasa değeri toplamının yüksek olmasının Frankfurt ve Paris borsalarını cezbettiğini belirtiyorlar. 
     Frankfurt Borsası DAX, alım satım işlemlerindeki teknolojik avantajıyla Avrupa Borsaları arasında mali yapısının güçlülüğüyle tanınıyor. 
     
</TEXT>
</DOC>
