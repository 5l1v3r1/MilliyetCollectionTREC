<DOC>
<DOCNO> 297367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sontur38.html </URL>
<DATE> 2004/12/13/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Cem Uzan ile 9 kişi, Şişli adliyesine gönderildi 
</HEADLINE>
<TEXT>

     İstanbul Mali Şube Müdürlüğü ekiplerince gözaltına alınan, aralarında Genç Parti GP Genel Başkanı Cem Uzan'ın da bulunduğu 10 kişi, Şişli Adliyesi'ne sevk edildi. 
     Mali Şube Müdürlüğü ekiplerince, Şişli Cumhuriyet Savcılığı'nın talimatıyla dün gece gözaltına alınan Cem Uzan ve öteki 9 kişinin sorgu ve işlemleri tamamlandı. 
     Şubeden saat 18.40 sıralarında çıkarılan 9 kişi, bir minibüse bindirilerek Şişli Cumhuriyet Savcılığı'na gönderildi. 
     Cem Uzan da kısa bir süre sonra şubeden çıkarıldı. Ellerinin kelepçelenmediği gözlenen Uzan, bir otomobile bindirilerek adliyeye sevk edildi. 
     
     GP GENEL BAŞKANI UZAN İLE DİĞER 9 KİŞİ, ŞİŞLİ ADLİYESİ'NE GETİRİLDİ 

     GP Genel Başkanı Cem Uzan ile diğer 9 kişi, geniş güvenlik önlemleri altında Şişli Adliyesi'ne getirildi. 
     Mali Şube Müdürlüğü'nden çıkarıldıktan sonra sağlık kontrolünden geçirilen 9 kişi Şişli Adliyesi'ne ulaştı. 
     Geniş güvenlik önlemleri altında minibüsten indirilen 9 kişi, adliye önünde oluşturulan güvenlik çemberi içerisinde savcılıkların bulunduğu bölüme alındı. 
     Cem Uzan da saat 19.45 sıralarında Şişli Adliyesi'ne getirildi. Uzan da yine geniş güvenlik önlemleri altında ve güvenlik çemberi içerisinde adliye binasına getirildi. 
     Soruşturmayı yürüten Cumhuriyet Savcısı Mecit Ceylan'ın, Cem Uzan ile diğer 9 kişinin ''Cürüm işlemek amacıyla teşekkül oluşturmak'', ''kamu kurumunu dolandırmak'', ''gizli belge saklamak'' ve ''sahte evrak düzenlemek'' iddialarına ilişkin ifadelerini alacağı öğrenildi. 
     Bu arada, adliye binası dışında toplanan bir grup, Cem Uzan'ın, getirilişi sırasında, ''Başbakan Cem Uzan'' şeklinde slogan attı. 
     
</TEXT>
</DOC>
