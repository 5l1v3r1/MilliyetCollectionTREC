<DOC>
<DOCNO> 258573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur12.html </URL>
<DATE> 2004/07/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Çiçek Çakıcı için Avusturya makamlarının kararını bekliyoruz 
</HEADLINE>
<TEXT>

     Hüseyin Tunçay 

Adalet Bakanı Cemil Çiçek, Alattin Çakıcı'nın iadesine ilişkin olarak, ''Artık Avusturya makamlarının karar vermelerini bekliyoruz'' dedi. 
     Kale Grubu'nun 47. kuruluş yıl dönümü törenleri nedeniyle Çanakkale'nin Çan ilçesine gelen Çiçek, gazetecilerin Çakıcı'nın iadesine ilişkin sorularını yanıtladı. Suçluların iadesine dair Avrupa Sözleşmesi'nin hükümleri ne ise o hükümler yerine getirilerek, Çakıcı'nın iadesinin istendiğini söyleyen Çiçek, ''Bundan sonrası Avusturya makamlarının bileceği iş'' diye konuştu. 
     Başka bir soru üzerine Çiçek, ''Ricayı gerektirecek bir durum yok. Eskiden bu konularda idam cezasını ya da bir takım siyasi gerekçeleri kullanıyorlardı. Ancak bunların hiç birisi bugün varit değil. İdam cezası kalktı. Siyasi bir sebepten dolayı da aranmıyor. Zaten bana göre iadesi gerekir'' dedi. 
     Bir gazetecinin ''İade edilmemesi durumun da biz gardımızı aldık mı '' sorusuna ''Bu gard meselesi değil. Uluslararası hukuk meselesi. Hukuk neye imkan veriyorsa biz sonuna kadar kullanıyoruz'' yanıtını verdi. 
     
</TEXT>
</DOC>
