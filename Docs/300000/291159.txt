<DOC>
<DOCNO> 291159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo23.html </URL>
<DATE> 2004/11/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İnönü'deki cinayet... Atalay Çok pahalı bir ibret oldu... 
</HEADLINE>
<TEXT>

     Gençlik ve Spor Genel Müdürü Mehmet Atalay, Beşiktaş ile Çaykur Rizespor arasında yapılan maçın devre arasında çıkan olayda, Cihat Aktaş isimli taraftarın bıçaklanarak öldürülmesinden dolayı çok üzüldüğünü belirterek, ''Bu olay herkes için çok pahalı bir ibret oldu'' dedi. 
     Atalay, tehlikeyi daha önceden görerek, sporda şiddetin önlenmesi için Başbakan Yardımcısı Mehmet Ali Şahin'in talimatıyla hazırladıkları yasanın her yerde aynı şekilde uygulanmadığını belirterek, ''Bazı yürekli valilerimiz sporda şiddet yasasını uygulayabiliyor'' diye konuştu. 
     Konunun çok ciddi bir şekilde ele alınması gerektiğini kaydeden Atalay, şunları söyledi 
     ''Kanunda yapılması gereken bazı unsurlar halen işlev duruma geçirilemedi. Taraftar temsilcilikleri oluşturulmadı. Kulüpler şapkalarını önüne alıp bir kez daha düşünmelidir. 
     Bu kanunun tam uygulandığı zaman sporda şiddeti önleyeceğini düşünüyorum. Eksikler olursa da yasaya yeni tanımlar getiririz.'' Konunun daha da üzerine gideceklerini ifade eden genel müdür Atalay, ''Sporda şiddeti önlemeye katkı olarak, bu olayların takipçisi olacak bir kurul oluşturacaklarını söyledi. 
     Atalay, şöyle dedi 
     ''Her hafta olay çıkan maçları, medyadan, futbol federasyonundan, gençlik ve spor il müdürlükleri ve emniyet güçlerinden takip edeceğiz. 
     Bu bilgileri Devlet Bakanı Mehmet Ali Şahin'in bilgisi dahilinde, yetkililerden olaylar karşısında ne yaptıklarını soracağız. Gerekirse cumhuriyet savcılıklarına suç duyurusunda bulunacağız.'' Atalay, böyle üzücü olayların bir daha yaşanmaması için gerekenin yapılacağını, bundan da kimsenin şüphesi olmaması gerektiğini sözlerine ekledi. 
     
</TEXT>
</DOC>
