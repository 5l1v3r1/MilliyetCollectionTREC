<DOC>
<DOCNO> 253598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy12.html </URL>
<DATE> 2004/07/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erdoğan'dan Hak ve Özgürlükler Partisi'ne çağrı Marjinalleşmeyin 
</HEADLINE>
<TEXT>

     Başbakan Recep Tayyip Erdoğan, Hak ve Özgürlükler Partisi Genel Başkanı Ahmet Doğan'dan, ''olabildiğince Bulgaristan geneline seslenen bir parti olmalarını ve marjinalleşmemelerini'' istedi. 
     Alınan bilgiye göre, Doğan, Sofya'daki büyükelçilik rezidansında görüştüğü Başbakan Erdoğan'a, partisinin, kuruluşundan bu yana yaşanan gelişmeleri anlattı. 
     Partisinin 58 bin üyesi bulunduğunu ve bunun yüzde 10'unun da Bulgarlar'ın oluşturduğunu ifade eden Doğan, sadece Türkler arasında örgütlenmek yerine, olabildiğince Bulgaristan tabanına yayılma çabası içinde olduklarını söyledi. 
     Son yerel seçimlerde büyük bir başarı kazandıklarını dile getiren Doğan, Bulgaristan'daki toplam 264 belediyenin 29'unu kazandıklarını ve ortağı oldukları hükümette de tarım ve afetten sorumlu bakanlık olmak üzere iki bakan ile temsil edildiklerini belirtti. 
     Ahmet Doğan, Türkiye'nin, Bulgaristan'dan gelip de Türkiye'de okuyan 80 öğrenciye burs verdiğini anımsatarak, Erdoğan'dan bu sayının 100'e çıkarılmasını istedi. 
     Bulgaristan'ın AB üyeliği öncesinde AB ve finans konularında yetişmiş elemana ihtiyaç duyduğunu ifade eden Doğan, AB'ye tam üyelik yolunda ilerleyen Türkiye'nin de ileride bu yetişmiş elemanlara ihtiyacının olacağını kaydetti. 
     Ahmet Doğan, görüşmede, yıllar önce, ''Bulgaristan'ın NATO üyeliği boğazlardan geçer'' dediğini, bu sözünün de o zaman büyük tepki çektiğini anlattı. 
     Başbakan Erdoğan'dan da görüşmede, Doğan'dan Hak ve Özgürlükler Partisi'nin, sadece Bulgaristan'daki Türkler ile sınırlı kalmamasını, olabildiğince Bulgaristan geneline seslenmesini ve marjinalleşmemesini istedi. 
     Görüşmede, belediye hizmetlerinin önemine de işaret eden Erdoğan, muhtarlık seçimlerinde birinci parti olan Hak ve Özgürlükler Partisi'nin, yerel çalışmalarda başarılı olmasını diledi. 
     Erdoğan'ın Doğan ile görüşmesinde Bulgaristan'daki camiler konusu da gündeme geldi. 
     Erdoğan, camilerin bakım ve onarımı ile ilgili konuları gerginliğe yol açmadan, karşılıklı anlayışla çözmeleri gerektiğini belirterek, Türkiye'nin bu konuda her türlü desteği vereceğini bildirdi. 
     Öte yandan, Başbakan Erdoğan'ın Bulgaristan Parlamentosu Başkanı Prof. Dr Ognyan Gerjikov ile görüşmesinde de iki ülke ilişkilerinin bugünkü durumunun ele alındığı öğrenildi. 
     Türkiye ve Bulgaristan'ın ekonomik ve ticari ilişkilerinin karşılıklı olarak geliştirilmesine işaret edilen görüşmede, 2007'de AB'ye tam üye olacak Bulgaristan'ın durumu ile Türkiye'nin AB üyeliği konuları ele alındı. 
     
</TEXT>
</DOC>
