<DOC>
<DOCNO> 277778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy15.html </URL>
<DATE> 2004/10/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
TBMM Başkanlığı için seçim yarışı başladı... 
</HEADLINE>
<TEXT>

     TBMM Genel Kurulu'nda Meclis Başkanlığı için ilk tur oylamaya geçildi. 
     TBMM Genel Kurulu, Geçici Başkan İsmail Alptekin başkanlığında saat 15.00'de toplandı. Yapılan yoklamada, toplantı yeter sayısına ulaşıldığından gündeme geçildi. 
     Birleşimi yöneten Geçici Başkan Alptekin, Meclis Başkanlığı için ilk 2 tur seçimin yapılacağını belirterek, aday gösterme önergelerini okuttu. AK Parti Ankara Milletvekili Ersönmez Yarbay ile AK Parti'nin 12 genel başkan yardımcısının Manisa Milletvekili Bülent Arınç'ı aday gösteren önergelerinin ardından, AK Parti İzmir Milletvekili Serpil Yıldız'ın kişisel başvurusu okundu. 
     Alptekin, Genel Kurul'da bugün ilk 2 tur oylamanın yapılacağını açıklayarak, gizli oylamanın nasıl yapılacağı hakkında milletvekillerine bilgi verdi. Milletvekillerinin oy vermek için Komisyon ve Bakanlar Kurulu sıralarına yönelmesi üzerine Alptekin, henüz oylamaya geçilmediğini belirterek, milletvekillerini ve görevlileri uyardı. Alptekin'in ''yerlerine oturmalarını'' istemelerine rağmen, milletvekilleri sıra oluşturarak oylamaya geçilmesini bekledi. Tasnif Komisyonu için 5 milletvekilinin belirlenmesinin ardından gizli oylamaya geçildi. 
     
     YILDIZ İLE ARINÇ BİRARAYA GELDİ 
     TBMM Başkanlığı için aday gösterilen Manisa Milletvekili Bülent Arınç, AK Parti Genel Başkan Yardımcısı Dengir Mir Mehmet Fırat ve Grup Başkanvekili Haluk İpek ile birlikte Genel Kurul Salonu'na geldi. AK Parti milletvekilleri tarafından alkışlanan Arınç, milletvekillerinin ''hayırlı olsun'' dileklerini kabul etti ve kendileriyle sohbet etti. 
     TBMM Başkanlığı'na aday olan İzmir Milletvekili Serpil Yıldız ise yoklama yapıldığı sırada Genel Kurul'a geldi. Yıldız, Adana Milletvekili Zeynep Ayhan Tekin ile birlikte oturdu. Yıldız, seçimlere geçmeden önce Arınç'ın yanına giderek, kendisine başarılar diledi. Yıldız'ın adaylık önergesi okunurken, bazı AK Parti'li milletvekillerinin yanı sıra CHP'li milletvekilleri de alkışladı. 
     Genel Kurul'da TBMM başkanlığı için ilk tur oylama geçildi. Oylama, gizli olarak yapılıyor. 
     
</TEXT>
</DOC>
