<DOC>
<DOCNO> 275049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun27.html </URL>
<DATE> 2004/09/26/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
Suriye, Hamas yetkilisinin öldürülmesi ile ilgili İsrail'i suçladı 
</HEADLINE>
<TEXT>

     Suriye, başkent Şam'da yaşayan Filistinli İzzettin El Şeyh Halil'in öldürülmesiyle ilgili olarak İsrail'i suçladı ve olayı bölgesel ilişkileri etkileyen ''ciddi bir gelişme'' olarak niteledi. 
     Resmi haber ajansı SANA'ya göre resmi bir kaynak, ''Bu terörist eylem, İsrail'in sorumluluğunu üstlendiği, bölgenin güvenliğini ve istikrarını sarsma niyetini vurgulayan ciddi bir gelişmedir'' dedi. 
     Aynı resmi kaynak, İzzettin El Şeyh Halil'in öldürülmesinin, bölgedeki gerilimin azaltılması yönünde bölgesel ve uluslararası çabaların harcandığı zamana denk geldiğini söyledi. 
     Filistinli aşırı dinci Hamas örgütü yetkililerinden olduğu belirtilen Halil, bugün Şam'da aracına yerleştirilen bombanın infilak etmesi sonucu ölmüştü. 
     İsrail televizyonu II. kanalı ve radyosu, güvenlik kaynaklarına dayanarak, Halil'in öldürülmesinin arkasında İsrail'in olduğunu duyurmuştu, ancak bu konuda İsrail tarafından resmi bir açıklama yapılmadı. 
     
</TEXT>
</DOC>
