<DOC>
<DOCNO> 295922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy27.html </URL>
<DATE> 2004/12/08/ </DATE>
<TIME> 20.57 </TIME>
<AUTHOR>  </AUTHOR>
<HEADLINE>
Eğitim-Sen kapatılmasına karşı eylemler yapıldı... 
</HEADLINE>
<TEXT>

     Sinop'ta, Eğitim-Sen'e kapatma davası açılmasını protesto etmek isteyen gruba polis müdahale etti, 11 kişi gözaltına alındı. 
     Uğur Mumcu Meydanı'ndaki sendika binasının önünde toplanan bir grup sendika üyesi, Eğitim-Sen'in kapatılması istemiyle açılan davayı protesto etmek amacıyla slogan atmak istedi. 
     Bunun üzerine olaya müdahale eden güvenlik güçleri, sendika üyelerine gösterinin izinsiz olduğunu söyleyerek, dağılmaları uyarısında bulundu. 
     Grubun dağılmaması üzerine, güvenlik güçleri 11 kişiyi gözaltına aldı. 
     
     
     KADIKÖY'DE EĞİTİM-SEN EYLEMİNE MÜDAHALE... 

     Kadıköy'de, Eğitim-Sen hakkındaki kapatma davasını meşaleli yürüyüşle protesto etmek isteyen gruba polis müdahale etti. 
     Altıyol'da toplanan sendika üyesi yaklaşık 500 kişilik grup, ellerindeki meşale ve pankartlarla Bahariye Caddesi'ne doğru yürüyüşe geçmek istedi. 
     Sadece basın açıklaması yapmalarına izin verilen gruptakiler yürüyüşe geçmekte ısrar edince, polis ekipleri gruba müdahale etti. 
     Gruptakiler, ara sokaklara kaçarak dağılırken, olayda gözaltına alınan olmadı. 
     
     İSTANBUL'DAN ANKARA'YA YÜRÜYEN GRUP İZMİT'E GELDİ 

     Eğitim-Sen'e kapatma davası açılmasını protesto için İstanbul'dan Ankara'ya yürüyüş başlatan sendika üyeleri İzmit'te geldi. 
     Kapatma davasını yaktıkları meşalelerle protesto eden yaklaşık 80 kişilik grup, Merkez Bankası önünde KESK'e bağlı sendikaların Kocaeli'ndeki şube yöneticileri tarafından karşılandı. 
     Eğitim-Sen Genel Başkanı Alaattin Dinçer'in de aralarında bulunduğu grup, buradan Cumhuriyet Parkı'na yürüdü. 
     Dinçer, Cumhuriyet Parkı'nda yaptığı konuşmada, İstanbul'da emniyet güçlerince sendika üyelerine müdahalede bulunulduğunu belirterek, ''Arkadaşlarımıza İstanbul'da yapılan müdahale tek başına buradaki kolluk güçlerinin işi değil, sahte gülücükler dağıtan mevcut hükümetin izdüşümüdür. Bu saldırıyı hükümetin talimatı olarak değerlendiriyorum'' dedi. 
     Ankara 2. İş Mahkemesi'nde 10 Aralık Cuma günü görülecek kapatma davasına katılmak üzere Ankara'ya yürüdüklerini ifade eden Dinçer, ''Belki tabelalarımızı indirip, kapılarımızı kapatabilirler. Ama bu örgütün, mühürleri kırarak, yasakları aşarak sendikaları kurma geleneği vardır. Eğitim-Sen güneşi Türkiye'yi aydınlatmaya devam edecek'' diye konuştu. 
     Geceyi İzmit'te geçirecek grup, yarın sabah Bursa'ya hareket edecek. Cuma günü Ankara'da olacak grup, saat 11.00'de 2. İş Mahkemesi'nde görülecek davaya katılacak. 
     
</TEXT>
</DOC>
