<DOC>
<DOCNO> 262196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur51.html </URL>
<DATE> 2004/08/10/ </DATE>
<TIME> 18.41 </TIME>
<AUTHOR>  </AUTHOR>
<HEADLINE>
SSK'ya ilaç alımı soruşturması... 
</HEADLINE>
<TEXT>

     Sosyal Sigortalar Kurumu'nun SSK yüksek fiyattan ilaç aldığı iddiasına ilişkin soruşturmayı yürüten İstanbul Cumhuriyet Savcılığı, SSK İstanbul Bölge Müdürlüğü İhale Komisyonu'nun kimlerden oluştuğunun bildirilmesi için gönderdiği yazıya cevap alamayınca talebi tekrarladı. 
     AA muhabirinin aldığı bilgiye göre, İstanbul Cumhuriyet Savcılığı, 1 hafta önce SSK İstanbul Bölge Müdürlüğü İhale Komisyonu'nun kimlerden oluştuğunun bildirilmesi için ilgili yerlere gönderdiği yazıya cevap alamadı. Savcılık, bunun üzerine cevabın verilmesi için aynı yerlere yeniden yazı gönderdi. 
     Bu arada, soruşturma kapsamında sadece bir firmaya ilişkin değil, SSK'nın ilaç aldığı tüm firmalara ilişkin inceleme yapıldığı, bu amaçla ilgili bazı sağlık personelinin de ifadelerinin alındığı öğrenildi. 
     Soruşturma kapsamında incelenen ihalelerde SSK'nın verdiği fiyatlar ile firmaların verdikleri fiyatların SSK'nın internet sitesinde yayınlandığı, bu bilgilerin gizli tutulmadığı kaydedildi. 
     Öte yandan, İhale Komisyonu Başkanı Azmi Aslan'ın sağlık sorunları nedeniyle yurtdışına çıktığı öne sürüldü. 
     
</TEXT>
</DOC>
