<DOC>
<DOCNO> 277011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/dunya/adun.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
2013'ten sonra... 
</HEADLINE>
<TEXT>


AB Komisyonu'nun tavsiye kararında müzakerelere yeşil ışık yakılması kesinleşti. Üyelik için ise en az 2013'e kadar beklemek gerekecek 

Güven Özalp - Brüksel 


Avrupa Birliği Komisyonu'nun Türkiye'yle tam üyelik müzakerelerine başlanıp başlanmayacağı konusunda vereceği tavsiye kararında son aşamaya gelindi. Komisyon üyelerinin özel kalem müdürleri bugün toplanıp 6 Ekim'de komiserlerin önüne gidecek metne son halini verecekler. Komisyon üyeleri tarafından ele alınmadan nihai hale gelmeyecek olan ve komiserler tarafından yapılacak son dakika değişikliklerine açık olan tavsiye kararının taslak halinde birden fazla senaryo üzerinde duruluyor. 
Bugünkü toplantıda ele alınacak olan ve müzakere başlangıcından, müzakere sürecinde gündeme gelebilecek yaptırımlara kadar yayılan detaylı konuları ele alan olası tavsiye şekilleri şu şekilde belirginleşiyor 

Kriterler Şeytan ayrıntıda gizli 
Bu konuda Komisyon iki olasılık üzerinde duruyor. Bunlardan ilki "Türkiye, katılım müzakerelerine başlamak için gerekli Kopenhag siyasi kriterlerini tamamlamıştır" yönündeki söylem. Bu söylemin alternatifi ise İlerleme Raporu'ndaki eksiklerin de dikkate alınması gerektiğini düşünen çevrelerin benimsediği yaklaşımdaki olumsuzluk cümledeki "yeterli" sözcüğünde gizli "Türkiye, katılım müzakerelerine başlamak için gerekli Kopenhag siyasi kriterlerini yeterli düzeyde tamamlamıştır". 

Müzakereler Üç senaryo tartışılacak 
Bu noktada üç senaryo var ve bunlardan hiçbiri "müzakerelerin başlatılmaması gerektiği" tezine dayanmıyor. Başka bir deyişle Komisyon'un müzakerelerin başlatılması için yeşil ışık yakacağının artık kesin olduğu söylenebilir. Müzakerelerin başlatılması konusunda üç senaryo masaya yatırılacak. Bunlardan ilkinde "Bu noktadan hareketle Avrupa Birliği Konseyi'ne Türkiye'yle katılım müzakerelerine gecikmeksizin başlanmasını öneriyoruz" yönünde bir söylem benimseniyor. 
İkinci senaryo ise daha net bir söyleme dayanıyor "Türkiye katılım müzakerelerine gecikmeksizin başlayabilir". Üçüncü söylem ise yine olumsuz çevreler düşünülerek kaleme alınmış "AB Konseyi'nin bu yönde karar vermesi halinde Türkiye katılım müzakerelerine gecikmeksizin başlayabilir". 

Masadaki dosyalar nasıl kapatılacak 
Bu alanda benimsenmesi olası iki yöntem mevcut. Bunlardan ilki "Müzakereler sırasında bir başlık, Komisyon'un AB Konseyi'ne sunacağı bir değerlendirme temel alınarak, Türkiye'nin müzakere edilen başlığı düzgün bir şekilde uyguladığına kanaat getirilir getirilmez kapanmış sayılır" şeklinde belirginleşiyor. İkinci olasılığı ise müzakere başlığının ancak "Türkiye'nin müktesebatı yerine getirme kabiliyetini gösterdiğinde kapatılacağı" oluşturuyor. 

Müzakereleri askıya alma kriterleri 
Bu alanda diğer adaylara oranla çok daha sert bir yaklaşım benimsenmesi gündemde. "Sürecin herhangi bir aşamasında Komisyon, Türkiye'de o ana kadar gerçekleştirilen reformlara ilişkin bir gerileme tespit ederse katılım müzakereleri askıya alınabilir" yönündeki söylem bu konuda en yumuşak söylemi oluşturuyor. Bu ifadede yer alan "askıya alınabilir" kelimelerinin "durdurulur" kelimesiyle değiştirilmesi ve buna da "herhangi bir ön uyarı da bulunmaksızın" kelimelerinin eklenmesi olasılığı bulunuyor. Ancak bu son iki olasılığın kabul edilme ihtimali düşük gözüküyor. Tavsiye metninde "Türkiye, AB'ye yönelik taahhütlerini yerine getirmezse müzakereler askıya alınır" ifadesine de yer verilmesine kesin gözüyle bakılıyor. 

2013'ten önce üyelik imk nsız 
Tavsiye kararında etki raporunun da kaale alınması yönünde çağrı yapılması öngörülürken Türkiye'nin olası üyelik tarihinin ancak 2013 sonrasında bir tarih olacağının vurgulanması da öngörülüyor. Bunun ise "Türkiye 2007 - 2013 dönemi mali perspektif ve bütçe çalışmalarında sadece aday ülke olarak algılanmalıdır" şeklinde formüle edilmesi bekleniyor. 


</TEXT>
</DOC>
