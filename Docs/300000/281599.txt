<DOC>
<DOCNO> 281599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonspo27.html </URL>
<DATE> 2004/10/19/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yimpaş Yozgatspor'da icra şoku... 
</HEADLINE>
<TEXT>

     İkinci Futbol Ligi A Kategorisi takımlarından Yimpaş Yozgatspor Kulübü'ne, eski futbolcularından Selçuk Yıldırım'a verilen borç senedinin ödenmediği gerekçesiyle icra geldi. 
     Kırmızı-siyahlıların geçen sezon Elazığspor'dan transfer ettiği ve bu sezon başında Eskişehirspor'a verilen Selçuk Yıldırım'ın avukatı, icra memurları ile kulüp binasına gelerek tespit yaptı. Saat 15.00 sıralarında Esentepe semtindeki kulüp tesislerine gelen avukat ve icra memurları, sporcuların kaldığı odalardaki ranza, dolap, televizyon gibi eşyaları götürmek üzere hazırlık yaptılar. 
     Ancak Kulüp Müdürü Cihat Altınok, Selçuk Yıldırım'a verilen 20 milyar liralık senetteki bedelin 16 milyar lirasının ödendiğini gösterir belgeleri ibraz etti. Avukat ve kulüp idarecileri arasında çıkan kısa süreli tartışma sonrasında avukat ve icra memurlarının, kulüp binasından ayrıldıkları bildirildi. 
     
</TEXT>
</DOC>
