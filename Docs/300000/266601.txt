<DOC>
<DOCNO> 266601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonsiy12.html </URL>
<DATE> 2004/08/26/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ankara bu kez de Putin alarmı verdi 
</HEADLINE>
<TEXT>

     Rusya Devlet Başkanı Viladimir Putin, iki Rus uçağının aynı dakikalarda arka arkaya düşüşünün ardından Ankara'ya geliyor. 
     Ankara polisi bu ziyaret nedeniyle alarma geçti. Ankaralılar Bush'tan sonra şimdi de Putin için alınacak güvenlik önlemleri nedeniyle sıkıntılı günler geçirecek. 
     Bush'un ziyaretinde olduğu gibi Putin'in ziyaretinde de geçeceği tüm güzergahlar trafiğe kapatılacak. Putin Bush'un aksine Çankaya Köşkü içerisindeki Camlı Köşk'te kalmayı tercih etti. 
     
     Ankaralıları yine zor günler bekliyor 
     Rusya Devlet Başkanı Viladimir Putin'in iki günlük Ankara ziyaretinde üst düzey güvenlik önlemleri alınacak. Devlet başkanlarına uygulanan birinci sınıf koruma tedbirlerinin yanı sıra Ankara polisi, beş bin personeliyle üç ayrı güzergahta tedbir alacak. 
     ABD Başkanı Bush'un Ankara ziyareti sırasında alınan önlemlerle aynı prosedür işletilecek ve Putin'in geçeceği tüm güzergahlar trafiğe kapatılacak. Yani Ankaralılar Bush'tan sonrda şimdi de Putin için iki gün trafik eziyeti çekecek. 
     
     Güvenlik için dublör de kullanılacak 
     Rusya Devlet Başkanı, Esenboğa Havalimanı'ndan iki ayrı makam aracıyla hareket edecek. Bush'un ziyaretinde olduğu gibi araçlardan birinde Putin'in dublörü olacak ve iki araçta daha önceden belirlenen iki ayrı güzergahtan Ankara'ya hareket edecek. 
     
     Putin, Camlı Köşk'te kalmayı tercih etti 
     Kalabalık bir heyetle Ankara'ya gelmesi beklenen Putin, Bush'un aksine Cumhurbaşkanlığındaki Camlı Köşk'ü tercih etti. Rusya Devlet Başkanı'nın beraberindeki heyet ise, Sheraton Oteli'nde kalacak. Köşk ve otel etrafındaki güvenlik düzeyi de en üst seviyeye çıkarılacak. 
     Putin'in Ankara ziyareti sırasında geçeceği yollarda polis uygulama yapacak ve şüpheli gördüğü kişileri arayabilecek. Tüm bu önlemler için Bush'un ziyaretinde olduğu gibi Putin'in yakın korumalarıyla da koordineli çalışma yürütülecek. 
     
</TEXT>
</DOC>
