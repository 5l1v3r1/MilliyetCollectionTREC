<DOC>
<DOCNO> 270697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonsiy08.html </URL>
<DATE> 2004/09/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TBB Başkanı "TCK Tasarısı'nda çok eksiklikler var" 
</HEADLINE>
<TEXT>

     Türkiye Barolar Birliği TBB Başkanı Özdemir Özok, Türk Ceza Kanunu TCK tasarısında eksikliklerin bulunduğunu belirtti. 
     Sakarya Barosu'nu ziyaret eden Özok, basın mensuplarına yaptığı açıklamada, Türk Ceza Kanunu tasarısı hazırlanırken, Türkiye'deki ceza hukuku uzmanlarından, ceza davası takip eden avukatlardan ve yargıçlardan görüş alındığını bunların bir kitapta toplandığını bildirdi. Kitabın bütün milletvekillerine gönderileceğini kaydeden Özok, ''Tasarıda çok eksiklikler var'' dedi. 
     Barolar Birliği olarak bu konuda çalışmalar yapıldığını söyleyen Özok, şunları kaydetti 
     ''Türk Ceza Kanunu tasarısı hazırlanırken bizden görüş aldılar. Orada beğendiğimiz, katıldığımız yönler var. Ama eleştirdiğimiz, aceleye gelen, yanlış yönleri de var. Temel yasayı yapmak kolay değil. Bu tasarının ardından TBMM'ye Ceza Muhakeme Usulü Yasası Tasarısı gelecek. Onunla ilgili olarak biz farklı yargıçlardan, savcılardan, emekli olan ve şimdi kürsüde görev yapan avukat arkadaşlarımızdan oluşan bir kurula, çok güzel bir ceza usulü yasası taslağı hazırlattık. Bunu kamuoyuna açıklayacağız.'' TBMM Genel Kurulu'nun TCK tasarısı ile ilgili toplanmadan önce basın toplantısı düzenleyeceklerini dile getiren Özok, eleştiri, endişe ve beğenilen tarafları açıklayacaklarını sözlerine ekledi. 
     
</TEXT>
</DOC>
