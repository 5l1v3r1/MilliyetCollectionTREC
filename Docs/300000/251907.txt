<DOC>
<DOCNO> 251907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/soneko30.html </URL>
<DATE> 2004/06/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bakan Coşkun Banka batırmak ekonomiye birşey kazandırmaz 
</HEADLINE>
<TEXT>

     Sanayi ve Ticaret Bakanı Ali Coşkun, ''Merkez Bankası bana göre belki biraz erkenden, dengeler kurulmadan o kadar özerk oldu ki zaman zaman hükümetin önünde yer aldı'' dedi. 
     Coşkun, Ankara Sanayi Odası'nın aylık Olağan Oda Meclisi Toplantısı'na katılarak bir konuşma yaptı. 
     Konuşmasında kredi faizlerinin yüksekliğine değinen Bakan Coşkun, bu konuda eskisi gibi emir-komuta zinciriyle bankalara müdahale hakları bulunmadığını, bunu da istemediklerini belirterek, şunları kaydetti 
     ''Merkez Bankası bana göre belki biraz erkenden, dengeler kurulmadan o kadar özerk oldu ki zaman zaman hükümetin önünde yer aldı, arkasında değil. Çoğu zaman önünde. Dolayısıyla bunları biz hükümet olarak ekonomik dengeleri serbest piyasa koşullarında kurdurarak, bankaları faizleri aşağıya çekmeye mecbur ediyoruz. Mecbur ediyoruz diyorum. İnanın bana. Yoksa bankalar daima faturasını başkasına ciro eden kurumlar. Türkiye'de hiçbir zaman geçmiş dönemde şu batıklar hariç ki orada da politikalar yanlıştı. Yani bankayı batırmak ekonomiye bir şey kazandırmaz. Dolayısıyla bankalar kendi hatalarının faturasını bile sanayiciye, kredi kullananlara ciro etmiştir. Ama gelişmeler müspettir ve bankalarda ilk defa kendilerini toparlamaya çalıştı.'' Dış ticaret açığının önemli olduğunu ancak tek başına ele alınmaması gerektiğini belirten Coşkun, Türkiye'nin borçlarının döndürülmesinde bir sorun bulunmadığını kaydetti. 
     
     MİLLİ GELİR 6 BİN DOLAR 
     Konuşmasında kişi başına düşen milli gelir konusuna da değinen Coşkun, Brüksel'de yapılan AB Parlamentosu Bakanları Toplantısı'nda çeşitli yetkililerle yaptığı görüşmelerde, bu konuda yaptığı açıklamaları hayretle karşılandığını bildirdi. 
     Türkiye'ye fakir, potansiyeli olmayan bir ülke gözüyle bakanlar bulunduğunu anlatan Coşkun, orada yaptığı görüşmelerde kayıtdışı ekonominin kontrollü bir şekilde kayıt altına alınması halinde Türkiye'de kişi başına düşen milli gelirin 6 bin dolar olduğunu söylediğini kaydetti. 
     Coşkun, AB, Dünya Bankası, IMF veya OECD'nin kabul ettiği satın alma paritesi baz alındığında ise Türkiye'de kişi başına düşen ortalama milli gelirin 11 bin dolar olduğunu ifade ettiğini söyledi. 
     Ali Coşkun, aynı yetkililere, Türkiye'nin fakir bir ülke olmadığını, harekete geçmeyen büyük bir potansiyeli bulunduğunu anlattığını bildirdi. 
     
     ''KDV KONUSUNDA BAZI DENGESİZLİKLER BULUNUYOR'' 
     KDV konusunda bazı dengesizlikler bulunduğunu, buna ilişkin Maliye, Hazine ve ilgili bakanlıklarla çalıştıklarını, KDV'deki dengesizliklerin giderilmesine ilişkin projelerin hazır olduğunu vurgulayan Coşkun, ''IMF, IMF, IMF... AB, AB... sözünden bende rahatsız oluyorum ama bazı söyledikleride gerçek, doğru. Dolayısıyla diyorlar ki Karşılığını bulun, ondan sonra bunları dengeleyin. Bu konuda çalışmalar devam ediyor'' diye konuştu. 
     Teşvikler konusundaki görüşlerini de dile getiren Bakan Coşkun, 36 ilin teşvik kapsamına alındığını ama onların yanı başında bulunan iller ile sanayicilerin rahatsızlık duyduğunu, bunu da saygıyla karşıladığını, bu sorununun da adım adım çözüleceğini söyledi. 
     Halkı bezdiren en önemli sorunun işsizlik olduğunu da vurgulayan Coşkun, son 2 yılda 2.5 milyon kişinin işsizler ordusuna katıldığını, Türkiye'de 1 milyon kaçak işçi, 4 milyonda kayıt dışı işçi bulunduğunu vurguladı. 
     
</TEXT>
</DOC>
