<DOC>
<DOCNO> 296931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/guncel/gun12.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ceza da 'vız gelir' 
</HEADLINE>
<TEXT>


Polis, objektifimize takılan şoförü haberden tespit edip uyardı. Yasada bu suçun cezası, sadece 81 milyon lira 

ELVAN EZBER İstanbul 

MİLLİYET'te 28 Kasım 2004 günü "Tren gelir, hoş gelir... Türk şoförüne vız gelir " başlığıyla yayımlanan haberde Küçükçekmece Yarımburgaz mevkiindeki hemzemin geçitten kırmızı ışık yanarken ve bariyerler indikten sonra geçen midibüsün şoförü "uyarıldı." Haberi "ihbar" kabul eden Trafik Denetleme Şube Müdürlüğü, 34 J 6538 plakalı midibüsün Hasan Acar'a ait olduğunu belirledi. 
Acar'a gönderilen ikaz yazısında şöyle denildi "Can güvenliğinizi ve trendeki vatandaşların can güvenliğini tehlikeye atarak Karayolları Trafik Kanunu'nun 76. maddesine uymadığınız görülmüştür. Trafik kurallarına uyalım" denildi. 76. Madde, demiryolu geçitlerinde, ışıklı veya sesli "DUR" işaretlerine riayet etmeyen, bariyer varken geçide giren sürücülere 81 milyon lira para cezası kesilmesini ve 10 ceza puanı uygulanmasını öngörüyor. 
Trafik Denetleme Şube Müdürlüğü yetkilileri, cezanın polis ya da fahri trafik müfettişinin tespit ettiği durumlarda yazılabildiğini, fotoğrafın ceza için yeterli delil özelliği taşımadığını belirtti. 




</TEXT>
</DOC>
