<DOC>
<DOCNO> 269218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonsiy02.html </URL>
<DATE> 2004/09/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Verheugen'den kritik ziyaret... 
</HEADLINE>
<TEXT>

     Verheugen İlerleme Raporu'ndan önceki son ziyaretinde üç şehri ziyaret edecek. 
     AB Komisyonu'nun Genişlemeden Sorumlu Üyesi Günter Verheugen, çeşitli temaslarda bulunmak üzere bugün Türkiye'ye geliyor. 
     Verheugen'in Ankara, Diyarbakır, İzmir ve İstanbul'u kapsayacak ziyareti, AB Komisyonu'nun 6 ekimde açıklayacağı İlerleme Raporu öncesinde Türkiye'deki reform sürecine ilişkin son gelişmelerin ele alınması ve karşılıklı görüş alışverişinde bulunulması açısından oldukca önemli. 
     
     İlerleme raporundan önceki son ziyaret 

     Ziyaretin, AB'nin Türkiye ile müzakerelere başlayıp başlamama kararında büyük etkisi olacak İlerleme Raporu'ndan önce Verheugen'in Türkiye'deki son temasları olması açısından da önemi bulunuyor. 
     
     Son kararını ziyaretten sonra verecek 

     Verheugen, önceki gün Alman Die Welt gazetesine verdiği demeçte, Türkiye ile müzakerelere başlama konusunda, Türkiye'de kilise, insan hakları örgütleri ve sivil toplum kuruluşları temsilcileriyle yapacağı görüşmelerden sonra son kararını vereceğini söylemişti. 
     Raporun 'adil ve tarafsız' olacağını, tüm sorunların açıkça belirtileceğini, komisyonun gerçeklere bağlı kalarak, Türkiye'nin tüm kriterleri yerine getirip getirmediğini değerlendireceğini kaydeden Verheugen, hafta içinde yaptığı bir açıklamada da raporun ''birkaç küçük sürpriz içerebileceğini'' dile getirmişti. 
     
     Dışişleri'nden açıklama 

     Dışişleri Bakanlığı'ndan dün yapılan açıklamada, ''hükümetin dış politikadaki temel hedeflerinden birinin, aralık 2004 tarihinde yapılacak olan AB zirvesinde Türkiye ile üyelik müzakerelerine başlanması yönündeki kararın alınması olduğu, bu husustaki iradenin, Verheugen'in ziyareti sırasında tekrar vurgulanacağı'' belirtildi. 
     
     Verheugen Diyarbakır'a gidecek 

     Verheugen, 6 eylül pazartesi günü Ankara'da Başbakan Recep Tayyip Erdoğan tarafından kabul edilecek, Dışişleri Bakanı Abdullah Gül ile yapacağı görüşmelerden sonra, 6-9 eylül günleri arasında, sırasıyla Diyarbakır, İzmir ve İstanbul'u ziyaret ederek, resmi ve mülki erkan ile sivil toplum kuruluşlarının temsilcileriyle temaslarda bulunacak. 

     
</TEXT>
</DOC>
