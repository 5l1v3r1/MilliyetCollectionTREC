<DOC>
<DOCNO> 274382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonyas06.html </URL>
<DATE> 2004/09/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Anadolu Üniversitesi tercihte yükseldi... 
</HEADLINE>
<TEXT>

     Anadolu Üniversitesi'ne AÜ kayıt hakkı elde eden 5 bin 456 öğrencinin yüzde 68'inin bu üniversiteye ilk 5 tercihi arasında yer verdiği belirlendi. 
     AA muhabirinin aldığı bilgiye göre, Öğrenci Seçme Sınavı'na ÖSS giren adaylardan AÜ'yü tercih eden 5 bin 456 öğrenci, Öğrenci Seçme ve Yerleştirme Merkezi ÖSYM tarafından AÜ'ye yerleştirildi. Kayıt hakkı kazanan öğrencilerin ilk beş ve ilk 10 tercih içinde AÜ'nün yeri geçen yıla göre bu yıl yükseldi. 
     AÜ'yü ilk beş içinde tercih eden öğrencilerin oranı geçen yıl yüzde 54 düzeyindeyken, 2004'te bu oran yüzde 68'e yükseldi. AÜ'yü ilk 10 içinde gösteren öğrencilerin oranı da yüzde 71'den yüzde 87'ye çıktı. AÜ'yü tercih eden öğrencilerin yaklaşık yüzde 30'unu Türkiye'nin 5 büyük kentinden gelen öğrenciler oluşturuyor. 
     Buna göre, AÜ'yü seçen öğrencilerin 1370'i Eskişehir, 632'si İstanbul, 571'i Ankara, 336'sı Bursa, 218'i İzmir ve 135'i de Antalya'daki liselerden mezun olanlar. Şimdiye kadar 8 fakülte, 4 yüksekokul ve 4 meslek yüksekokuluna toplam 5 bin 456 öğrenci yerleştirilirken, bunlardan 109'unu Yabancı Uyruklu Öğrenci Sınavı YÖS ile gelenler, 49'unu da devlet burslu öğrenciler oluşturuyor. 
     
     FAKÜLTE VE YÜKSEKOKULLARA KAYITLAR 
     ÖSYM, Eczacılık Fakültesi'ne 83, Edebiyat Fakültesi'ne 222, Eğitim Fakültesi'ne 650, Fen Fakültesi'ne 275, Hukuk Fakültesi'ne 124, İktisadi ve İdari Bilimler Fakültesi'ne 883, İletişim Bilimleri Fakültesi'ne 221, Mühendislik Mimarlık Fakültesi'ne 369, Endüstriyel Sanatlar Yüksekokulu'na 64, Engelliler Entegre Yüksekokulu'na 5, Sivil Havacılık Yüksekokulu'na 86, Turizm ve Otel İşletmeciliği Yüksekokulu'na 104, Bilecik Meslek Yüksekokulu'na 633, Bozüyük Meslek Yüksekokulu'na 150, Eskişehir Meslek Yüksekokulu'na 297, Porsuk Meslek Yüksekokulu'na 1290 öğrenci yerleştirdi. 
     AÜ'de 2004-2005 eğitim öğretim yılı 27 Eylül Pazartesi günü Atatürk Kültür ve Sanat Merkezi'nde düzenlenecek törenle başlayacak. Açılış töreni, Televizyon Anadolu TVA tarafından naklen yayınlanacak. Yeni öğrencilere üniversitenin tanıtılması amacıyla her yıl düzenlenen oryantasyon programı ise 30 Eylül'de yapılacak. 
     
</TEXT>
</DOC>
