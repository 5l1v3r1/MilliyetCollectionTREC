<DOC>
<DOCNO> 274890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sontur16.html </URL>
<DATE> 2004/09/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Ağabeyinin suçunu üzerine almak istedi... 
</HEADLINE>
<TEXT>

     Antalya'da bir kişiyi silahla yaralayarak kaçan zanlı, polis tarafından yakalandı. Yakalanan ağabeyinin suçunu üzerine almak isteyen kardeşi ise polise bıçakla saldırdı. 
     Antalya Kanal Mahallesi'nde, dün tartıştığı Şaban Mumcu'yu silahla yaralayarak kaçan Gökay A, bugün Güvenlik Mahallesi 269 Sokak'ta Antalya Emniyet Müdürlüğü Cinayet Büro Amirliği ekipleri tarafından kıstırıldı. Yanında bulunan kardeşi Selim A ile bir süre sokak aralarında izini kaybettiren Gökay A, kovalamaca sonucu polis tarafından yakalandı. Ağabeyinin yakalandığını gören Selim A, ''Ağabeyimi bırakın suçu ben işledim'' diyerek elinde bulunan sallama adı verilen bıçakla polislere saldırdı ve etkisiz hale getirildi. 
     Yapılan aramada, Gökay A'nın üzerinde kurusıkı bir tabanca ele geçirildi. 
     Gökay A ve kardeşi Selim A, ifadeleri alınmak üzere Asayiş Şube Müdürlüğü'ne götürüldü. 
     Polis, olayla ilgili soruşturmanın devam ettiğini bildirdi. 
     
</TEXT>
</DOC>
