<DOC>
<DOCNO> 271292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/yasam/axyas01.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kavgacı' Bruce Lee barış simgesi oldu 
</HEADLINE>
<TEXT>


Mostarlılar, şehirlerine barışın sembolü olarak Papa, Gandhi gibi isimlerin heykelini dikmeyi düşündüler. Ve kung fu efsanesi Lee'de karar kıldılar 

DIŞ HABERLER SERVİSİ 

Boşnaklar ve Hırvatlar arasında aylar süren tartışmaların ardından, Bosna - Hersek'in Mostar kentine barış anıtı olarak kung fu efsanesi Bruce Lee'nin heykelinin dikilmesine karar verildi. 
Anıt için halk arasında yapılan oylamada, 70'li yıllarda çevirdiği filmlerle efsaneleşen Çin asıllı Amerikalı Lee, Papa 2. Jean Paul ve Mahatma Gandi gibi rakiplerini geride bıraktı. 

'Kente turist çeker' 
Mostar'da yapılan halk oylamasıyla Lee'nin iki halkın ortak saygı duyduğu tek isim olduğu ortaya çıktıysa da, bazı kent sakinleri bu kararı eleştirdi. 
2. Dünya Savaşı'na katılan askerleri temsil eden Subnor adlı örgütün yaptığı açıklamada, Bosna Savaşı sırasında 2. Dünya Savaşı kahramanları adına dikilen heykellerin yıkıldığını hatırlatarak, "Yıkılan heykelleri yeniden dikmek iyi olurdu. Bruce Lee ülkemiz için savaşmadı" dedi. 
Lee'nin bronz heykelini dikecek olan Mostar Kent Hareketi adlı grup ise, Lee'nin iki halkın da sevdiği bir isim olduğunu, üstelik kente turist çekeceğini söyledi. 
Mostar'da İspanyol Meydanı'na dikilecek olan Bruce Lee heykeli, efsanevi yıldızın gerçek boyutlarında olacak. 4 bin sterline 10 milyar lira mal olması beklenen heykelin önümüzdeki yıl tamamlanması amaçlanıyor. 


</TEXT>
</DOC>
