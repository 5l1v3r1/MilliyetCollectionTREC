<DOC>
<DOCNO> 292278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yazar/cemal.html </URL>
<DATE> 2004/11/26/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İsrail Arafatizm devam edebilir 
</HEADLINE>
<TEXT>

Şaron'un siyasal danışmanı Zalman Şoval, Arafatizmin devam edebileceğini, 'kısa yol arayışları'nın sakıncalı olacağını söylüyor 
Arafat sonrası Ortadoğu - 3 
TEL AVİV 
Küçük hayaller ya da büyük umutlar Filistinli şair Mahmut Derviş'in bir dizesi bu. Filistinliler ile Yahudileri olmayacak hayallere dalmak yerine, gelin yapılabilecek olanı yapalım, küçük umutlarla yetinelim diyen bir dize. Yani realpolitik kokan ve savaşan tarafları gerçeğin soğuk yüzüne çağıran bir ses... 
Doğu Kudüs'teki Paşa Restoran'da Filistinli aydınlarla geçen akşam sohbet ederken kulağıma çalındı. 
Masada, İsrail - Filistin Araştırmaları Merkezi Direktörü Zekeriya Al Qap, Siyasal Bilimler Profesörü Munther Dejani, Jerusalem Times gazetesinin yayımcısı ve Arafat'ın eski barış müzakerecisi Hanna Siniori ile Türkiye'nin Kudüs'teki duayen başkonsolosu Hüseyin Avni Bıçaklı vardı. 

Hayal kuruluyor 
Biri şöyle dedi 
"Küçük umutlar nedir, büyük hayaller nedir Filistin topraklarının yüzde 78'i 1967'deki Altı Gün Savaşı'yla İsrail'in eline geçti. Bizim tam elli yılımızı aldı bu yüzde 78'i kabullenmemiz. '93 Oslo ile evet dedik sonunda. Buna karşılık topraklarımızın hiç olmazsa geri kalan yüzde 22'sinin tümüyle Filistinlilere ait olduğunu kırk yıldır kabul etmiyor İsrail. Büyük hayallerin peşinde Sanıyor ki bir sabah kalkacak ve bir bakacak bütün Filistinliler def olup gitmiş... Tabii Filistinliler arasında da büyük hayallere dalan yok değil. Kalan yüzde 22'nin üstünde bir Filistin devleti kurulmasıyla yetinmek istemiyorlar. Bir gün bütün Yahudilerin bu topraklardan çekip gideceklerinin hayalini kuruyorlar." 
Peki suçlu kim 
Elbette İsrail suçlanıyor. 
Yüzde 22'nin üstünde, başkenti Doğu Kudüs olacak bağımsız bir Filistin devletini h l reddetmekle İsrail'in büyük bir umutsuzluğa yol açtığını, bu adaletsizliğin çukurunda şiddet politikalarının doğduğu anlatılıyor. 

Kanla beslenen döngü 
Biri diyor ki 
"İşsizlik ve yoksulluk diz boyu. Her akşam yemek masasına ekmek koyamayan bir babanın ruh halini bilir misin O masada oturan çocuklarının gözleri, bakışları o babayı bin kere öldürür. O da, çocuklarıyla her akşam göz göze gelmek yerine, bir kere ölmeyi tercih eder. Eline silahı bombayı alır, hatta kendisi canlı bomba olur." 
Bir başka deyişle 
Kanla beslenen bir kısır döngü... Bu nasıl kırılacak Bu açıdan Arafat sonrası bir fırsat penceresi açıyor mu Beş gündür bu topraklardayım. Dikkat ediyorum, bütün ilgili taraflar iyimser konuşmaya özen gösteriyor. Ama biraz deşince, kimsenin öyle umut beslediğini göremiyorum. Soru işaretlerinin kuyrukları birbirlerine dolanıyor. Tedirgin bir bekleyiş ağır basıyor daha çok. 
Bu havada olanlardan biri de Zalman Şoval. Kıdemli bir diplomat. İsrail'in Washington'da iki kez büyükelçiliğini yapmış. İktidardaki Likud Partisi'nin dış politika sorumlusu. Ama daha önemlisi, Başbakan Şaron'un yakın çevresinden ve uzun zamandır Şaron'un siyasal danışmanlığını yapıyor. 
Kendisiyle geçen yıl da görüşmüştüm. Filistinlilerle barış konusunda, acele işe şeytan karışır havasındaydı. İlk aşamada, geçici sınırlar içinde bir Filistin devletinin çok büyük bir başarı olacağını söylemişti. Böyle bir devletin Gazze'yle Batı Şeria'nın bir bölümünde kurulabileceğini belirtirken, 'nihai barış'ın daha uzun zaman alacağını sözlerine eklemişti. 
Bugün de farklı düşünmüyor. 
Arafat'ın sahneden çekilmiş olmasını bir umut penceresi olarak değerlendiriyor. Ama fazla abartmıyor. Çünkü 'Arafatizm'in devam edebileceğini, 'kısa yol arayışları'nın sakıncalı olacağını, yani mucize beklenmemesi gerektiğini sözcüklerini seçe seçe söylüyor. 

Abbas'ın tabanı yok 
Tartışılan bir soruyu soruyorum 
"Arafat'ın yerine Mahmut Abbas seçilirse, ki öyle gözüküyor, Enver Sedat olabilir mi Mısır'da Sedat başkanlık koltuğuna oturunca siyasette devrim yapmış, Nasırizm'i özellikle İsrail'le ilişkilerde hiç beklenmedik şekilde sona erdirmişti. Kudüs'e kadar gelip İsrail'le barış yapabilmişti. Mahmut Abbas'ın bu şansı var mı " 
Şaron'un danışmanı buna pek ihtimal vermiyor "Enver Sedat'ın arkasında ordu vardı. Mahmut Abbas'ın nesi var Böyle bir iktidar tabanı yok ki Abbas'ın. Bu yüzden herkesle iyi geçinmek zorunda, herkese elma şekeri dağıtmak zorunda..." 
Bir iyi, bir kötü senaryo yazmasını istiyorum Şaron'un siyasal danışmanı Zalman Şoval'dan. 
Özetle diyor ki 
"Yalnız Hamas'ı, İslami Cihat'ı değil, birçok büyüklü küçüklü silahlı grupların Mahmut Abbas tarafından kontrol altına alınması... İsrail'e karşı terörün durması... İsrail'e karşı düşmanca, kışkırtıcı açıklamalara son verilmesi... Ders kitaplarının yeniden yazılmaya başlaması... Filistin tarafında sivil toplumun, hukuk devletinin gelişmesi... İsrail'le Filistin arasında iletişimin, ticaretin güçlenmesi... Ve günün birinde iki tarafı nihai barış için buluşturabilecek böyle bir sürecin işlemeye başlaması... İyi senaryo bu. Zaman alabilir. Ama önce önemli olan, barış içinde birlikte yaşamanın altyapısını oluşturmaya başlamaktır. Avrupa Birliği'nin bir barış projesi olarak tarihte sahne alması ne kadar acılı ve ne kadar zaman tüketici olmuştu. İsrail - Filistin çatışmasının da yüz yıllık bir geçmişi var, unutmayın bu noktayı. Önümüzdeki dört yıl çok hayati... " 
Felaket senaryosuna gelince... 
Şöyle özetliyor Şaron'un danışmanı 
"Mahmut Abbas'ın yeni başkan olarak silahlı grupları denetim altına alamaması, ipleri elinden kaçırması... Filistin tarafının kaos ve iç savaş ortamına sürüklenmesi... İran'ın Hizbullah'la, diğer bazı gruplarla ortalığı daha beter karıştırması... İsrail'in askeri operasyonlara geçmesi... Tabii hiç arzu etmediğimiz trajik bir durum olur böyle bir kötü senaryonun gerçekleşmesi." 
Başbakan Şaron'un siyasal danışmanı Şoval iyimser olmaya çalışıyor. Arafat sonrasında bir umut bulunduğunu söylüyor. Bu arada başkanlık seçimleri için İsrail'in Filistin tarafına, Doğu Kudüs'te oy verme dahil yardımcı olacağını sözlerine ekliyor. Son cümlesine gelince, "Güveni yıkmak çok kolay, ama yeniden inşa etmek çok güçtür" diyor Şaron'un danışmanı Zalman Şoval sohbetimizi noktalarken. 
Güven, güvensizlik 
Ramallah'ta genç bir Filistinli milletvekiliyle buluşmaya giderken düşündüğüm iki sözcük. Nereye gitseniz karşınıza çıkıyor bu topraklarda. Yahudi Filistinliye, Filistinli de Yahudiye güvenmiyor, inanmıyor. Birbirlerini sevmiyorlar, hatta nefret ediyorlar. 

Hamas da değişebilir 
Ramallah'ın Aslanlı Meydanı. 
Geçenlerde bir Filistinli asıldı burada, İsrail işbirlikçisi olduğu için... Meydandaki aslan heykellerine yaslanmış Filistinli gençlerle sohbet ediyorum. Hepsi işsiz. İsrail'e küfrediyorlar. Barışa fazla şans vermiyorlar. 
Duvar yazısı 
İsrail işgaline son 
Terörist Şaron... 
El Halil milletvekili Muhammed Hurani 42 yaşında. Filistin hareketinin genç kanadından. İlk kez 16 yaşında İsrail hapishanelerine girmiş. Toplam altı yıl hapis yatmış. Filistin hareketinin ana gövdesini oluşturan El Fetih'in perde arkasındaki güçlü isimlerinden. 
Mahmut Abbas'ın seçileceğini söylüyor. El Fetih'in birlik içinde yol almasının barış açısından önemine işaret ediyor. Hamas ve şiddet konusunu açıyorum. 
Özet yanıtı 
"Barış sürecine girilirse, bugün şiddeti meşru savunma olarak destekleyen Filistin halkında bir psikolojik değişim meydana gelir. Hamas da değişmek zorunda kalır, eski politikalarını hiçbir şey olmamış gibi sürdüremez." 

Karşılıklı güven yok 
Şu sözleri de ilginç 
"Haklısınız iki tarafın da meşru acıları var. Biz İsrail işgalinden çok fazla acı çektik, çekmeye de devam ediyoruz. Ama işgale karşı direndiğimiz için onlar da acı çekti, doğru bu da. Bu arada Yahudilerin tarihi trajedileri, bizim acılarımıza karşı onları kör etmemeli." 
Güven konusuna gelince... 
"Biz onlara, onlar bize güvenmiyor" dedi Muhammed Hurani, "Ama bu güven meselesinin çözümü engellememesi lazım. Önkoşullar, uzun geçiş dönemleri olmaz. Ya işgal sona erer ya da ermez. Ya barış olur ya da olmaz. Esas fren yapacak olan İsrail. Duvar'ın inşası sürüyor. Yeni yerleşimler durmadı. Barış süreciyse eğer, iyi niyetse önce bunlara fren yapılsın." 
Yarınki beşinci yazıda, İsrail'in bilge devlet adamı ve ana muhalefetteki İşçi Partisi'nin lideri Şimon Peres'ten Milliyet'e açıklamalar... 






</TEXT>
</DOC>
