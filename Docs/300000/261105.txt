<DOC>
<DOCNO> 261105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/soneko21.html </URL>
<DATE> 2004/08/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bazı nakliyeciler Irak'a sevkıyatı geçici bir süre erteledi... 
</HEADLINE>
<TEXT>

     Hatay'ın İskenderun İlçesi'ndeki bazı nakliye firmalarının, Irak'a sevkıyatı geçici bir süre için erteleme kararı aldığı bildirildi. 
     Bu kararda, Irak'ta geçtiğimiz günlerde bir Türk şoförünün öldürülmesi ve Uluslararası Nakliyeciler Derneği'nin UND ''ABD yükü taşımama'' kararının etkili olduğu kaydedildi. 
     Merkezi İskenderun'da bulunan Tempo Taşımacılık Firması sahibi Mehmet Hazırlar, AA muhabirine yaptığı açıklamada, Irak'ta kurulacak, ülkenin en büyük termik santralinin İskenderun Limanı'ndaki bazı malzemelerinin de aralarında bulunduğu yükleri geçici olarak götürmeme kararı aldıklarını söyledi. 
     Hazırlar, Irak'ta kaosun hüküm sürdüğünü, Türk şoförlerinin bir bölümünün yaşam endişesi duyduğunu, bu nedenle ABD mallarını göndermekte tereddüt ettiklerini belirtti. 
     Zaho'da bekleyen ve güneye gitmesi gereken 8 TIR mal bulunduğunu ifade eden Hazırlar, şöyle konuştu 
     ''Bu TIR'lardaki içme sularını bekletiyoruz. Iraklı şoförler bularak bunları taşımaya çalışacağız. Santral parçalarının taşınmasına da 15 Ağustos'tan itibaren devam edeceğiz. Santral yapımı Iraklıların işine yarayacağı için sıkıntı yaşamayacağımızı sanıyorum.'' Bu arada, dün Musul'a giden Türk TIR'larının, ABD'li güvenlik güçleri tarafından tehlikeli olduğu gerekçesiyle Habur'a gönderildiği belirtildi. 
     
</TEXT>
</DOC>
