<DOC>
<DOCNO> 286930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sontur14.html </URL>
<DATE> 2004/11/07/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Adıyaman'da kaza kazayı getirdi 6 ölü 
</HEADLINE>
<TEXT>

     Adıyaman'ın Kahta İlçesi'nde meydana gelen trafik kazasında ilk belirlemelere göre 6 kişi öldü, 4 kişi yaralandı. Öte yandan yakınlarının kaza geçirdiğini öğrenerek yola çıkan 3 kişilik aile de kaza geçirdi. Bu kazada da 1.5 yaşındaki bir bebek hayatını kaybetti. 
     Alınan bilgiye göre, Gerger İlçesi'nden Kahta'ya gelen İbrahim Kuşçu yönetimindeki 27 EL 726 plakalı kamyonet ile Kahta istikametinden Gerger'e gitmekte olan Mehmet Özkan Işık'ın kullandığı otomobil, Karakuş mevkii TPAO tesisleri önünde çarpıştı. 
     Kazada otomobil sürücüsü Mehmet Özkan Işık 25 , Hüseyin Işık 61 , Cemile Işık 56 , Meral Şaroğlu 23 ve ismi tespit edilemeyen 15-16 yaşlarında genç bir kız olay yerinde, Öznur Işık da hastaneye kaldırılırken yolda öldü. 
     Kamyonet sürücüsü İbrahim Kuşçu Gaziantep Devlet Hastanesine sevk edilirken, diğer yaralıların Adıyaman Devlet Hastanesi'nde tedavi altına alındığı belirtildi. 
     
     KADERİN BÖYLESİ... KAZA YERİNE GİDERKEN KAZA GEÇİRDİLER... 

     Olayın duyulmasının ardından, kazada yakınlarını kaybeden öğretmen, olay yerine gelirken geçirdiği trafik kazasında kızını kaybetti. 
     Edinilen bilgiye göre, kendisini ziyarete gelen anne, baba ve kardeşlerinin, geçirdikleri trafik kazasında ölüm haberini alan Özlem Saygılı eşi Fatih Saygılı ve kızları Zeynep Çağla Saygılı ile birlikte kaza yerine doğru yola çıktı. 
     Fatih Saygılı'nın kullandığı 31 PU 005 plakalı özel otomobil, Kahta Çayı mevkiinde aşırı hız nedeniyle virajı alamayarak devrildi. Kazada otomobilde bulunan Özlem Saygılı, Fatih Saygılı ve kızları Zeynep Çağla Saygılı yaralandı. 
     Yaralılar, Kahta Devlet Hastanesi'nde tedavi altına alınırken, durumu ağır olan 1.5 yaşındaki Zeynep Çağla Saygılı, kaldırıldığı Adıyaman Devlet Hastanesi'nde hayatını kaybetti. 

     
</TEXT>
</DOC>
