<DOC>
<DOCNO> 278539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonyas11.html </URL>
<DATE> 2004/10/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ormanlarımız geçen yıla göre daha az yandı... 
</HEADLINE>
<TEXT>

     Türkiye'de, bu yılın 9 ayında çıkan orman yangınlarında zarar gören alanın, geçen yılın aynı dönemine göre yaklaşık yüzde 30 azalarak 3 bin 914 hektara düştüğü bildirildi. 
     AA muhabirinin Çevre ve Orman Bakanlığı'na bağlı Orman Koruma ve Yangınla Mücadele Daire Başkanlığı'nca 1937 yılından bu yana kaydedilen verilerden derlediği bilgiye göre, orman yangınları açısından, 1945 yılı ''Türkiye'nin kara yılı'' oldu. Bu yılda çıkan orman yangınlarında, 165 bin 307 hektar alan yanarken, bir yıl sonra 125 bin 115 hektar ormanlık alan, Türkiye'nin yeşil dokusundan silindi 
     
     YANAN ALAN MİKTARINDA YÜZDE 32'LİK AZALMA 
     Son 10 yılda yanan alan miktarında önemli ölçüde azalmalar meydana gelirken, 1994 yılında 38 bin 128, 1996 yılında 14 bin 922, 2000 yılında 26 bin 3 hektar alan zarar gördü. Diğer yıllarda ise yanan alan miktarı, 10 bin hektarın altında gerçekleşti. 
     Bu yıl 9 ayda çıkan orman yangınlarında zarar gören alan, geçen yılın aynı dönemine göre, yüzde 32 azalarak 3 bin 914 hektara düştü. Geçen yılın aynı döneminde 5 bin 649, 2002 yılında 7 bin 959, 2001 yılında 6 bin 726 hektar alan zarar görmüştü. 
     
     İHMAL VE DİKKATSİZLİK BAŞI ÇEKİYOR 
     9 aylık dönemdeki orman yangınlarının çıkış nedeni olarak ihmal ve dikkatsizlik başı çekiyor. Bu yılın 9 ayında bin 864 hektar alan ihmal ve dikkatsizlik sonucu yanarken, anız yakılması 438, söndürülmeden atılan sigara 359, çoban ateşi 320, piknik ateşi nedeniyle 113 hektar alan tahrip oldu. Kasıtlı olarak çıkarılan orman yangınlarında da 272 hektarlık alan kül oldu. Nedeni bilinmeyen 337 orman yangınında bin 168 hektar alan yanarken, yıldırım düşmesi sonucu 184 hektar alan tahrip oldu. 
     
     EĞİTİMİN ÖNEMİ 
     Orman Koruma ve Yangınla Mücadele Daire Başkanı Nurettin Doğan, AA muhabirine yaptığı açıklamada, yangın sayısında önemli bir azalmanın söz konusu olmadığını, ancak yanan alanın büyük ölçüde düştüğünü söyledi. 
     Orman yangınlarında tahrip olan alan miktarının azalmasında, müdahalenin eskisine göre daha seri olması ve teknik ekipmanın tatmin edici seviyeye gelmesinin önemli rol oynadığına işaret eden Doğan, yangın işçilerini, son iki yıldır, Muğla ve Antalya'da eğittiklerini bildirdi. 
     Doğan, eğitimlerde, 18 kamerayla görüntüye aldıkları yangınlarda tespit ettikleri hataları orman işçilerine göstermelerinin büyük faydasını gördüklerini vurguladı. 
     Muğla'nın, 2 bin hektarlık ortalamayla her yıl en fazla orman alanının yandığı bölge olduğunu, alınan önlemlerle tahrip olan alan miktarının rekor seviyede azaldığını anlatan Nurettin Doğan, ''Muğla'daki yangınları televizyondan gören akli dengesi bozuk kişiler, eline kibriti alıp çıkıyordu. Yanan alanı azaltmamızdaki en önemli unsur, Muğla'daki yangınların etkisinin azaltılmasıdır'' dedi. 
     Doğan, orman yangınlarının, bazen bir takım olayları bildirmek için kasten çıkarıldığına işaret ederek, örnek olarak, bir ormanda kaçak kesimi ihbar etmeye korkan kişilerin, zaman zaman rüzgarsız havada ufak çapta yangın çıkararak, durumun ortaya çıkmasını sağladıklarını sözlerine ekledi. 
     
</TEXT>
</DOC>
