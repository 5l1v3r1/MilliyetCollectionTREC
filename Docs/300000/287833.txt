<DOC>
<DOCNO> 287833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur19.html </URL>
<DATE> 2004/11/10/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Kartal'da okul zili yasak .. 
</HEADLINE>
<TEXT>

     Kartal Kaymakamlığı, gürültü kirliliğine neden oldukları gerekçesiyle okullarda zil çalınmasını yasakladı. 
     A.A muhabirinin edindiği bilgiye göre, Kartal Kaymakamlığı, İlçe Milli Eğitim Müdürlüğü'ne bir yazı göndererek, ''gürültüyle mücadele kapsamında okullardaki zillerin kaldırılmasını, aksine hareket eden okul müdürlerine Çevre Kanunu gereği 729 milyon 650 bin lira para cezası verileceğini'' bildirdi. 
     ''Şikayetlerden okul zillerinin sesinin yüksek olduğunun belirlendiği'' ifade edilen yazıda, ''okulların zil sistemlerinin neden olduğu gürültünün en aza indirilmesi'' istendi ve ''bu konuda denetimlerin periyodik olarak uygulanacağı'' kaydedildi. 
     Kaymakamlığın yazısının Milli Eğitim Müdürlüğü kanalıyla ilçedeki 84 okula iletilmesinin ardından Kartal'daki okullar, zil sistemini kaldırarak ışık ya da düdük kullanmaya başladı. 
     Mahmut Kemal İnal İlköğretim Okulu ile Kartal Anadolu Lisesi'nde uygulanan ışıklı sistemde, okulun dış cephesinde çeşitli yerlere trafik ışıkları şeklinde yeşil ve kırmızı ışık yanan lambalar yerleştirildi. 
     Öğrenciler, kırmızı yandığı sürece teneffüs yaparken, ışık yeşile geçtiğinde de derse giriyorlar. 
     Mahmut Kemal İnal İlköğretim Okulu, ayrıca okulun bazı köşelerine 10 dakikadan geri sayan numaratör koyarak, öğrencilere ne kadar teneffüs zamanı kaldığını gösteriyor. 
     Öğrenci ve öğretmenleri ders ve teneffüslerden haberdar etmek için düdük kullanılan okullardan Yavuz Selim İlköğretim Okulu'nda ise nöbetçi öğretmen, düdük çalarak teneffüsün bittiğini öğrencilere duyuruyor ve düdük sesini duyan öğrenciler sınıflarına giriyor. 
     
     MİNİBÜSLERİN KORNALARI... 
     Kartal Kaymakamı Dursun Ali Şahin, A.A muhabirine yaptığı açıklamada, okul zillerinin neden olduğu gürültü konusunda yoğun şikayetler aldıklarını vurgulayarak, ''ABD, İngiltere, Hollanda, Fransa gibi ülkeleri inceledik. ABD'de ışıklı sistem, İngiltere'de ise düdüğün kullanıldığını öğrendik. Bu iki sistemi okullara önerdik. Maddi durumu iyi olan okullar ışıklı sisteme geçiyor, maddi durumu elverişli olmayan okullar da düdük kullanıyorlar'' dedi. 
     Şahin, ''Kartal-Kadıköy hattında çalışan minibüslerin de yoğun gürültü kirliliği yaptığını'' hatırlatarak, ''Vali Bey'le görüştükten sonra minibüslerin kornalarını da söktüreceğim'' diye konuştu. 
     
     ''NOTMATİK'' SİSTEMİ... 
     Bu arada, Kartal Anadolu Lisesi'nde ''Notmatik'' sistemine geçildi. 
     Sistem sayesinde öğrenciler, yazılı ve sözlü sınav notlarını, devamsızlıklarını, önceki yıllara ait not bilgilerini manyetik kartlarıyla anında görebiliyorlar. 
     Okul Müdürü Ferit Esas, sistemin, İş Bankası'nın sponsorluğu ve öğretmenlerin katkılarıyla gerçekleştirildiğini anlatarak, şunları söyledi 
     ''Okulumuzda 650 öğrenci eğitim görmektedir. Öğretmenler odasında bir merkezi sistem bulunmaktadır. Her dersin öğretmeni öğrencisine ait ödev ve sınav notlarını, devamsızlık ve diğer tüm bilgileri ana bilgisayardan sisteme giriyor. Her öğrenci, kartıyla koridordaki cihazdan kendisine ait tüm bilgileri görebiliyor.'' 
     
</TEXT>
</DOC>
