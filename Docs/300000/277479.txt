<DOC>
<DOCNO> 277479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonsiy09.html </URL>
<DATE> 2004/10/05/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
AKP genel başkan yardımcıları Arınç'ı TBMM Başkanlığı'na aday gösterdi 
</HEADLINE>
<TEXT>

     AK Parti'nin 11 genel başkan yardımcısı ile genel sekreteri, Manisa Milletvekili Bülent Arınç'ı TBMM Başkanlığı'na aday gösterdi. 
     AK Parti Genel Başkan Yardımcısı Akif Gülle ile Genel Sekreter İdris Naim Şahin, Arınç'ı aday gösteren dilekçeyi TBMM Geçici Başkanı İsmail Alptekin'e verdiler. 
     Genel Sekreter İdris Naim Şahin, dilekçeyi verdikten sonra yaptığı konuşmada, Meclis'in gündeminde öncelikle Meclis Başkanlığı seçiminin bulunduğunu hatırlatarak, ''Meclis Başkanlığı için Adalet ve Kalkınma Partisi olarak bizler, Genel Başkanımızın daha önce bireysel görüşünü ifade ettiği, aday olarak ifade ettiği Manisa Milletvekili Sayın Bülent Arınç'ı aday gösteriyoruz'' dedi. 
     TBMM Geçici Başkanı Alptekin, dilekçeyi aldıktan sonra hayırlı olması dileğinde bulundu ve havale işlemini yaptı. 
     Alptekin'e sunulan dilekçede, AK Parti Genel Sekreteri İdris Naim Şahin ile Genel Başkan Yardımcıları Mersin Milletvekili Dengir Mir Mehmet Fırat, İstanbul Milletvekili Hayati Yazıcı, Elazığ Milletvekili Necati Çetinkaya, Eskişehir Milletvekili Murat Mercan, Sakarya Milletvekili Şaban Dişli, İzmir Milletvekili Nükhet Hotar Göksel, Konya Milletvekili Halil Ürün, İstanbul Milletvekili Nazım Ekren, Amasya Milletvekili Akif Gülle, Ankara Milletvekili Bülent Gedikli, Ankara Milletvekili Reha Denemeç'in imzası bulunuyor. 
     
     SORULAR 

     Gazetecilerin, neden grup önerisi olarak değil de Genel Merkez olarak Arınç'ı aday gösterdiklerini sorması üzerine İdris Naim Şahin, TBMM İçtüzüğü gereği grup kararı ile öneri yapılmasının mümkün olmadığını söyledi. Şahin, milletvekillerinin ya kendilerinin aday alabileceklerini ya da aday gösterileceklerini hatırlatarak, şöyle konuştu 
     ''Sayın Bülent Arınç nezaketen kendileri adaylık başvurusunda bulunmadılar. Bizler aynı zamanda genel başkan yardımcısı arkadaşlar olarak partimizin milletvekili Sayın Arınç'ı tekrar adaylığa öneriyoruz. Sayın Genel Başkanımız da 24 Eylül'de bireysel görüşü olarak Sayın Arınç'ı ifade etmişlerdi.'' Arınç'ın ilk iki turda seçilip seçilmeyeceğine ilişkin soru üzerine de Şahin, ''İlk turda da seçilebilir ama mutlaka seçilecek Sayın Arınç. Bizim temennimiz ilk tur tabii...'' dedi. 
     Şahin, partilerinden başka bir aday çıkıp çıkmayacağına yönelik bir soruyu da ''teorik olarak mümkündür ama fiilen sanmıyorum'' diye yanıtladı. 
     İstanbul Milletvekili Göksal Küçükali'nin milletvekillerine gönderdiği mektubun hatırlatılması üzerine de Şahin, ''Şahsi olarak Sayın Arınç'tan bazı şikayetleri olduğunu ifade eden bir mektup olarak değerlendiriyoruz'' diye konuştu. 
     Şahin, bir gazetecinin grup başkanvekilleri ve çok sayıda milletvekilinin imzası ile bir başvurunun niçin yapılmadığı sorusunu yöneltmesi üzerine de şunları söyledi 
     ''Şu anda 1 Ekim itibarıyla partimizin grup başkanvekilleri yoktur. Grup başkanı, Genel Başkanımızdır. Yani sizin grup başkanvekili olarak bildiğiniz arkadaşlarımız da yeniden seçilirlerse grup başkanvekili olacaklar. Dolayısıyla grup başkanvekilliklerinden söz etmek şu an için mümkün değil. Milletvekillerimizin tamamının veya bir kısmının imzasına gelince, Sayın Genel Başkanımız sözlü olarak ve 12 yardımcısının da milletvekili sıfatıyla yazılı ve imzalı olarak iradelerini ortaya koymuş olmaları bütün milletvekillerimiz açısından, onların da ortak arzu ve iradesini ifade etmesi bakımından yeterlidir.'' Şahin, Başbakan Recep Tayyip Erdoğan'ın 24 Eylül'de iradesini ortaya koyduğunu, teklife imza koymasına gerek olmadığını sözlerine ekledi. 
     
</TEXT>
</DOC>
