<DOC>
<DOCNO> 284107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo12.html </URL>
<DATE> 2004/10/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Derbi öncesi söz golcülerin... 
</HEADLINE>
<TEXT>

     Beşiktaş ile Fenerbahçe arasında 30 Ekim Cumartesi günü yapılacak derbi maç öncesi gözler her iki takımın golcülerinde olacak. 
     Ligin namağlup lideri Fenerbahçe, 10 haftada rakip fileleri toplam 27 kez havalandırırken, gollerinin 14'ünü Marcio Nobre-Pierre van Hooijdonk ikilisi attı. 
     Brezilyalı Nobre ile Hollandalı Van Hooijdonk, 7'şer golle takımlarının en golcü isimlerinin başında geliyor. 
     Fenerbahçe'nin son oynadığı 6-0'lık Sakaryaspor maçında Nobre 2, Van Hooijdonk da 1 gol atarak, formda olduklarını gösterdiler. 
     Van Hooijdonk 7 golünden 3'ünü kafayla, 3'ünü sağ ayağıyla, 1'ini de penaltıdan atarken, Nobre'nin 7 golünden 4'ü sağ ayak, 2'si sol ayak, 1'i kafayla filelere gitti. 
     
     CAREW-İBRAHİM AKIN 
     Beşiktaş'ta ise derbi öncesi en golcü isimler John Carew ile İbrahim Akın. 
     Siyah-beyazlıların ligde 10 maçta attığı 20 golden 6'sını Norveçli Carew, 4'ünü ise genç yetenek İbrahim Akın filelere gönderdi. 
     Beşiktaş'ın ligde yaptığı ve 4-1 kazandığı son Ankaragücü maçında Carew penaltıdan ve İbrahim Akın birer gol attı. 
     Carew, 6 golünden 3'ünü penaltıdan, 2'sini kafayla, 1'ini sağ ayağıyla atarken, İbrahim Akın'ın 4 golünden 2'si sağ, 2'si de sol ayağından filelere gitti. 
     
     ASİSTLER ALEX VE SERGEN'DEN 
     Derbi maç öncesi Fenerbahçe'de Alex de Souza, Beşiktaş'ta ise Sergen Yalçın, takımlarının en çok asist yapan oyuncuları olarak dikkat çekiyor. 
     Alex Fenerbahçe adına 5, Sergen de Beşiktaş adına 4 kez takım arkadaşlarına golle sonuçlanan pas verdi. 
     
</TEXT>
</DOC>
