<DOC>
<DOCNO> 250625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur25.html </URL>
<DATE> 2004/06/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yıldırım çarpan uçak tamir edildi... 
</HEADLINE>
<TEXT>

     Dün akşam Antalya-İstanbul seferini yaparken doluya tutulan, burun kısmına yıldırım isabet edince de Dalaman Havaalanı'na zorunlu iniş yapan THY'nin ''Çoruh'' uçağının tamiratının tamamlandığı bildirildi. 
     Dalaman Kaymakamı Mehmet Yapıcı, yıldırım çarpması sonucu burun kısmında arıza meydana gelen ve kokpit camı çatlayan Airbus A310 tipi uçağın, 178 yolcusundan 126'sının THY'ye ait başka bir uçakla dün gece İstanbul'a gönderildiğini bildirdi. 
     Yapıcı, Dalaman Park Oteli'nde konaklayan diğer 52 yolcunun ise ''olayın şokunu atlatamadıkları'' için karayoluyla ayrılma kararı aldıklarını söyledi. 
     Kaymakam Yapıcı, Dalaman Havaalanı'ndaki ''Çoruh'' uçağının tamiratının tamamlandığını bildirerek, ''THY teknisyenleri, son kontrolü yapacak. Ardından uçak bugün Dalaman'dan ayrılabilir'' dedi. 
     
</TEXT>
</DOC>
