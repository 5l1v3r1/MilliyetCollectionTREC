<DOC>
<DOCNO> 263270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/dunya/axdun01.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Necef öfkesi 
</HEADLINE>
<TEXT>


Irak'ta binlerce Şii ve Sünni, sokaklara dökülerek Necef operasyonunu protesto etti. ABD güçleri, kentin merkezinden ve Hz. Ali'nin Türbesi'nin çevresinden çekildi 

DIŞ HABERLER SERVİSİ 


Hz. Ali'nin Türbesi'nin bulunduğu Necef'te Şii lider Mukteda El Sadr'ın başkaldırısını bastırmak için önceki sabah büyük operasyon başlatan Amerikan güçleri, Iraklı Şiilerle Sünnilerin geniş çaplı protestolarının topyek n bir ayaklanmaya dönüşebileceği endişesi üzerine dün kentin merkezinden ve kutsal türbenin çevresinden çekilmeye başladı. Tarafların temsilcileri arasında yapılan görüşmeler sonunda da silahların büyük ölçüde sustuğu haberleri alınırken, bölgedeki bir Amerikan askeri yetkilisi de BBC'ye, operasyonları durdurma emri aldıklarını açıkladı. 
Çatışmaları durdurmak için El Sadr ve Irak hükümeti temsilcileri arasında yapılan görüşmeler sonucunda geçici bir ateşkesin sağlandığı ve genç Şii liderin Necef'ten çekilmesi için 10 şart öne sürdüğü bildirildi. El Sadr'ın sözcüsü Şeyh Ali Smeysım, şartlardan bazılarıyla ilgili olarak Sadr'ın, Amerikan askerlerinin de kentten çekilmesi ve dini yetkililerin kentin kutsal mek nlarının idaresi için anlaşma yapılması koşuluyla Necef'ten ayrılacağını kaydetti. Smeysım, Sadr'ın ayrıca yakalanan yandaşlarının serbest bırakılmasını ve son 9 günde Necef ve Irak'ın diğer kentlerinde Amerikan askerleriyle savaşan Şii milislere af çıkarılmasını talep ettiğini belirtti. Sözcü, Sadr'ın, Mehdi Ordusu savaşçılarının ülkenin siyasi sürecine katılma hakkının onaylanmasını istediğini de ifade etti. 
Başkent Bağdat'ın Sadr City, Necef, Kerbela, Kufe, Divaniye ve Basra'nın yanı sıra güneydeki birçok kentte dün Şiiler sokağa dökülerek Amerika'yı protesto ederken, Felluce ve Musul gibi Sünni kentlerde de cuma namazı sonrası halk, Amerikan saldırısını kınayan ve Sadr'ı destekleyen yürüyüşler düzenledi. 

El Sadr yaralandı iddiası 
Bu arada operasyon sırasında Amerikan ateşiyle yaralandığı bildirilen El Sadr'ın sağlık durumunun "iyi" olduğu bildirildi. Yandaşları, Sadr'ın göğsünden, bacaklarından ve kollarından yaralandığını söylerken, Irak savunma ve içişleri bakanlıkları ise haberi yalanladı. 


</TEXT>
</DOC>
