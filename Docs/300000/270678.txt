<DOC>
<DOCNO> 270678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko32.html </URL>
<DATE> 2004/09/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Otomotivde üretim 'tam gaz' sürüyor 
</HEADLINE>
<TEXT>

     Bu yılın Ocak-Ağustos döneminde, toplam 529 bin 640 adet taşıt aracı üretildi. 
     Otomotiv Sanayi Derneği'nden OSD , bu yılın 8 aylık dönemine ilişkin yapılan açıklamada, iç pazarda talebin canlanmasının yanı sıra ihracatın da artarak devam etmesinin, üretimde artışa neden olduğu belirtildi. 
     Açıklamaya göre, Ocak-Ağustos döneminde toplam 529 bin 640 adet taşıt aracı üretilirken, üretimin yüzde 60'ını oluşturan 318 bin 491'i ihraç edildi. 
     Söz konusu dönemde yük ve yolcu taşıyan ticari araç üretiminde geçen yıla göre minibüste yüzde 178, büyük kamyonda yüzde 136, midibüste yüzde 102, küçük kamyonda yüzde 83, kamyonette yüzde 62 ve otobüste yüzde 26 oranında artış oldu. 
     Bu yılın 8 aylık döneminde otomobil üretimi, yüzde 76 oranında artarak 292 bin 436 adet olarak gerçekleşti. 
     
     196 BİN 404 ADET OTOMOBİL İHRAÇ EDİLDİ 
     2004 yılı Ocak-Ağustos döneminde 196 bin 404 adedi otomobil olmak üzere toplam 318 bin 491 adet taşıt aracı ihraç edildi. Taşıt araç ihracatında, 2003 yılının aynı dönemine göre, yüzde 47'lik artış belirlendi. 
     Bu dönemde sektör ihracatı, geçen yıla göre yüzde artışla 6 milyar 143 milyon dolar düzeyinde gerçekleşti. 
     2004 yılının 8 ayında toplam 313 bin 995 adet olan hafif araç ihracatı, geçen yılın aynı dönemine göre yüzde 48 oranında arttı. 
     
     8 AYDA 500 BİN ADEDE YAKIN SATIŞ 
     Bu yılın Ocak-Ağustos döneminde toplamda 498 bin 600, otomobilde ise 302 bin 800 adetlik satış oldu. Aynı dönemde toplam pazar, geçen yıla göre yüzde 174 oranında arttı. 
     Bu yılın 8 aylık döneminde otomobil satışları, 2003 yılı Ocak-Ağustos dönemine göre yüzde 217 oranında yükseldi. 10 yıllık ortalamaya göre Ocak-Ağustos döneminde otomobil pazarı 148 bin 600 adet iken, 2004 yılında 302 bin 800 adetlik otomobil satışı 10 yıllık ortalamasından yüzde 104 daha yüksek gerçekleşti. 
     2003 yılına göre bu yılın 8 ayında yerli otomobil satışları yüzde 180, ithal otomobil satışları yüzde 236 oranında arttı. 
     2004 Ağustos ayında ithalatın pazar payı yüzde 73, Ocak-Ağustos döneminde yüzde 71 olarak gerçekleşti. 
     Ocak-Ağustos döneminde geçen yıla göre toplam hafif ticari araç satışları yüzde 124, ithal hafif ticari araç satışları yüzde 126 ve yerli hafif ticari araç satışları yüzde 122 oranında arttı. 
     
</TEXT>
</DOC>
