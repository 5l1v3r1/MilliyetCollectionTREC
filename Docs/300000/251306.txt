<DOC>
<DOCNO> 251306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/ekonomi/eko03.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dizayn Grup, 10 ilde 'lokal fabrika' kuruyor 
</HEADLINE>
<TEXT>


SERKAN GÜNDÜZ Mersin 

Yıl sonuna kadar Anadolu'da 10 fabrika açmayı planlayan Dizayn Grup, projenin startını Mersin'de verdi. Ortalama 1.5 milyon euroluk yatırımlarla kurulacak her fabrika için Dizayn Grup yatırım yapılacak ilin ileri gelen özel ya da tüzel kişisiyle yarı yarıya ortaklık kuruyor. 
Mersin Lokal Üretim Tesisi'nin açılışı nedeniyle düzenlenen törende konuşan Dizayn Grup Yönetim Kurulu Başkanı İbrahim Mirmahmutoğulları, Gaziantep ve Çorum fabrikalarının da deneme üretimlerine başladığını belirtti. Mirmahmutoğulları, eylül sonunda Mardin fabrikası, ekimde Sivas fabrikasının üretime başlayacağını söyledi. Yıl sonuna kadar İzmir, Ordu, Van, Antalya ve Erzurum fabrikalarının devreye gireceğini vurguladı. Ürünler hacimli olduğu için nakliye maliyetinin yüksekliğine değinen Mirmahmutoğulları, "Bu nedenle pazarın içinde, yani yerinde üretilmesi daha akıllıcadır" diye konuştu. 


</TEXT>
</DOC>
