<DOC>
<DOCNO> 296036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas01.html </URL>
<DATE> 2004/12/08/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Grammy müzik ödüllerinin adayları belli oldu, Bill Clinton aday... 
</HEADLINE>
<TEXT>

     ABD'de verilen Grammy müzik ödüllerinin adayları belli oldu. 
     Organizatörler, Chicagolu rapçi Kanye West'in en iyi sanatçı ve ''Jesus Walks'' ile en iyi şarkı dahil Grammy'e 10 dalda, R B şarkıcıları Alicia Keys ve Usher'ın 8'er dalda Grammy'e aday gösterildiğini bildirdi. 
     Grammy'e 7 dalda Ray Charles, 6 dalda da punk rock grubu Green Day'in aday gösterildiği belirtildi. 
     Amerikalı şarkıcı Norah Jones, country müzik sanatıçısı Loretta Lynn ve funk şarkıcısı Prince'in 5 dalda Grammy'e aday olduğu kaydedildi. 
     Grammy müzik ödüllerinin sahipleri, 13 Şubat'ta açıklanacak. 
     ADAY LİSTESİ 
     Kanye West - ''The College Dropout'' 
Ray Charles - ''Genius Loves Company'' 
Green Day - ''American Idiot'' 
Alicia Keys - ''The Diary of Alicia Keys'' 
Usher - ''Confessions'' 

     CLINTON DA ADAY... 

     ABD'nin eski Başkanı Bill Clinton, Grammy müzik ödüllerine aday gösterildi. 
     Clinton, Haziran'da piyasaya çıkan ''Yaşamım'' adlı otobiyografisiyle ''en iyi sesli kitap kaydı'' dalında 13 Şubat'ta dağıtılacak Grammy ödüllerine aday gösterildi. 
     Sergey Prokofiev'in ''Pierre ve Kurt'' adlı müzikalinde seslendirme yapan Bill Clinton, geçen Şubat'ta da Grammy ödülüne layık görülmüştü. 
     Grammy, Clinton'la aynı dalda komedi oyuncusu Steve Martin'i de ''The Pleasure of My Company'' adlı romanının kaydı dolayısıyla aday gösterdi. 
     ABD'de ''sesli kitaplar'' gün geçtikçe popüler hale geliyor ve birçok kişi kitabı yazarın sesinden dinlemeyi tercih ediyor. 
     Eski Başkan Clinton, ABD'de 22 Haziran'da piyasaya çıkan anılarını derlediği ''Yaşamım'' adlı kitapta, 9. Cumhurbaşkanı Süleyman Demirel ile eski Başbakan Tansu Çiller'den de övgüyle söz ediyor. 
     Tansu Çiller'i, Müslüman bir ülkenin ''modern ve zeki kadın lideri'' olarak nitelendiren Clinton, kitabında, ''eski Başbakan Çiller'in Kardak krizi sırasında Yunanistan ile yaşanan gerginlik ortamının savaşa dönüşmesi olasılığından duyduğu endişeyi'' dile getiriyor ve sorunun çözümü için çaba sarf ettiğini anlatıyor. 
     İki büyük deprem atlatan Türkiye'ye destek amacıyla bu ülkeye geldiğini ve öngörülenden çok kaldığını belirten Clinton, kitabında Türkiye'den birçok kez bahsediyor. 
     
</TEXT>
</DOC>
