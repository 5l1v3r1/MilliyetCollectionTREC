<DOC>
<DOCNO> 256812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko35.html </URL>
<DATE> 2004/07/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Tekstilkent plazalarını Century 21 satacak... 
</HEADLINE>
<TEXT>

     Tekstilkent kompleksinin girişinde bulunan ve Garanti Koza tarafından kat karşılığı alınan ikiz plaza 21 Towers, gayrimenkul şirketi Century 21 tarafından satılacak. 
     Toplam 14 bin 357 metrekare alan üzerine kurulu plazaların ofis olarak kulanılacak toplam 68 katından 49'u satışa sunuldu. 19 ofis katı ise daha önce satılmıştı. 
     Century 21'in plazaların satış ve pazarlama faaliyetlerini 1 yıl içinde tamamlaması öngörülüyor. Tüm altyapısı tamamlanan 21 Towers, Haziran 2005'te sahiplerine teslim edilecek. 
     Atatürk Havaalanı, Maslak-Beşiktaş hattı ve Eminönü'ne 20 dakikalık ulaşım mesafesindeki, her biri 44 katlı, 152'şer metre yüksekliğindeki 21 Towers blokları, 16 bin metrekare kapalı otoparka, spor, alışveriş ve restoran alanlarına sahip bulunuyor. 
     Century 21 Avrupa Yöneticisi Rafael Noriega Lombao basın toplantısında yaptığı konuşmada, Türkiye'de emlak sektöründe patlayacak bir potansiyel bulunduğunu belirterek, ''1.5-2 senede bunu hepimiz göreceğiz'' dedi. 
     Hükümetin mortgage için ciddi çalışmalar yaptığına işaret eden Lombao ''Bu, tüm Türk insanının satın alma gücünü yukarıya çıkaracak. İpotekli krediler ile 30 sene kira öder gibi ödeme yapılarak, 1-2 senede ev sahibi olunacak. Bu ekonomiye de ciddi nakit akışı sağlayacak'' diye konuştu. 
     Yükselen ekonominin herkese fayda sağlayacağını, inşaat sektörünün de burada başı çekeceğini ifade eden Lambao, bunun yabancı yatırımcıların Türkiye'de emlak satın almasının önünü açacağını, çok daha fazla yabancı yatırımcının Türkiye'ye geleceğini söyledi. 
     
     İNGİLİZLER İÇİN HEDEF ÜLKELER 
     Soruları da yanıtlayan Lombao, Türkiye'nin fiyat anlamında cazip ve rekabetçi bir ülke olduğuna dikkat çekerek, sadece İngilizlerin önümüzdeki 5 yılda İngiltere dışında 5 milyon gayrimenkul satın alacaklarını, bunun için de hedef yerlerin İspanya, Portekiz, İtalya, Yunanistan ve Türkiye gibi ülkeler olacağını kaydetti. 
     Century 21 Türkiye Pazarlama Müdürü Okan Koç ise sadece ABD'de dakikada 1 ev satan marka ünvanına sahip Century 21'in önümüzdeki dönemde Türkiye'de emlak okulu açma girişimleri olacağını söyledi. 
     Koç, 21 Towers'daki fiyatların metrekare başına bin dolara yakın seviyede bulunduğunu kaydetti. 
     21 Towers'da 8-10 bölümün satışıyla ilgili imza aşamasına gelindiğini de bildiren Koç, hedef kitlelerini Türkiye'de merkez ofisi olmasını isteyen yabancı kuruluşlar ile Anadolu'da bulunan ve İstanbul'da ofis açmak isteyen işletmeler olarak sıraladı. 
     Garanti Koza Genel Müdürü Murat Binark da 21 Towers'a şu ana kadar yapılan yatırımın 30 milyon dolar civarında olduğunu belirterek, Tekstilkent'te yerleşimin hızla arttığını kaydetti. 
     
</TEXT>
</DOC>
