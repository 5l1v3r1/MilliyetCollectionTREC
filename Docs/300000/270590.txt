<DOC>
<DOCNO> 270590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/yasam/yas01.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuriş gitti cezaevi AB'ye girdi 
</HEADLINE>
<TEXT>


Avrupa Konseyi, Uşak E Tipi Kapalı Cezaevi'ni 'model cezaevi' seçti 


Karagümrük Çetesi'nin dört yıl önce kana buladığı Uşak E Tipi Kapalı Cezaevi, Uşak Başsavcısı İhsan Eroğul ve cezaevi yönetiminin çalışmaları sonucu Avrupa'ya örnek oldu. 
Eroğul, 2000'de Türkiye'nin en kötü cezaevi konumundaki cezaevinin Avrupa Konseyi'nce "model cezaevi" seçildiğini belirtti. Tutuklu ve hükümlüleri sosyal yaşama hazırlamada en başarılı cezaevinin de Uşak E Tipi Kapalı Cezaevi olduğunu vurgulayan Eroğul, biçki dikiş, terzilik, çiftçilik, halı yapımı ve aşçılık gibi meslek edindirme kurslarının sürdüğünü anlattı. Cezaevinde 2 iş atölyesi, spor salonu ve çim sahanın da bulunduğunu kaydeden Eroğul, şunları söyledi "Halen 300 mahk m çeşitli kurslarla meslek öğreniyor. Bu sayede tahliye olduklarında rahat iş buluyorlar." 

İşkenceyle alnına yazı yazmışlardı 

Uşak E Tipi Cezaevi, 'Karagümrük Çetesi' olarak bilinen Nuri ve Vedat Ergin kardeşlerin çıkardığı isyanla gündeme geldi. 3 Kasım 2000'de başlayıp üç gün süren isyanda 6 kişi öldürüldü. İşkence gören gazeteci Ahmet Sinan Özsarı'nın alnına, lehim makinesiyle "İbrahim Cici g.... beni deli divane etti" yazıldı. İsyanın ardından, Uşak Cumhuriyet Başsavcısı Kürşat Kayral ile Cezaevi Savcısı Nevzat Engin görevden alındı. 


</TEXT>
</DOC>
