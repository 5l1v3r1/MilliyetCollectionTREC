<DOC>
<DOCNO> 279759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonsiy14.html </URL>
<DATE> 2004/10/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Çiçek Kaplan, Suçluların İadesi Avrupa Sözleşmesi'ne göre getirildi 
</HEADLINE>
<TEXT>

     Adalet Bakanı Cemil Çiçek, ''Metin Kaplan'ın Türkiye'ye getirilişi sürecinin Suçluların İadesine Dair Avrupa Sözleşmesi çerçevesinde işlediğini'' belirterek, ''Getirilişi de bu taleplerin sonucudur'' dedi. 
     Bahçeşehir Üniversitesi'nin 2004-2005 akademik yılı açılış törenine katılan Bakan Çiçek, törenin ardından üniversitenin Beşiktaş Yerleşkesi'ni gezdi. 
     Bu sırada basın mensuplarının sorularını yanıtlayan Çiçek, Metin Kaplan'ın Almanya'dan Türkiye'ye getirilmesine ilişkin bir soru üzerine, ''İster sorduğunuz kişi ile ilgili olarak, isterse Türkiye'de yargı tarafından aranan, yargılaması devam eden veya mahkum olmuş kişilerle ilgili olarak, hangi ülkelerde bulunuyorlarsa biz onların Türkiye'ye iadesi veya getirilmesi konusunu bugüne kadar devamlı takip ettik. Bu işlerin takipçisi olduk'' dedi. 
     Bakan Çiçek, üzerinde en fazla durdukları konuların başında iadeler konusunun geldiğini anlatarak, sözlerini şöyle sürdürdü 
     ''Netice itibariyle bu husus gerçekleşmiştir. Temenni ederim başkaları için de aynı sonuca ulaşırız. Bundan sonra iş, yargının işidir. Yargılama süreci devam edecek. Hiç kimsenin en ufak bir endişesi olmasın. Bu yargılamalar adil olacaktır. Hukuk kurallarına uygun olacaktır. Bu süreç başlamıştır. Bundan sonrasını sizde zaten yargıdan takip edeceksiniz. Çünkü yargılama bizde, aksine karar verilmedikçe açıktır, alenidir.'' 
     
     KAPLAN'IN GETİRİLİŞİ SÜRECİ... 
     ''Metin Kaplan'ın Türkiye'ye getirilmesi sürecinin nasıl işlediği'' yolundaki soruya ise Bakan Çiçek, şu karşılığı verdi 
     ''Kaplan'ın getirilişi süreci, Suçluların İadesine Dair Avrupa Sözleşmesi var. O çerçevede işledi. Bugün getirilişi de bu taleplerin sonucudur. Oradaki taleplere bağlı olarak bugün Türkiye'ye, iade edilme tarzında değil, sınır dışı edilme tarzında getirilmiştir. Tabiatıyla ikisinin hukuki sonuçları farklı olsa da, neticede Türkiye'ye gelmiştir. Keşke diğerleri de öyle ya da böyle gelse. Bu, bizim için o kadar önemli değil.'' Çiçek, ''Bundan sonraki sürece'' ilişkin soru üzerine de, ''Yargılama devam ediyor'' dedi. 
     ''Kaplan'ın hangi suç dosyalarından yargılanacağı'' sorusuna da Bakan Çiçek, ''Bunu ben bilmiyorum, artık bundan sonrası yargının işidir'' diye yanıtladı. 
     Adalet Bakanı Cemil Çiçek, ''suçluların Türkiye'ye getirilmesi konusunda bir sıkıntı yaşanıp yaşanmadığı'' yolundaki soru üzerine de, ''bu mekanizmaların eskiden beri yavaş işlediğini'' söyledi. 
     Suçluların iadesine dair sözleşmenin başka ülkelerde uygulanmasında zaman zaman sıkıntılar yaşandığını vurgulayan Çiçek, bunun Türkiye'den kaynaklanmadığına dikkat çekti. 
     
     ''ULUSLARARASI HUKUKTA SÜRATLİ İŞLEMİYOR'' 
     Bu sıkıntıların ülkeler arasındaki mevzuat farklılığından kaynaklandığını dile getiren Çiçek, sözlerini şöyle sürdürdü 
     ''Suçluların iadesi, iç hukukta işlediği kadar uluslararası hukukta süratli işlemiyor. Bizde bunu, katıldığımız her toplantıda dile getirmeye çalışıyoruz. Geçtiğimiz hafta yurt dışında bir toplantıda da bunu ifade etmeye çalıştım. Özellikle organize suçlarda, insan kaçakçılığında, uyuşturucu ticaretinde ve terör suçlarında ne kadar süratli bir işbirliği yapılabilirse, netice almakta o kadar kolaylaşır.'' 
     
     SEDAT PEKER SORUŞTURMASI... 
     Bakan Çiçek, bir gazetecinin ''Sedat Peker soruşturması ile ilgili İçişleri ve Adalet Bakanlıkları arasında çatışma olduğu'' yorumunda bulunması üzerine şunları kaydetti 
     ''Böyle bir çatışma olmasını dört gözle bekleyenler var. Devlet kurumları arasında çatışma olmaz, işbirliği olur. Her zaman başta İçişleri Bakanı olmak üzere, devletin her kurumu ile bir uyum içindeyiz. Böyle bir çatışma kesinlikle söz konusu değil. Böyle söylemek, görev yapacak insanları da rencide eder. Çatışma olması için de herhangi bir sebep yok.'' ''Türkiye'de organize suçlarla mücadelenin bundan sonra nasıl bir seyir izleyeceği'' yönündeki soru üzerine de Çiçek, ''Hükümet olarak Türkiye'deki her suçun, özellikle de organize suçların üzerine gitmekte son derece kararlı olduklarını'' vurgulayarak, şöyle dedi 
     ''Yolsuzlukla ilgili mücadelede kararlıyız. Çünkü bunun da bir ayağı zaten organize suçlarla alakalıdır. Elimizden geldiği kadar, aklımız neye eriyorsa, gücümüz neye yetiyorsa sonuna kadar üzerine gidiyoruz. Bu konuda en ufak bir karar eksikliğimiz yok.'' Bakan Çiçek, bir gazetecinin ''Yargıya güvensizlik girdi'' şeklindeki sözleri üzerine, ''yargının 10 bin kişilik bir camia olduğuna'' işaret ederek, ''kişisel bazı eksikliklere bakarak bütünü suçlamanın, Türkiye'de gece gündüz adalet tevzi etmeye çalışan insanlara haksızlık olacağını'' bildirdi. 
     
</TEXT>
</DOC>
