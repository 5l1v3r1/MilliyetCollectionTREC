<DOC>
<DOCNO> 253107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur23.html </URL>
<DATE> 2004/07/05/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Diyarbakır'da 2 bin kişi terörü lanetledi... 
</HEADLINE>
<TEXT>

     Diyarbakır'ın Çüngüş İlçesi'nde merkez ve köylerden gelen yaklaşık 2 bin kişi terörü lanetledi. 
     İlçe girişinde toplanan vatandaşlar, ''Teröre lanet huzura davet, Çüngüş terörü kınıyor, en büyük Türkiye bağımsız Türkiye'' sloganları atarak ilçe meydanına yürüdüler. 
     Burada toplanan vatandaşlara hitap eden ilçedeki siyasi parti temsilcileri, birer konuşma yaptı. 
     AK Parti İlçe Başkan Vekili Muzaffer Erdal, fabrikaların açılması ve vatandaşların iş sahibi olmasının terör odaklarının işine gelmediğini belirterek, ''Ancak bilinmelidir ki herşey halkla olur. Halk terörü istemiyor. Önce kendimize, sonra çocuklarımıza sahip çıkalım ki, ne biz üzülelim, ne de başkaları'' dedi. 
     Oyuklu Köyü'nün kadın Muhtarı Naime Baları da ''Uyan Türkiyem'' başlıklı bir şiir okudu. 
     Daha sonra barış güvercinleri uçurularak halay çekildi. 
     
</TEXT>
</DOC>
