<DOC>
<DOCNO> 280979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/soneko06.html </URL>
<DATE> 2004/10/17/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
AB fonları için eğitim seferberliği başlıyor... 
</HEADLINE>
<TEXT>

     Avrupa Birliği AB ilerleme raporu ile birlikte müzakereler için yeşil ışık alan Türkiye, AB yapısal fonlarından yeteri kadar yararlanabilmek için eğitim seferberliği başlatıyor. 
     Bu kapsamda, yapısal fonlara uyum için merkez ve taşrada bulunan bazı kamu personeli ile özel sektör kuruluşlarındaki çalışanlara eğitim verilecek. 
     Devlet Planlama Teşkilatı DPT organizasyonunda gerçekleştirilecek çalışmanın gelecek yıl başlatılması planlanıyor. 
     Yapısal fonlardan daha iyi yararlanabilmek için nasıl projelerin gerçekleştirileceğini ortaya konulacağı eğitim programları için 3 milyon euroluk bir harcama öngörüldü. 
     Eğitimler sırasında, sadece kamu kuruluşlarının uzmanlarına değil, özel kesimde proje üretecek olanlara da eğitim verilmesi öngörülürken, yapının henüz kesinleşmediği kaydedildi. 
     Eğitimlerin DPT uzmanlarınca verilebileceği gibi DPT koordinasyonunda özel şirketlere de verilebileceği belirtildi. 
     
     PROJE YOKSA PARA DA YOK 
     Bu arada, fonların kullanımı için yeterli ve uygun proje üretiminin önemine dikkat çekilirken bunun eğitimlerle gerçekleştirilebileceğine işaret edildi. 
     Yeterli ve uygun projelerin ortaya konamaması durumunda Türkiye'nin AB'nin fonlarından yeteri kadar yararlanamayacağı vurgulandı. 
     Bu arada, 6 Ekim'de açıklanan AB'nin İlerleme raporunda yerel kadroların, yapısal fonlara uyum açısından yeterli altyapısının oluşturulamadığı tespitine yer verilmişti. 
     
</TEXT>
</DOC>
