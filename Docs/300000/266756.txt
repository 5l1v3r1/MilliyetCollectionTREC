<DOC>
<DOCNO> 266756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/yasam/ayas.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem bebeği 'Aykut' doğdu .. 
</HEADLINE>
<TEXT>


Depremde iki çocukları ölen Dursun çifti, tüp bebek yöntemiyle yeniden çocuk sahibi oldu. Bebeğe, ölen 'ağabeyi'nin adı verildi 

AHU COŞKUN İstanbul 

Kandilli Rasathanesi ve Deprem Araştırma Enstitüsü'nde şoför olarak çalışan Kemal Dursun, memleketinde çalışmak istediğini bildirerek, Gölcük'e nakil yaptırdı. Ancak Dursun çifti, burada 17 Ağustos depremine yakalandı ve 9 yaşındaki kızları Sedef ile 11 yaşındaki Aykut göçük altında can verdi. 
Facianın ardından enstitünün eski müdürü Ahmet Mete Işıkara, Dursun'a yardım elini uzattı. Lojmanda yer tahsis edilen Dursun, tekrar İstanbul'daki işine döndü. 
Sıra iki çocuklarının acısını biraz olsun hafifletecek yeni bir bebek sahibi olmaya geldi. Ancak dış gebelik geçiren Yadigar Dursun'un bebeği olmuyordu. Bunun üzerine çift tüp bebek yapmaya karar verdi. İlk iki girişim başarısız oldu. Çiftin, mikroenjeksiyon yöntemiyle üçüncü denemelerinde depremde kaybettikleri Aykut'un adını verdikleri bir bebekleri oldu. 
Bu mutlu günlerinde çiftin yanında olan Prof. Dr. Işıkara, "Çok bebelerimiz gitti depremde. İki çocuk kaybetmek, ayakta durmak, sonra yaşama el uzatmak çok kolay değil. Biz de bugün çok mutluyuz. Aykut, benim de çocuğum" diye konuştu. 


</TEXT>
</DOC>
