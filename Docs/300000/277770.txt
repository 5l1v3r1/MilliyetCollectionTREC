<DOC>
<DOCNO> 277770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy07.html </URL>
<DATE> 2004/10/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Baykal YTP 24 Ekim'de kurultayını toplayacak, sonra birarada olacağız 
</HEADLINE>
<TEXT>

     CHP Genel Başkanı Deniz Baykal, YTP'nin 24 Ekim Pazar günü kurultayını toplamasından sonra birarada olacaklarını bildirdi. YTP Genel Başkanı İsmail Cem ile bazı genel merkez yöneticileri de CHP grup toplantısına katıldı. 
     CHP Genel Başkanı Baykal, partisinin grup toplantısına YTP Genel Başkanı Cem ve bazı YTP yöneticileri ile birlikte geldi. Milletvekillerinin alkışlarıyla karşılanan Baykal ve Cem, grup toplantısında yanyana oturdu. 
     Baykal, grup toplantısının açılışında yaptığı konuşmada, YTP Genel Başkanı Cem, Genel Sekreteri Metin Şahin, Genel Başkan Yardımcıları Ali Günay ve Reşat Kadayıfçılar ile diğer YTP yöneticilerini aralarında görmekten duyduğu mutluluğu dile getirdi. YTP'nin 24 Ekim'de kurultayını toplayacağını bildiren Baykal, ''Daha sonra birarada olacağız. Bu yaklaşım umarım sadece genel merkezler düzeyinde değil, örgütler ve toplumda da sürecektir'' dedi. 
     
     ''AKP'NİN RÖNTGENİ 
     Konuşmasında, TCK'nın çevre suçlarına verilecek cezaların 2 yıl süreyle ertelenmesi ve imarla ilgili maddelerinde değişiklik yapılmasını eleştiren Baykal, bir ''emrivaki'' ile karşı karşıya kaldıklarını söyledi. 
     Çevre ve Orman Bakanı Osman Pepe'nin, yürürlüğün ertelenmemesi durumunda 3 bin 200 belediye başkanının mahkum olacağı yönündeki sözlerinin gerçeği yansıtmadığını kaydeden Baykal, ''Görevi çevreyi korumak olan bir Çevre Bakanı'nın böyle bir gerçekdışı ifade kullanması yadırgatıcıdır. Yasa şimdi yürürlüğe girseydi atık tesisi kurmadığı için hiç kimse cezalandırılmayacak, sadece çevreyi kasıtlı olarak kirletenler cezalandırılacaktı. 2 yıl sonra ne olacak Yasa yürürlüğe girecek mi girmeyecek mi '' diye sordu. Baykal, iktidarın bu uygulama ile çevreyi kirletme sorumluluğunu çevreyi kirletenlerin omzuna yüklemek istemediğini kaydetti. 
     CHP Genel Başkanı Baykal, kaçak yapılarla ilgili düzenlemeyi eleştirirken de Türkiye'de imar düzenini gecekonduların değil, ''Lüks ofislerinde oturarak imar düzenini aşmak için tertipler yapanların'' tehdit ettiğini söyledi. Bu kişilerin ''Kamuoyunun yakından tanıdığı kahramanlarla işbirliği'' içinde imar düzenini bozmaya çalıştıklarını ifade eden Baykal, bunun sadece kentlerin çarpıklaşmasına değil, belediyelerin yozlaşmasına, yolsuzluğun kamu yönetimine bulaşmasına da neden olduğunu bildirdi. Çevre ve imar konusundaki tutumlarına bakıldığında AK Parti'nin ''Röntgeninin ortaya çıktığını'' kaydeden Baykal, ''İmar maddesi, muhteşem bir madde, uygulayın da görelim bakalım'' diye konuştu. 
     
     MEMUR MAAŞLARINDA YAPILACAK ARTIŞ 
     Baykal, konuşmasında hükümetle memur sendikaları arasında yürütülen toplu görüşmelere ilişkin görüşlerini açıklarken de memurlara kayıplarını karşılamanın yanısıra refahlarını da arttıracak bir oranda zam yapılmasını istedi. 
     Hükümetin memurlara karşı ''dayatmacı'' bir tutum takındığını ifade eden Baykal, bunun sonunda memurların grevli toplu sözleşme hakkı talep etmelerinin kaçınılmaz olduğunu söyledi. 
     Tarım kesiminin sorunlarına da değinen Baykal, hükümetin çiftçileri sahipsiz bıraktığını savundu. Baykal, çiftçilerin büyük sıkıntılarla karşı karşıya olduğunu, gelirlerindeki azalmanın toplumda tehlikeli bir gelir çarpıklığına yol açtığını ifade etti. 
     
     İHRAÇ EDİLEN MİLLETVEKİLLERİ 
     CHP Grup toplantısına, ihraç edildikten sonra mahkeme kararıyla geri dönen Ankara Milletvekili Mehmet Tomanbay ile İstanbul Milletvekilleri Ahmet Güryüz Ketenci ve Hasan Aydın da katıldı. 
     
</TEXT>
</DOC>
