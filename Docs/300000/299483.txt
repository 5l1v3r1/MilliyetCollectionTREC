<DOC>
<DOCNO> 299483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko27.html </URL>
<DATE> 2004/12/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Demirel Fukaralık Türkiye'nin baş meselesidir 
</HEADLINE>
<TEXT>

     9. Cumhurbaşkanı Süleyman Demirel, Türk tarımının bugünkü koşullarda en önemli sorununun, köylünün satın alma gücüne sahip olma meselesi olduğunu belirterek, bunun sağlanması gerektiğini söyledi. 
     9. Cumhurbaşkanı Demirel, Türkiye Ziraatçılar Derneği'nin, Ankara Ticaret Odası'nda ATO düzenlediği ''Ulusal Tarım Kongresi''nin bugünkü bölümüne katıldı. 
     Demirel, konuşmasında, genç Türkiye Cumhuriyeti'nin nüfusunun 12 milyon olduğu yıllarda, nüfusun yüzde 80'inin geçimini tarımdan sağladığını hatırlatarak, ''Daha doğrusu çiftçi değil, köylüydü. Köylünün başka işi olmadığı için işi çiftçiliktir. Eğer nüfusun yüzde 80'i çiftçi, köylü ise orada bir problem var demektir'' dedi. ABD'de bu oranın yüzde 3, AB ülkelerinde yüzde 8-10 olduğunu kaydeden Demirel, ABD'deki yüzde 3'lük tarım nüfusunun 300 milyonluk Amerika Birleşik Devletleri'ni beslediğini, hatta kapılar açılsa dünyayı da besleyeceğini ifade etti. 
     ''Atatürk Köylü Milletin Efendisi derken, burada bir problem var demek istemiş ve dikkati tarım kesimine çekmiştir'' diyen Demirel, köylünün uzun yıllar sosyal alt yapıyı oluşturan hizmetlerden yoksun olarak yaşadığını ve tek parti döneminde ikinci sınıf seçmen olduğunu anlattı. 
     Tarımda sorunların dün başka, bugün başka, yarın da başka olacağını, sorun sahiplerinin sorunlarının çözümü için de konuşmaları gerektiğini vurgulayan Demirel, şehirde ne varsa, köyde de onun olacağının ilk dillendiren kişinin kendisi olduğunu söyledi. Bugün medeniyete dair hizmetlerin köylünün kullanımına sunulduğuna işaret eden Demirel, şöyle konuştu 
     ''Artık şehirde ne varsa köyde de o var. Bugünkü sorun köylünün satın alma gücüne sahip olması meselesidir. Köylünün satın alma gücü meselesi halledilmelidir. Bugünkü köylünün, çiftçinin sorunu budur. Ne satacak ne alacak Dünya birbirine yaklaşmıştır, her şey daha kolay hale gelmiştir. Yalnız hepsinin bedeli vardır. Bu bedel satın alma gücüdür. Bu da üretmeye bağlıdır. Üretmek te tek başına yetmiyor, üretimin kaliteli olması gerekmektedir. İşte bugünün bir başka sorunu da budur.'' 
     
     SIZLANMALAR VAR 
     Destekleme politikalarına da değinen Demirel, desteklemenin popülizm olmadığına dikkati çektiği konuşmasında, Türkiye'de bunun böyle algılandığını ifade etti. Kendi iktidarları döneminde taban fiyat politikalarıyla çiftçinin desteklendiğini, girdilere uygulanan sübvansiyon ve ucuz kredilerle bunun sürdürüldüğünü belirten Demirel, dünyanın artık tarımda yaşanacak rekabet sorunlarıyla çalkalandığını söyledi. 
     Destekleme politikalarının bugün artık ekilen alan üzerine verildiğini, rakamsal olarak bunun 2 katrilyon lira olduğunu kaydeden 9. Cumhurbaşkanı, şikayetlerin, toprağı işleyene değil, işlemeyene verildiğinde yoğunlaştığını söyledi. 
     ''Türk çiftçisi serbest pazara alışık değildir'' diyen Demirel, çiftçinin satabildiğini sattığını, satamadığında devletin devreye girdiğini ve elinde mal kalmadığını bildirdi. Bunu Toprak Mahsulleri Ofisi TMO örneğiyle açıklayan Demirel, ''Yeni dünya şartlarında artık bunlar yoktur. İşte sızlanmalar bu nedenle meydana gelmiştir. Bunun için de yeni düzenlemeler getirmek gerekmektedir'' dedi. 
     
     TARIMIN EN AZ DESTEKLENDİĞİ ÜLKE TÜRKİYE 
     Dünya Bankası'nın 2004 yılı raporundan örnekler veren Demirel, Türkiye'de tarım fiyatlarının yüzde 13 azaldığının, girdi fiyatlarının yüzde 30 arttığının tespit edildiğini, Türkiye'de çiftçi başına sübvansiyonun 1.500 dolar, ABD'de 16 bin dolar, Güney Kore'de 23 bin dolar olduğunu bildirdi. Aynı raporda, ''Türkiye, çiftçilerini en az destekleyen ülkedir'' nitelemesinin yapıldığını kaydeden Demirel, nüfusun yüzde 35'ini oluşturan çiftçinin, köylünün, satın alma gücünün mutlak suretle artırılması gerektiğini belirtti. 
     Demirel, Türkiye'nin yüzde 35'lik tarım nüfusuyla AB ülkeleri içinde barınamayacağını ilave ettiği konuşmasını şöyle sonlandırdı 
     ''Bu yüzde 35 aşağı düşecek. Ne zaman bu köylü çiftçi nüfusu yüzde 10'a düştü, ne zaman bu yüzde 10, GSMH'dan önemli miktarda payını aldı, işte o zaman Türk köylüsü refahtadır. Aradığımız odur. 
     Yüzde 35 tarım nüfusu, GSMH'dan yüzde 12 pay almaktadır, hayıflanmanın manası yok. Bu kadar üretiyor, bu kadar alıyor. Bu fukaralık, Türkiye'nin baş meselesidir. Bunu aşabildiğiniz zaman biz zengin ülkeler arasında oluruz, güçlü ülkeler arasında oluruz.'' 
     
     SİNESİNDE HEP KÖYLÜ VARDI 
     Demirel'in konuşması bittikten sonra, Eskişehir'in Seyitgazi ilçesi Aslanbeyli köyünden gelen Hüseyin Çoban, kürsüye gelerek, hayatı boyunca en çok eleştirdiği liderin Demirel olduğunu dile getirerek, ''Ben ne kadar eleştirdiysem o da bana o kadar kucak açmıştır. Çünkü, Demirel'in göğsünü göstererek aha şurasında köylü vardır, çiftçi vardır. Cumhurbaşkanımız, Türkiye'nin hakiki babasıdır'' dedi. Çoban sonra da Demirel'e ''Akça pakça yumuşacıkca'' diyerek sarıldı. 
     
</TEXT>
</DOC>
