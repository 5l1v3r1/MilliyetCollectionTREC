<DOC>
<DOCNO> 286331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun32.html </URL>
<DATE> 2004/11/05/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Denktaş, bugün görevi Talat'a veriyor 
</HEADLINE>
<TEXT>

     KKTC Cumhurbaşkanı Rauf Denktaş, hükümeti kurma görevini bugün Cumhuriyetçi Türk Partisi CTP Genel Başkanı ve Başbakan Mehmet Ali Talat'a vereceğini söyledi. 
     Denktaş, İstanbul dönüşünde Ercan Havaalanı'nda yaptığı açıklamada, Türkiye'de Kıbrıs konusunda endişe olduğunu belirterek, ''Hükümet kurulamazsa Kıbrıs meselesi bu yüzden gider'' gibi bir düşünce bulunduğunu, bunun böyle olmadığının altını çizdiğini kaydetti. 
     ''Kıbrıs'ın Türkiye'nin milli davası olduğunu ve Türkiye vazgeçmedikçe Kıbrıs'ı kimsenin kaybetmeyeceğini'' vurgulayan Denktaş, ''Türkiye'yle işbirliği halinde bu davayı devam ettirmenin esas görevleri olduğunu'' ifade etti. 
     Denktaş, ''hükümetin kurulmasıyla ilgili bir görevlendirme yapıp yapmayacağı'' sorusu üzerine, ''Şimdi Sayın Başkan'dan Meclis Başkanı öğrendim. Anlaşılan meclis tüzüğü gereği beklediğimiz önerge verilemedi. Dolayısıyla birini görevlendirmemiz lazım, herhalde sıra Talat beydedir'' dedi. 
     
     MAKEDONYA CUMHURİYETİ VE KKTC 
     Denktaş, ''ABD'nin Yunanistan'ın tepkilerine rağmen Makedonya Cumhuriyeti'ni tanıdığı'' hatırlatılarak, ''KKTC'nin de tanınıp tanınamayacağı'' konusundaki yorumunun sorulması üzerine de, ''Evvela biz tanıyalım ve tanımaktan vazgeçmeyeceğimizi dünyaya ses birliğiyle duyuralım'' dedi. 
     Denktaş, ''sağlam durulması ve sabredilmesi, bunun özellikle gençlere telkin edilmesi'' gerektiğini ifade ederek, ''sabredilmesi halinde tanınmanın olacağını'' vurguladı. 
     
     ARAFAT'IN DURUMU 
     Filistin Devlet Başkanı Yaser Arafat'ın durumuna da değinen Denktaş, geçmişteki bir görüşmesi sırasında yaptıkları sohbette Arafat'ın kendisine, ''Benim gömülecek toprağım yok, sizin Türkiye'nin tanıdığı bir devletiniz var, benim Türkiye gibi bir desteğim olsaydı şimdi bu durumda olmazdım'' dediğini ve devlet olmak için yaptıkları fedakarlıkları anlattığını belirtti. 
     Denktaş, Arafat'ın evinden çıkıp tedavi olma imkanı bulamadığını, tedavi görebilseydi bu kritik duruma düşmemiş olacağını, onun hürriyet davasında tarihe geçtiğini ifade ederek, Arafat'ın sağlığına kavuşmasını diledi. 
     ''Arafat bizim gördüğümüz saadeti görememiştir'' diyen Denktaş, devleti kurduklarını, ancak sanki kurulmamış gibi müzakerelere davet edildiklerini belirterek, ''Kabul edilmemek, tanınmamanız kaydıyla size yardım ederiz'' denildiğini, ancak onlara ''Başınıza çalınız'' denilemediğini söyledi. 
     ''Annan planı neticesinde Türk askeri gitmiş olsa, 'Dr. Küçük'ün yattığı yer ve şehitlikler Rum tarlasıydı, alın onları oradan' denileceğini'' kaydeden Denktaş, ''Artık aklımızı başımıza alalım'' dedi. 
     Denktaş'ı havaalanında, Cumhuriyet Meclisi Başkanı Fatma Ekenoğlu, Türkiye'nin Lefkoşa Büyükelçisi Hayati Güven, KKTC Güvenlik Kuvvetleri Komutanı Tümgeneral Tevfik Özkılıç ile diğer yetkililer karşıladı. 
     
</TEXT>
</DOC>
