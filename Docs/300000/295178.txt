<DOC>
<DOCNO> 295178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko36.html </URL>
<DATE> 2004/12/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bankacılık Sistemi'nin toplam aktifleri 294 katrilyon oldu... 
</HEADLINE>
<TEXT>

     Türk bankacılık sisteminin toplam aktifleri, Eylül sonu itibariyle 294 katrilyon lira 196 milyar dolar oldu. 
     Türkiye Bankalar Birliği TBB tarafından hazırlanan ''Türk Bankacılık Sistemi-Eylül 2004'' raporuna göre, bankacılık sisteminde toplam aktifler, bir önceki yılın aynı dönemine oranla yüzde 31, Aralık 2003'e oranla yüzde 18 arttı. 
     Haziran 2004 itibariyle yüzde 71 olan toplam aktiflerin GSMH'ye oranının Eylül 2004 itibariyle yüzde 73'e yükseldiğinin tahmin edildiği belirtilen raporda, ''Enflasyonun düşmesi, bütçe disiplininin sürdürülmesi, ekonomik faaliyetin büyümesi ve beklentilerin iyileşmesine bağlı olarak Türk Lirası'na olan talep, bilanço büyüklüğü üzerinde olumlu bir etki yapmıştır'' denildi. 
     Rapora göre, toplam aktifler, ticaret bankalarında yüzde 31, mevduat kabul etmeyen bankalarda ise yüzde 21 oranında arttı. 
     Kamusal sermayeli ticaret bankalarının toplam aktifler içindeki payı, bir önceki yılın aynı dönemine göre 1 puan azalarak yüzde 33, mevduat payı 1 puan artarak yüzde 39, kredilerdeki payı da 2 puan artarak yüzde 19 oldu. Özel sermayeli ticaret bankalarının toplam aktifler içindeki payı 2 puan artarak yüzde 58, mevduat payı 1 puan azalarak yüzde 56 ve krediler içinde payı 1 puan artarak yüzde 68 olarak gerçekleşti. 
     Toplam mevduatın dağılımında, kamusal sermayeli bankaların ve yabancı bankaların payları 1'er puan artarak sırasıyla yüzde 39 ve yüzde 3'e yükselirken, özel sermayeli bankaların payı yüzde 57'den yüzde 56'ya geriledi. Fondaki bankaların yüzde 3 olan payı ise aynı kaldı. Toplam krediler içinde ticaret bankaları grubunun payı 3 puan artarak yüzde 93'e yükseldi. 
     
     İLK 5 BANKANIN AKTİF PAYI YÜZDE 60 İLE AYNI KALDI 

     Aktif büyüklüğüne göre ilk 5 bankanın aktif payı Eylül 2004'te geçen yılın aynı dönemine göre yüzde 60 ile aynı kalırken, mevduat payının yüzde 63'ten yüzde 62'ye, krediler payı da yüzde 54'ten yüzde 'e geriledi. İlk 10 bankanın ise kredi payı yüzde 73'ten yüzde 76'ya çıkarken, mevduat payı yüzde 88'den yüzde 86'ya, aktif payı da yüzde 83'ten yüzde 82'ye düştü. 
     Aktif tarafta yabancı para, pasif tarafta Türk Lirası kalemler daha hızlı bir artış gösterdi. Eylül 2003 dönemine göre, Türk Lirası aktiflerin toplam aktifler içindeki payı yüzde 61 düzeyinde aynı kaldı, toplam pasifler içindeki payı ise yüzde 57'den yüzde 58'e yükseldi. 
     
     KREDİLERİN AKTİFLERE ORANI YÜZDE 33'E YÜKSELDİ 

     Kredilerdeki artış eğilimi sürdü. Kredilerin toplam aktiflere oranı bir önceki yılın aynı dönemine göre 6 puan artışla yüzde 33 oldu. 
     Eylül itibariyle bankaların euro cinsinden açık pozisyonları hafifçe daralırken, dolar cinsinden fazla pozisyonları yükseldi. Yabancı para pozisyonlarının daralmasına rağmen, euronun dolar karşısında değer kazanmış olması, kambiyo zararının azalmasına engel oldu. Yabancı para kalemlerin toplam aktifler içindeki payının azalması eğilimi durdu. Pasifte yurtdışından kullanılan krediler önemli ölçüde arttı. 
     Eylül 2004 itibariyle toplam mevduat yüzde 29 oranında, Türk Lirası mevduat ise yüzde 37 oranında arttı. Yabancı para mevduatın Türk Lirası karşılığı değerinde ise artış yüzde 22'de kaldı. 
     Eylül 2004 tarihindeki satın alma gücü esas alındığında yabancı para mevduat 87,9 katrilyon lira, Türk Lirası mevduat ise 101,6 katrilyon lira düzeyinde oldu. 
     Toplam kaynakların yüzde 16'sını oluşturan mevduat dışı kaynaklar Eylül 2004 itibariyle bir önceki yılın aynı dönemine göre yüzde 48 oranında arttı. Mevduat dışı kaynaklardaki artış, yurtdışından sağlanan kredilerdeki artıştan kaynaklandı. 
     
     ÖZKAYNAKLAR YÜZDE 23 ORANINDA BÜYÜDÜ 

     Özkaynaklar bir yıl öncesine göre yüzde 23 oranında artarak 39,9 katrilyon lira olurken, serbest özkaynaklardaki iyileşme devam etti, net ücret ve komisyon gelirleri yükseldi. 
     Kar hacminde 2004'ün ikinci çeyreğinde başlayan duraklama üçüncü çeyrekte de sürdü. Bunun nedeni, kambiyo işlemlerinden gelen karın zarara dönmesi ve sermaye piyasası işlemleri karının azalması olarak gösterildi. 
     Eylül 2004 itibariyle sektörün net dönem karı 4 katrilyon 631 trilyon lira 3 milyar 39 milyon dolar oldu. 9 aylık dönemde bankacılık sektörünün aktif karlılığı yüzde 1.6, özkaynak karlılığı ise yüzde 11.6 oranında gerçekleşti. 
     Bu yılın Eylül ayı itibariyle bankacılık sektörünün faiz gelirleri 29 katrilyon 652 trilyon lira, faiz giderleri 17 katrilyon 77 trilyon lira oldu. Net faiz gelirleri ise 12 katrilyon 576 trilyon liraya ulaştı. 
     Eylül 2004 itibariyle bankacılık sektöründe 49 banka faaliyet gösteriyor. 
     Toplam şube sayısı ilk 9 aylık dönemde 84 adet artarak 6 bin 50'ye yükseldi. 
     Bankacılık sektöründe, 2003 sonunda 123 bin 249 olan çalışan sayısı 3 bin 721 kişi artarak, Eylül 2004 itibariyle 126 bin 970'e ulaştı. 

     
</TEXT>
</DOC>
