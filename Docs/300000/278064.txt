<DOC>
<DOCNO> 278064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko32.html </URL>
<DATE> 2004/10/07/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Yeni Türk Lirası'nın dağıtımı ilk Doğu'dan başlayacak 
</HEADLINE>
<TEXT>

     Merkez Bankası Emisyon Genel Müdür Yardımcısı Selahattin Akkaş, Yeni Türk Lirası'nın YTL dağıtımının hava koşulları dikkate alınarak, ilk olarak ülkenin doğusundan başlayacağını bildirdi. 
     Türkiye Bankalar Birliği TBB tarafından düzenlenen ''Yeni Türk Lirası'na Geçiş Hazırlıkları'' konulu seminerde konuşan Akkaş, Euro'ya geçişin fiyat artışlarına etkisinin 2002 yılının ilk 6 ayında binde 2'yi geçmediğini, Türkiye'de de yuvarlama etkisinin Euro bölgesindeki etkiden az olacağını söyledi. Akkaş, ''Eflasyon üzerinde kalıcı etki yapmayacağını düşünüyoruz'' dedi. 
     Akkaş, Türkiye'de halen yüzde 1.1 olan madeni para emisyon oranının operasyondan sonra Avrupa ülkeleri ortalaması olan yüzde 5.2 düzeyine yükselmesinin beklendiğini söyledi. 
     Merkez Bankası'nın YTL hazırlık çalışmaları kapsamında tanıtım kampanyası başlattığını hatırlatan Akkaş, şunları kaydetti 
     ''Madeni paraların dağıtımına ve bankamız şubelerinde stoklanmaya başlaması, sayım ve inceleme makineleri ile ATM'lerin YTL'ye uyumlu hale getirilmesi için ilgili firmalara, gizlilik anlaşmaları çerçevesinde test amaçlı YTL banknot verilmesine bu ay içinde başlanacak.'' YTL tanıtım kampanyasının hedefinin, öncelikle teknolojiyi kullanamayan 60 ve üstü yaş grubunda, okuma-yazma bilmeyen ve kırsal kesimde yaşayan vatandaşlar olduğunu ifade eden Akkaş, kampanya çerçevesinde 400 bin adet tanıtım kitabı, 700 bin adet afiş, 2 milyon adet broşür, 500 bin adet etiket, 1 milyon adet cep takvimi, 50 bin adet yabancı dilde tanıtım kitabı, 10 bin adet Türkçe-İngilizce afiş, 5 bin adet görme engelliler için tanıtım kitabı hazırlanacağını kaydetti. 
     Selahattin Akkaş, Şubat ayı sonu itibarıyla Türk Lirası banknotların yüzde 90-95'inin Merkez Bankası'nda toplanacağını düşündüklerini kaydetti. 
     
     TANITIM BU AY YAPILACAK 
     Bu ay içinde YTL banknotların tanıtımının yapılacağını ve güvenlik özelliklerinin açıklanacağını ifade eden Akkaş, sorular üzerine ''Emniyet birimleri, Jandarma ve Merkez Bankası'nın sahte banknot takibine yönelik ortak bir çalışması var. Bunu yılbaşından önce devreye sokabiliriz'' dedi. 
     Ülker Grubu'nun bozuk paraların yetmeyebileceği yönündeki açıklamalarının hatırlatılması üzerine de Akkaş, Ülker Grubu'nun 600 milyon adetlik aylık madeni para cirosundan bahsettiğini, aylık ciro ile fiziken ihtiyaç olan madeni paranın ayrı bir olay olduğunu söyledi. 
     Merkez Bankası'nın banknot olarak yıllık cirosunun 10 milyar adedin üstünde olduğunu, ancak piyasada dolaşımda bulunan bonknotların 1 milyar 200 milyon adet civarında bulunduğunu anlatan Akkaş, ''Burada devir sayısı çok önemli. Mevcut durumda bir sıkıntı yok. Mevcut durumda sıkıntı yoksa, bunların karşılığı 1 Ocak 2005'de eğer madeni olarak basılacaksa, sıkıntı olur mu Sizler değerlendirebilirsiniz'' diye konuştu. 
     Merkez Bankası'nın ne kadar banknot basacağına ilişkin başka bir soru üzerine de Akkaş, şu anda 0 milyon adet olacağını, piyasada sıkıntı yaratmayacak banknot miktarının basılıp piyasaya verileceğini kaydetti. 
     İstikrarlı ekonomilerde genelde yoğunlaşmanın orta kupürlerde bulunduğunu, Türkiye'de de 10 ve 20 YTL'nin en fala piyasada dolaşan banknot olacağını tahmin ettiklerini ifade eden Akkaş ''hava koşulları dikkate alınarak, dağıtım ilk Doğu'dan başlayacak. Paranın yüzde 25-30'luk payı İstanbul'da olacak'' diye konuştu. 
     Kampanyanın bir reklam, medya bütçesi olmadığını da söyleyen Akkaş, ''kampanyanın TV tarafı karışık. Özellikle TRT ile irtibatımız var. Tahmin ediyorum, bunu çok düşük bütçeyle yapacağız. TRT ile anlaşamazsak, diğer kanallarla görüşmeye açığız'' dedi. 
     TBB Genel Sekreteri Ekrem Keskin de, ''hepimiz bu işi ilk kez yapan ülkeler arasında anılmak istiyoruz. İtibarlı bir para birimi bundan sonra hep arzu ettiğimiz bir konu olmalı'' dedi. 
     
</TEXT>
</DOC>
