<DOC>
<DOCNO> 297411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/guncel/gun02.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de barış umudu 
</HEADLINE>
<TEXT>


Şaron'un Gazze'den çekilme planı, Arafat'ın ölümü, İsrail'deki geniş tabanlı hükümet kurma çalışmaları ve 9 Ocak'taki Filistin seçimleri 'barış habercisi' olarak görülüyor 

Menderes Özel Kudüs 

Filistin lideri Yaser Arafat'ın Paris'teki Percy Askeri Hastanesi'nde 11 Kasım'da ölmesiyle, 1994'teki Oslo barışının ardından İsrail'de ilk kez Filistinliler ile barış yapılabileceği konuşuluyor. On yıllardır hayatın bir parçası olan teröre ait izlerle dolu Tel Aviv, Kudüs gibi büyük kentlerde görüştüğümüz İsrailli Yahudiler ve Araplar, Filistin'de 9 Ocak'ta düzenlenecek başkanlık seçimlerinin barış için hayati önemine dikkat çekip yeni Filistin liderinin yolunu gözlüyor. 

Ulusal birliğe doğru... 
Amerikan Yahudi Komitesi'nin The American Jewish Committee - AJC Türk medyasından 9 Türk gazeteci için İsrail'de düzenlediği bir dizi seminerde medya, siyaset ve hayattan farklı görüşlere sahip İsrailli Yahudi ve Arapları dinleme şansını bulduk. İsrail'de bulunduğumuz süre içinde İsrail Parlamentosu'nda Knesset , sağcı Ariel Şaron hükümetine, Şimon Peres liderliğindeki İşçi Partisi'nin dahil edilmesi, yani ülkeyi barışa taşıyacak bir ulusal birlik hükümetinin kurulması tartışılıyordu. Barış için ABD'nin hazırladığı "Yol Haritası"na dönülmesi karşılığında koalisyona sıcak bakan İşçi Partisi'nin, önümüzdeki günlerde ulusal birlik hükümetinde yer alması bekleniyor. İsrail'de tartışmalara neden olan Gazze'deki Yahudi yerleşimlerinin boşaltılması planının, Filistinlilere katı tutumuyla tanınan Ariel Şaron'un bir girişimi olması da yüzyıllar boyunca kanla sulanmış bu toprakların kendine özgü çelişkilerinin bir eseri sanki. 
Bu arada Şaron kabinesi, 9 Ocak'taki Filistin seçimleri öncesinde bir iyi niyet gösterisi olarak 100 - 200 arasında Filistinli mahk mun serbest bırakılması kararını da onayladı. 

Arafat'ı suçluyorlar 
İsrail siyasi hayatındaki bu gelişmelerin ışığında görüştüğümüz kişiler, ağız birliği etmişçesine "baş terörist olmakla" suçladıkları Arafat'ın ölümünden sonra Filistinlilerle barışa her zamankinden daha yakın oldukları mesajını verdiler. 
Uluslararası İlişkiler için Küresel Araştırma Merkezi Başkanı Barry Rubin de, barış karşılığında İsrail'in toprak vermeye hazır olduğunu söyledi. Bir Arap akademisyen ise, "Arafat'ın Filistin ulusunu yarattığını ancak Filistin devletini kuramadığını" belirterek, müteveffa Filistin liderinin uzlaşmaz tutumunu eleştirdi. İsrail'in önde gelen gazetecilerinden Yossi Klein Halevi, kendi perspektifinden sorunun dökümünü yaptığı görüşmemizde, aşırı sağcı Yahudilerin "Büyük İsrail" diye isimlendirdiği Gazze'ye ve Batı Şeria'daki Filistin topraklarına doğru genişleme idealinin ülkeye k bus getirdiğini söyledi. 

Her şey kolay olacak 
Knesset'te konuştuğumuz muhalefet temsilcisi Ran Cohen de, Arafat'ın negatif bir insan olduğunu, halkına ve dünyaya sürekli negatif mesajlar verdiğini söyleyerek, "Filistin'de Ebu Mazen başkan seçilirse, İsrail de Gazze'den çekilirse bölgeye barış gelir" dedi. Cohen, "Artık Arafat yok, her şey daha kolay olacak" diye konuştu. 


</TEXT>
</DOC>
