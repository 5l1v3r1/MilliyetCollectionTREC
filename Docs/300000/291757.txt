<DOC>
<DOCNO> 291757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonsiy08.html </URL>
<DATE> 2004/11/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Arınç Felluce'de uluslararası hukuk çiğnenmiştir 
</HEADLINE>
<TEXT>

     Türkiye Büyük Millet Meclisi TBMM Başkanı Bülent Arınç, dünyanın son yıllarda büyük üzüntüler ve sorunlar yaşadığını belirterek, ''Felluce'de uluslararası hukuk kuralları çiğnenmiştir ve şehir, insanlık vicdanının kanayan yarası haline gelmiştir'' dedi. 
     Karadeniz Ekonomik İşbirliği Parlamenter Asamblesi KEİPA 24. Genel Kurul Toplantısı, Antalya'nın Belek Beldesi'ndeki Atlantis Otel Kongre Merkezi'nde başladı. KEİPA üyesi 10 ülkeden 200'e yakın delegenin katıldığı toplantının açılışında konuşan TBMM Başkanı Arınç, KEİPA gibi uluslararası organizasyonların, sadece ekonomik işbirliği gibi amaçları bulunmadığını, bu tür toplantılarla halkların daha fazla kaynaşmasını, daha fazla barış içinde yaşamasını önemsediklerini ifade etti. 
     Arınç, toplantının bölge ve dünya barışı, halkların özgürlüklerine kavuşmaları açısından örnek teşkil etmesini istediğini kaydetti. Arınç, şunları söyledi 
     ''Zira dünyamız, son yıllarda oldukça büyük sorunlar ve üzüntüler yaşamaktadır. Savaşlar, işgaller, terör eylemleri ve sivil haklara yönelik saldırılar, dünya barışını, halkların huzurunu ve demokrasiyi yaralar niteliktedir. Irak'ta halen devam eden şiddetli savaş, sivil halkın mağduriyetini gösteren en çarpıcı örnektir. Felluce şehrinde kuşatma altında kalan sivil halktan ölenlerin sayısı bilinmezken, aynı yöntemlerle kuşatılan diğer şehirlerde yaşanan olaylar kaygı vericidir. Sivil halka yönelik şiddet içeren, uluslararası tüm insan hakları sözleşmelerine aykırı olan bu saldırıların bitmesi, dünya barışına büyük katkıda bulunacaktır. Felluce'de uluslararası hukuk kuralları çiğnenmiştir ve şehir, insanlık vicdanının kanayan yarası haline gelmiştir. Daha fazla vicdanları yaralamadan bu saldırıların bitmesi gerekir.'' Uluslararası terörün de ''insanlığın vicdanını kanattığını'' ifade eden Arınç, ''Dostumuz Rusya'nın, Kuzey Osetya Bölgesi'nde bu yıl bir okula düzenlenen terör saldırısında da siviller, çocuklar hayatlarını dramatik bir şekilde kaybetmiştir. Bu çok üzücü olay için insanlık adına saldırıyı kınadığımı ve derin üzüntü duyduğumu bir kez daha belirtmek istiyorum'' diye konuştu. 
     Hangi durumda olursa olsun, dünyada, sivillerin ölmelerini, onların temel haklardan mahrum edilmelerini engelleyici girişimlerde bulunulması gerektiğini vurgulayan Arınç, şöyle devam etti 
     ''Dünyanın yeni savaş teknolojilerine değil, daha çok barışa ve kardeşliğe ihtiyacı vardır. KEİPA toplantımızda ekonomik işbirliğinin yanı sıra bölge ve dünya barışı için de çabalar harcanmasını, en azından bu yönde mesajlar verilmesini temenni ediyorum.'' 
     
     KEİPA'NIN İŞLEVİ 
     TBMM Başkanı Arınç, Karadeniz ülkeleri arasındaki işbirliğinin, üye ülkelerin parlamentoları ve hükümetleri arasındaki düzenli temaslar sonucunda daha etkili olacağının açık olduğunu vurgulayarak, KEİPA toplantılarının, KEİ'ye Karadeniz Ekonomik İşbirliği ilişkin politikalar üretilmesine ve KEİ çerçevesinde yürütülen ortak projelere hükümetlerin desteğinin sağlanmasında fayda sağlayacağına dikkati çekti. 
     KEİPA'nın önemli bir işlevinin de üye ülkelerin parlamentolarını birbirlerine yakınlaştırmak ve parlamenterler arasındaki dostane ilişkileri daha ileri düzeylere taşımak olduğuna işaret eden Arınç, ''Aramızdaki yakınlaşmanın ve işbirliğinin artması, halklarımızın barış içinde daha iyi bir yaşam sürmelerinin sağlanmasına önemli katkıda bulunacaktır'' dedi. 
     KEİPA'nın, kuruluşundan bu yana geçen zaman içinde önemli aşamalar kaydettiğini de belirten Arınç, Hukuki ve Siyasi İşler Komitesi, Ekonomi, Ticaret, Teknoloji ve Çevre Komitesi ile Kültür, Eğitim ve Sosyal İşler Komitesi faaliyetlerini bölgenin dört bir yanına yaydıkları toplantılarıyla yoğun bir şekilde sürdürdüğünü anlattı. 
     Arınç, bugüne kadar KEİPA, KEİ üyesi ülkeler arasındaki gümrük mevzuatlarının iyileştirilmesi, yasama organlarının çalışmalarını düzenleyen mevzuatın uyumlaştırılması, KEİPA üyesi ülkelerdeki kültürel mirasın korunması, KEİ üyesi ülkelerin başkentleri arasında etkileşimin artırılması, eğitimin geliştirilmesi için işbirliği yapılması gibi geniş bir yelpazede faaliyetlerini gerçekleştirdiğini de söyledi. Arınç, sözlerini şöyle tamamladı 
     ''Günümüzde parlamenter diplomasi, giderek artan bir işlev kazanmıştır. Dostluk grupları aracılığıyla ikili düzeyde sürdürülen bu diplomasinin, uluslararası kuruluşlar çerçevesinde yürütülen çok taraflı boyutu ayrıca önem taşımaktadır. KEİPA, çok taraflı parlamenter diplomasisinin en başarılı örneklerinden biridir.'' Toplantının gündeminde turizm, mal ve insanların sınırlardan geçiş hareketlerinin kolaylaştırılması gibi KEİ ülkelerinin ekonomileri için hayati önem taşıyan bir çok konu yer aldığını bildiren Arınç, ''Bu alanlardaki işbirliği için atılacak adımların, ülkelerimizin refah ve istikrarına katkıda bulunacağı unutulmamalıdır. KEİ'nin önünde, ticareti serbestleştirmek, turizm alanında deneyimleri paylaşmak, ortak projeler gerçekleştirmek gibi önemli hedefler vardır. Bu hedeflere varılmasında KEİPA'nın, dün olduğu gibi bugün de her türlü desteği vereceğine inancım tamdır.'' 
     
     CUMHURBAŞKANI SEZER'İN MESAJI 
     Cumhurbaşkanı Ahmet Necdet Sezer'in Genel Kurul Toplantısı'na gönderdiği mesajı da Antalya Vali Vekili Erkan Işıldar okudu. Cumhurbaşkanı Sezer mesajında, KEİ üyesi ülkeler arasındaki dostluk ve kardeşlik bağlarının daha da geliştirilmesini, varolan işbirliğinin güçlendirilmesi ve geliştirilmesini temenni etti. Bölgesel girişimlerin bu bağlamda önem taşıdığını düşündüğünü kaydeden Cumhurbaşkanı Sezer, Türkiye'nin KEİ'yi tam olarak desteklediğini vurguladı. Sezer, mesajına şu ifadeleri kullandı 
     ''Karadeniz Ekonomik İşbirliği Bölgesi, Batı Avrupa'dan Çin'in batı sınırlarına kadar uzanan ve yüzyılımızın önemli ekonomik atılımlarının gerçekleşmesini bekleyen Avrasya'nın merkezinde yer almaktadır. KEİ Örgütü'nün bu stratejik konumunu ve üstünlüğünü en iyi biçimde değerlendirecek üye ülke halklarının gönenç düzeyinin yükseltilmesine yönelik çabalara ivme kazandırması, en doğal beklentimizdir. 
     Parlamenterlerimiz arasında yakın bir işbirliği ortamı yaratılması, toplumun seçilmiş temsilcileri olmalarından ötürü ayrı bir önem taşımaktadır. Bu nedenle Karadeniz Ekonomik İşbirliği Parlamenter Asamblesi 24. Genel Kurulu'nun ülkelerimizin dostluğuna, haklarımızın gönencine ve bölgemizin kalkınmasına değerli katkıları olacağına inanıyorum.'' 
     
</TEXT>
</DOC>
