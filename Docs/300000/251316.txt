<DOC>
<DOCNO> 251316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/guncel/gun03.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Atatürk çok şık biri' 
</HEADLINE>
<TEXT>



Emine Erdoğan ile bir araya gelen Laura Bush, elinde şapkasıyla resmedilen Atatürk'ün "çok şık" olduğunu ifade etti. Emine Erdoğan da "Bizim liderimiz, ülkemizin kurucusu" dedi. Erdoğan'ın Başkan Bush'la görüşmesi sırasında, yan odada Emine Erdoğan ve Laura Bush bir araya geldi. Başbakanlık Konutu'nda ilk kez eşiyle eşzamanlı kabul gerçekleştiren Emine Erdoğan, Laura Bush'a Atatürk'ü "Bizim liderimiz, ülkemizin kurucusu" sözleriyle anlattı. Laura Bush, elinde şapkasıyla resmedilen Atatürk'ün "çok şık" olduğunu ifade etti. İki lider eşi daha sonra Atatürk resminin önünde fotoğraf çektirdi. Laura Bush'la Emine Erdoğan'ın buluşması "kahvaltı" olarak planlanmasına rağmen 1.5 saatlik kahve sohbetine dönüştü. Erdoğan Türk lokumunun yanında Türk kahvesi ve pasta ikram edince, Bush kahveyi göstererek "Methini çok duymuştum. İçmek istiyordum" dedi. Erdoğan da "Bir kahvenin 40 yıl hatırı var sözü kahvenin önemini anlatan en güzel sözdür" diye konuştu. 
Eşlerin görüşmesine Bakan Gül'ün eşi Hayrünnisa Gül, Laura Bush'un danışmanı Andy Bob, Türkiye'nin Washington Büyükelçisi Faruk Loğoğlu'un eşi Mevhibe Loğoğlu da katıldı. Tercümanlığını AKP'li Egemen Bağış'ın eşi Beyhan Bağış'ın yaptığı Erdoğan, görüşmenin sonunda Laura Bush'un koluna girerek konutu gezdirdi. Bu sırada Başbakan Erdoğan ile Bush da kendilerine katıldı. Bush çifti, Tansu Çiller döneminde yapılan ve konutun zemininde bulunan akvaryumu ilginç bulduklarını dile getirdi. 


</TEXT>
</DOC>
