<DOC>
<DOCNO> 273617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun43.html </URL>
<DATE> 2004/09/21/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
Talat "Kıbrıs sorunu devam ederse, Cumhurbaşkanlığı'na aday olurum" 
</HEADLINE>
<TEXT>

     KKTC Başbakanı Mehmet Ali Talat, Kıbrıs sorununun devam etmesi halinde gelecek nisan ayında yapılacak cumhurbaşkanlığı seçiminde aday olmak istediğini söyledi. 
     Talat, Bayrak Televizyonu'nda BRT bu gece yayımlanan Akis programında yaptığı açıklamada, cumhurbaşkanlığı seçiminde aday olup olmamasına partisinin karar vereceğini, partinin de Kıbrıs sorunu devam edecek mi etmeyecek mi ona göre tavır belirleyeceğini kaydetti. 
     Kişisel görüşünün, Kıbrıs sorunu devam edecekse cumhurbaşkanlığı seçiminde aday olmak olduğunu açıklayan Talat, partisinin kararına uyacağını belirtti. 
     Talat, Cumhuriyetçi Türk Partisi CTP -Demokrat Parti DP koalisyon hükümetinin mecliste azınlık durumunda bulunduğu anımsatılarak, koalisyon hükümetinin meclisteki sayısını artırıp artırmayacağına ilişkin soruya, ''Bilemiyorum'' yanıtını verirken, ''Bütçe görüşmelerinde dananın kuyruğu kopacak'' dedi. 
     Başbakan Talat, 2004 mali bütçesinin meclisten geçmemesi halinde hükümetin görevinin sona ereceğini söyledi. 
     Talat, hükümeti düşürenlerin yeni bir hükümet kuramaması halinde erken seçimin kaçınılmaz olduğunu da ifade etti. 
     Cumhurbaşkanı Rauf Denktaş'ın, hükümetin icraatlarına engel olmadığını ve diyaloglarının iyi olduğunu belirten Talat, Türkiye ile Kıbrıs konusunda sürekli istişare halinde bulunduklarını söyledi. 
     
</TEXT>
</DOC>
