<DOC>
<DOCNO> 267863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonsiy14.html </URL>
<DATE> 2004/08/31/ </DATE>
<TIME> 18.39 </TIME>
<AUTHOR>  </AUTHOR>
<HEADLINE>
Gül ''Rum kesiminin tanınması söz konusu değil'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs Rum kesiminin AB çerçevesinde gümrük birliğine dahil edilmesi için bazı çalışmalar bulunduğunu, ancak bunların siyasi tanıma anlamına gelmeyeceğini kaydetti. 
     Gül, NTV'ye verdiği demeçte, Kıbrıs Rum kesiminin AB çerçevesinde gümrük birliğine dahil edilip edilmeyeceğinin sorulması üzerine, bununla ilgili BM nezdinde devam eden bazı çalışmalar olduğunu, ancak bunların ''siyasi tanıma anlamına gelmeyeceğini'' belirtti. 
     Abdullah Gül, ''Tabii ki beklentilerin karşılanması da burada çok önemlidir'' diyerek, Kıbrıslı Türklerin iyi niyetli adımlarının karşılık bulmasının önemine dikkati çekti. 
     Türkiye'nin Kıbrıs Rum kesimini tanınmasa bile Aralıktaki AB zirvesinden önce gümrük birliğine dahil edip etmeyeceğinin sorulması üzerine Gül, şunları kaydetti 
     '' Tanınmasa değil, zaten tanınması söz konusu değil. Bunu herkes biliyor. Ama diğer konularda bazı sorumluluklar vardır bildiğiniz gibi. Kıbrıs tarafı Türk mallarına karşı her türlü sınırlamayı kaldırmıştır. Dolayısıyla Türkiye'den isteyen herkes çantasını alıp gidebilir Rum kesimine. Kıbrıs Türk kesiminden Rum kesimine mallarını satabilir, hiçbir engel söz konusu değildir.'' Gül, Avrupa İnsan Hakları Mahkemesi'nde AİHM 2 Eylül Perşembe günü Maraş kökenli Ksenidu Aresti isimli Kıbrıslı Rum un Türkiye aleyhine başvurusunun görüşüleceğinin hatırlatılması ve bundan çıkacak kararın Loizidu kararından farklı olup olmayacağının sorulması üzerine, şöyle dedi 
     ''Böyle olması gerekir. Çünkü yeni bir durum var ortada. Zemin tamamen farklı ve KKTC'de kurulan bir mekanizma var. Bu açıdan o dava ile bu dava arasında çok önemli bir fark var.'' KKTC üzerindeki tecridin kaldırılması için yoğun çalışmaların sürdüğünü belirten Gül, referandumda evet denilerek yanlış bir politika izlendiği görüşlerine katılmadığını bildirdi. 
     
     TÜRKİYE'NİN AB ÜYELİK SÜRECİ 

     Gül, Türkiye'ye ilişkin AB İlerleme Raporu öncesinde ne gibi mesajlarının olduğunun sorulması üzerine, Türkiye'nin üzerine düşenleri yaptığını ve buna devam edeceğini kaydetti. 
     ''Objektif ve dürüst bir karşılık bekliyoruz'' diyen Gül, bu raporun çok önemli olduğunu hatırlattı. Türkiye'nin üstüne düşen her şeyi yaptığını bundan 4-5 ay önce söyleyemeyeceğini ama şimdi bunu rahatlıkla söylediğini belirten Gül, bunların göz boyamak için olmadığını söyledi. 
     Dışişleri Bakanı Gül, ''Bizi kandırılmışlık duygusuna sevk edecek bir kararın sonuçlarının ne kadar tehlikeli olacağını tüm AB liderleri iyi biliyorlar'' diye konuştu. 
     AB ülkelerinde siyasi karar merciinde bulunan liderlerin Türkiye için ''biz eskiye dönüyoruz'' deme hakkı bulunmadığını söyleyen Gül, Heybeliada Ruhban Okulu'nun yeniden açılması konusunda hükümetin bir çalışması bulunduğunu ve makul bir çözüm bulmak için çaba harcadıklarını bildirdi. 
     Abdullah Gül, bu konunun basında yer aldığının aksine son Milli Güvenlik Kurulu toplantısında ele alınmadığını da kaydetti. 
     
     PUTİN'İN ZİYARETİ 

     Abdullah Gül, Rusya Devlet Başkanı Vilademir Putin'i Türkiye ziyareti öncesinde Çeçenler konusundaki sorunların ortadan kalktığını kaydetti. Rusya Dışişleri Bakanları ile son dönemde üç kez görüştüğünü söyleyen Gül, "Eski anlayış değişti" diye konuştu. 
     
     İSRAİL-FİLİSTİN 

     İsrail'de görüşmelere başlayan Türk milletvekillerine ilişkin bir soruya da yanıt veren Gül, milletvekillerinin orda bulunma nedenlerinin bozulan ilişkileri düzeltmek olmadığını söyledi. Abdullah Gül, Türkiye'nin başından beri barış sürecini desteklediğini kaydederek, buna katkıda bulunacak gücünün de olduğunu ifade etti. Gül, "Daha aktif olmak istiyoruz" dedi. 
     
     IRAK 

     Irak'ta çalışan Türklerin can ve mal güvenliklerine ilişkin kaygıların devam ettiğini anlatan Gül, "Yarın bununla ilgili bir toplantımız olacak" diye konuştu. Gül, Irak'a Türkiye'den günde 3 bine yakın kamyon girişi olduğunu belirterek, şu anda Irak'ta bulunan Türk vatandaşları ve kamyonlarının sayısını bilmesinin mümkün olmadığını söyledi. 
     Gül, "Türklerin dostluğunu kazanmak, Araplar, Kürtler, Türkmenler için son derece önemlidir. Türklere zarar verilmesinin bedeli büyük olur. Bu olayların ardında kötü niyetli tezgahlar hissediliyor" diye konuştu. 
     Abdullah Gül, Irak'a ikinci kapı konusunun şuan için zor olduğunu, bunun nedeninin ise ikinci kapının hattının geçeceği bölgede güvenliğin sağlanması ihtiyacı olduğunu bildirdi. 
     
     PKK 

     Gül ABD'nin PKK ile mücadele için halen aktif operasyona geçmediğine de dikkat çekerek, "Kendi güvenliğimizi kimseye ihale etmeyiz" dedi. Gül, Türkiye'nin gerekirse PKK'ya yönelik olarak tek başına operasyon düzenlemesi ihtimalinin sinyalini bir kez daha verdi. 
     
     FRANSIZ GAZETECİLER 

     İki Fransız gazetecinin Irak'lı direnişçiler tarafından kaçırılmasını da değerlendiren Gül, "İslam adına çok yanlış bir iş. Olacak işleri olmaz eder" diye konuştu. İki gazeteci Fransa'da türbanın serbest bırakılması amacıyla kaçırılmıştı. 
     
     YABANCILARA TOPRAK SATIŞI 

     Abdullah Gül, son dönemde basında geniş yer bulan yabancılara toprak satışına ilişkin bir soruya da yanıt verdi. 
     Gül, "Sıkıntı görürsek önlem almaya elbette hakkımız var" dedi. 
     
     ÇAKICI-MİT-YARGI 

     Son dönemin bir başka tartışılan konusu MİT-Çakıcı ve Yargı arasındaki ilişkilere yönelik olarak ise Abdullah Gül, bu tartışmaların ülkeyi ve kurumları yıprattığını kaydetti. Gül, hükümetin bu konuya ilişkin fazla açıklama yapmadığını kabul ederek, kamuoyunda tartışmanın engellenmediğini kaydetti. Gül, "Gerekenler yapılıyor" diye konuştu. 
     
     ''IRAK'TA TÜRKLERE ZARAR VERMENİN BEDELİ ÇOK BÜYÜKTÜR'' 

     Dışişleri Bakanı ve Başbakan Yardımcısı Abdullah Gül, Irak'ta Türklere zarar vermenin bedelinin çok büyük olduğunu, herkesin bunu çok iyi düşünmesi gerektiğini söyledi. 
     NTV'nin sorularını yanıtlayan Gül, Türkiye'nin Irak halkının yardımına her zaman koştuğunu ve insani ihtiyaçlarını karşılayan en önemli ülke olduğunu belirterek, ''Dolayısıyla Türklere zarar vermenin bedeli çok büyüktür, herkesin bunu çok iyi düşünmesi lazım'' dedi. 
     Türkiye'nin dostluğunu kazanmanın Irak içindeki herkes için çok önemli olduğunu vurgulayan Gül, Türkiye'nin Irak'ın bu zor durumunda hiçbir zaman fırsat kollayan bir ülke olmadığının da altını çizdi. 
     Gül, Türklere yapılan saldırganca davranışların arkasında bazı kötü niyetli tezgahlar sezdiklerini, Iraklıların buna fırsat vermemesi ve çok tepki göstermeleri gerektiğini kaydetti. 
     Irak'ın Türklerin yoğun bir şekilde bulunduğu bir ülke olduğuna, günde 3 bin kamyonun Habur'dan geçtiğine dikkati çeken Gül, bu nedenle bazı tedbirler aldıklarını ve uyarılarda bulunduklarını, ancak şoförler ve işadamlarının bu uyarı ve tedbirlere yeteri kadar dikkat etmediklerini söyledi. 
     Gül, alınması düşünülen yeni önlemler konusundaki bir soru üzerine, bu konuyla ilgili bir dizi toplantının yapıldığını ve birçok tedbirin alındığını, Amerikalılar ve Iraklılar nezdinde de girişimlerde bulunulduğunu, herkesin elinden gelen gayreti gösterdiğini belirtti. 
     Dışişleri Bakanı Gül, bir soru üzerine, güvenlik, alt yapı sorunları gibi nedenlerle ikinci sınır kapısının açılmasının yakın dönemde zor gözüktüğünü kaydetti. 
     
     '' TERÖRLE KENDİMİZ BAŞA ÇIKMASINI BİLİRİZ'' 

     Dışişleri Bakanı Gül, PKK Kongra-Gel terör örgütüne ilişkin bir soru üzerine, ister ABD ister başka bir ülke olsun, ''terörle mücadeleyi hiç kimseye ihale etmeyeceklerini'' belirterek, ''Biz kendimiz başa çıkmasını biliriz'' diye konuştu. 
     ABD'nin PKK Kongra-Gel terör örgütüne karşı bir harekat düzenleme noktasına gelmediğini ifade eden Gül, terörle mücadele konusunda, ''Önceliğimizi hiçbir zaman başka ülkeye bırakmayız, başka ülkelere güvenerek bu işte yol almayız'' dedi. 
     Türkiye'de son dönemde artan terör saldırılarının, örgütün içinde bulunduğu panik nedeniyle dağılmakta olan örgütün canlı kalabilmesi için düzenlendiğini kaydeden Gül, bu konularda uluslararası işbirliğinin önemini vurguladı. Gül, ''Biz kendi düşmanımızla başa çıkmasını biliriz'' diye konuştu. 
     Gül, ''eğer gerekirse TSK'nın sınır ötesi bir operasyonunun gündeme gelip gelmeyebileceğine'' ilişkin bir soru üzerine de, ''biz kendi güvenliğimizin gereklerini yaparız'' ifadesini kullandı. 
     Dışişleri Bakanı Gül, Irak'ta Fransız gazetecilerin kaçırılmasını da hatırlatarak, ''İslam adına çok yanlış ve cahilce bir iş yapıldığını, bunun çok tehlikeli bir süreç olduğunu'' söyledi. 
     Dışişleri Bakanı Gül, Irak'ta yapılanların İslam'ın imajının dünyaya anlatılmasını zorlaştırdığını belirterek, olayları şiddetle kınadıklarını kaydetti. 
     
     PUTİN'İN ZİYARETİ 

     Gül, Putin'in ziyaretine ilişkin olarak da, bu ziyaretin çok ayrı bir anlamı olduğunu, Türk-Rus ilişkilerinin, hiçbir anlaşmayla sağlanamayacak yeni bir zemin kazandığını gösterdiğini söyledi. 
     Türk-Rus ilişkilerine her iki ülkenin de çok önem verdiğini ifade eden Gül, Türkiye'nin, doğal gazının büyük kısmını Rusya'dan aldığını, ''boru hatlarına ilave edilecek yeni boru hatlarının muhakkak ki olacağını'' söyledi. 
     Bu projelerin Türkiye'nin önemi ve güvenliğini artıran projeler olduğunu kaydeden Gül, ''bunların hepsinin karşılıklı güven ve itimat ortamı içinde ele alındığını'' ifade etti. 
     Dışişleri Bakanı Gül, bir soru üzerine, son dönemde Türkiye ile Rusya arasında Çeçen konusuna ilişkin anlaşmazlıkların da yok olduğunu kaydederek, Rusya Dışişleri Bakanı Sergey Lavrov ile bu yıl 3 kez görüştüğünü, Putin'in ziyaretinden önce de biraraya geleceklerini, tüm bu görüşmelerde eski anlayışların değiştiğini söyledi. 
     Gül, Rusya ile helikopter ihalesinde yeni bir açılım olup olmayacağı şeklindeki bir soru üzerine, ''Türkiye'nin savunma sanayiinde yeni bir politika takip ederek, birçok ihtiyacını içeriden karşılamaya önem verdiğine'' dikkati çekerek, ''bu konuların uzmanlar tarafından ele alındığını, hemen bir buluşmada hallolacak konular olmadığını'' belirtti. 
     Dışişleri Bakanı Gül, bir başka soru üzerine de, Kafkasların istikrarına çok önem veren bir ülke olarak, Rusya-Gürcistan arasındaki anlaşmazlıkların çözümüne katkı yapmaya hazır olduklarını kaydetti. Gül, ''Biz her zaman sorunların barışçı çözümü için aktif olmaya devam edeceğiz'' dedi. 
     
     İSRAİL-FİLİSTİN 

     Gül, AK Parti milletvekillerinin İsrail ziyaretine ilişkin bir soru üzerine, İsrail ile ilişkilerin zaten devam ettiğini, yakın geçmişte karşılıklı çok sayıda üst düzey ziyaret yapıldığını belirterek, diğer ziyaretlerin de günü geldiğinde düzenleneceğini söyledi. 
     Gelecek günlerde Filistin Başbakanı'nın Türkiye'ye geleceğini ifade eden Gül, başından beri barış sürecini desteklediklerini, katkılarını daha da artırmak istediklerini belirtti. 
     Gül, ''Filistin-İsrail arasında yeniden bir arabuluculuk ya da Türkiye'de yeni bir zirve düzenlenmesi'' konusunun gündeme getirilip getirilmeyeceğine ilişkin bir soru üzerine, bu konunun prestij elde etmek anlayışı içinde ele alınmaması gerektiğini, bu tip çalışmalar samimi ve barışa katkı sağlamaya dönük olması gerektiğini ifade etti Dışişleri Bakanı Gül, bir başka soru üzerine, yabancıların toprak alımıyla ilgili basında çıkan rakamların çoğunun yanlış olduğunu, bunlarla ilgili çalışmalar yaptıklarını belirtti. 
     Gül, ''Yargıtay-MİT-Çakıcı'' konusuna ilişkin bir soru üzerine de, basında çıkan bazı yorumların aksine, bu konuda sessiz kalmadıklarını, yapılması gerekenleri yapmakta olduklarını vurguladı. 
     Bu konuların, kurumları da ülkeyi de yıprattığını ifade eden Gül, hükümetin kasıtlı olarak sessiz kaldığı yönündeki haberlerin yanlış olduğunu belirtti. 
     Dışişleri Bakanı Abdullah Gül, ''her gün demeç verseydik, sizlerin her sorusuna güzel laflar söyleseydik o zaman ne denirdi Yargıya ne kadar çok müdahale ettiğimiz, ne kadar çok yıprattığımız, bütün bunların kurumları ne kadar yıprattığı ortaya çıkardı. Bunları hiçbiri olmadı ama ne oldu Yapılması gereken işlemler yapıldı ve bu süreç işliyor'' dedi. 
     
</TEXT>
</DOC>
