<DOC>
<DOCNO> 291277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/ekonomi/aeko.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF 'doğrudan' tasfiye edecek 
</HEADLINE>
<TEXT>


Yeni bankacılık tasarısında, bugüne kadar Fon bünyesine alınarak yaşatılmaya çalışılan zor durumdaki bankaları TMSF'nin doğrudan tasfiye etmesi öngörülüyor 

KADİFE ŞAHİN 

Bankacılık Denetleme Düzenleme Kurumu'nun BDDK , Devlet Bakanı ve Başbakan Yardımcısı Abdüllatif Şener'e sunacağı yeni bankalar kanunu tasarısında bankaların tasfiyesinin Tasarruf Mevduatı Sigorta Fonu TMSF tarafından yapılması öngörülüyor. 
Mali durumu bozularak zor duruma düşen bankalar için birkaç kademeden oluşan denetim süreçlerini düzenleyen tasarıya göre bankanın durumunda iyileşme olmazsa direkt olarak tasfiye işlemleri başlayacak. Bu tasfiye işlemlerini ise Türkiye Bankalar Birliği değil, TMSF yapacak. Böylece ileride bir varlık yönetim şirketine dönüştürülmesi planlanan TMSF, bünyesine banka almasına karşın bu bankaları eskiden olduğu gibi yaşatıp, yönetip sonra da satmaya çalışmayacak. Bankayı doğrudan tasfiye ederek kapatacak. 
Tasarıda bankalardan alınan mevduat sigorta primlerinin tespiti de BDDK ve TMSF'ye bırakılıyor. BDDK ve TMSF, yasaların belirlediği oranda garantiye sahip olan mevduat için bankalardan kesilecek primleri birlikte belirleyecek. 

BDDK, İstanbul'a taşınıyor 
BDDK, sektörün İstanbul'da olması nedeniyle merkezini Ankara'dan İstanbul'a taşıyacak. BDDK, yeni bankacılık yasa tasarısının onaylanmasından sonra altı aylık bir süre içinde İstanbul'a taşınmayı planlıyor. 
Haziran 1999'da çıkarılan 4389 sayılı Bankalar Kanunu ile kurulan BDDK'nın İstanbul'da da yönetim yeri olmasına karşın merkezi Ankara'da bulunuyor. BDDK, TMSF bünyesindeyken İstanbul'da, TMSF'nin merkezi olan Zincirlikuyu'daki binayı kullanıyordu. 
Bu bina Halis Toprak'ın sahibi olduğu Toprakbank'ın Fon'a alınmasıyla devlete geçmişti. BDDK'nın merkezi ise Ankara'da Kavaklıdere'de bulunuyor. ABD Büyükelçiliği'nin karşısında olan bu bina, İş Bankası'ndan alınmıştı. BDDK'nın da finans sektörünün kalbi olarak görülen İstanbul'a taşınma kararı almasından sonra Ankara'da sadece Ziraat Bankası ve Halk Bankası'nın genel müdürlükleri kalmış olacak. Bu iki kamu bankasının da İstanbul'da birçok bankanın merkezinin bulunduğu Maslak'ta büyük binaları bulunuyor. 

BDDK'dan Süzer Holding'e dava ANKARA Milliyet 
Bankacılık Düzenleme ve Denetleme Kurumu BDDK , Kentbank'ın Tasarruf Mevduatı Sigorta Fonu'na TMSF devriyle ilgili olarak Başbakanlık Teftiş Kurulu'na Süzer Holding tarafından gönderilen bir yazıda tüzel kişilik haklarının ihlal edildiği iddiasıyla 5.5 milyar liralık manevi tazminat davası açtı. Dava dilekçesinde, kurula gönderilen ve Süzer Holding'den, kimin yazdığı belli olmayan bir yazıda, BDDK'ya ağır ithamlarda bulunulduğu, bazı BDDK yöneticilerinin ve yeminli murakıpların objektiflikten uzak kalmakla suçlandıkları belirtilerek, BDDK'nın baskı yaptığının iddia edildiği vurgulandı. 


</TEXT>
</DOC>
