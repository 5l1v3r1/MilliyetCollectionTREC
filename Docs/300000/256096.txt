<DOC>
<DOCNO> 256096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sondun13.html </URL>
<DATE> 2004/07/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Güney Kore, Bangladeş ve Japonya'da seller Can kaybı artıyor 
</HEADLINE>
<TEXT>

     Güney Kore'nin orta kesimlerinde etkili olan şiddetli yağışların yol açtığı sellerde 6 kişinin öldüğü, 1 kişinin kaybolduğu bildirildi. 
     Yonhap haber ajansı, geçen haftadan bu yana süren şiddetli yağışlar yüzünden bazı evlerin ve pirinç tarlalarının sular altında kaldığını duyurdu. 
     Ajans, sağanak yağış yüzünden ufak çaplı toprak kaymaları üzerine dün hükümetin geçici olarak bazı kara yolları ve demir yollarını kapattığını kaydetti. 
     Ulusal Acil Durum İdaresi Ajansı yetkilileri ise can kayıplarını henüz doğrulamadı. 
     Bu arada, Bangladeş'te de şiddetli Muson yağışlarının ülkenin orta kesimlerinde yeni bölgelerde sele yol açması sonucu 7 kişinin daha öldüğü haber verildi. 
     Bangladeş'te önceki gün ve dün 12 bölgede daha sel baskını görüldüğü kaydedilerek, ülkede bu yılki sellerde ölenlerin sayısının son felaketle birlikte 90'a yükseldiği bildirildi. Muson yağmurlarının haziran sonunda başladığı Bangladeş'te ülkenin yaklaşık yarısında sel baskınları görüldü. 
     Sağlık yetkilileri de çoğu sel bölgesinde temiz su sıkıntısı nedeniyle ishal gibi hastalıkların sık görüldüğünü kaydediyor. 
     Japonya'nın kuzeyindeki şiddetli yağışlar ve yağışların yol açtığı sellerde de ölenlerin sayısının 14'e yükseldiği bildirildi. 
     Yetkililer, bugün daha önce kayıp olduğu bildirilen 2 kişinin cesedinin bulunduğunu, bir kadının ise hala kayıp olduğunu kaydetti. Başkent Tokyo'nun 200 kilometre kuzeyindeki Niigata bölgesinde hafta başından bu yana etkili olan şiddetli yağışların yarın da devam edeceğinin tahmin edildiği belirtildi. 
     Yetkililer, şiddetli yağışlar yüzünden Japonya'da yaklaşık 25 bin evi sel bastığını bildirdiler. 
     
</TEXT>
</DOC>
