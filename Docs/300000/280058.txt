<DOC>
<DOCNO> 280058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonsiy02.html </URL>
<DATE> 2004/10/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erdoğan ''Memur maaş zammı benim şahsi kararım değil'' 
</HEADLINE>
<TEXT>

     Başbakan Recep Tayyip Erdoğan, ''Memur maaş zamları için benim şahsi kararım değil, Bakanlar Kurulu'nun kararı gerekiyor'' dedi. 
     Başbakan Erdoğan, eşi Emine Erdoğan ile birlikte, özel uçak ''ATA'' ile saat 10.25'te İstanbul'dan Ankara'ya hareket etti. 
     Erdoğan'ı, Atatürk Havalimanı'ndan, Devlet Bakanı Beşir Atalay, İstanbul Valisi Muammer Güler, Büyükşehir Belediye Başkanı Kadir Topbaş ve öteki yetkililer uğurladı. 
     Ankara'ya hareketinden önce Atatürk Havalimanı VIP Salonu'nda basın mensuplarının sorularını yanıtlayan Başbakan Erdoğan, ''Memurlar için bir müjdeniz var mı Çünkü nihai sonuç için sizin kararınız bekleniyor'' şeklindeki bir soru üzerine, ''Memur maaş zamları için benim şahsi kararım değil, Bakanlar Kurulu'nun kararı gerekiyor. Bakanlar Kurulu'nun gündemine gelecek, Bakanlar Kurulu da kararı verecek'' diye konuştu. 
     ''Kendisinin bir kanaatinin olup olmadığına'' ilişkin bir soru üzerine de Erdoğan, ''Bakanlar Kurulu'nun kararıyla bu açıklanır'' dedi. 
     Erdoğan, ayrıca ''Ramazan ayının Türk milletine, tüm İslam dünyasına hayırlı, barışa, sevgiye ve kardeşliğe vesile olmasını Allah'tan dilediğini'' kaydetti. 
     
</TEXT>
</DOC>
