<DOC>
<DOCNO> 273609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun34.html </URL>
<DATE> 2004/09/21/ </DATE>
<TIME> 19.08 </TIME>
<AUTHOR>  </AUTHOR>
<HEADLINE>
ABD'de sigara üreticilerine savaş açıldı 
</HEADLINE>
<TEXT>

     ABD Adalet Bakanı John Ashcroft, hükümetin sigara üreticilerine karşı açtığı davanın ''çok önemli bir çaba'' olduğunu bildirdi. 
     Ashcroft, ABD'de sigara üreticilerine karşı açılan tarihi davanın ilk duruşması başlamadan önce yayımladığı açıklamada, ''hükümetin sigara üreticilerine karşı davasının, hileli faaliyetleri önlemek ve şirket bütünlüğünü desteklemek için çok önemli bir çaba olduğunu'' kaydetti. 
     Hükümet, sigara üreticilerini, 1950'li yıllardan bu yana sigara içmenin zararları hakkında halkı kandırmakla suçluyor. 
     Adalet Bakanlığı avukatlarının açılış konuşmalarıyla başlayacak davanın en az 6 ay sürmesi ve 100'den fazla tanığın dinlenmesi bekleniyor. 
     
     SİGARA ÜRETİCİLERİNE KARŞI TARİHİ DAVA BAŞLADI 

     ABD hükümetinin, toplam 280 milyar dolar tazminat istemiyle sigara üreticilerine karşı açtığı tarihi davanın görülmesine, başkent Washington'da başlandı. 
     Hükümetin, beş yıllık bir kanıt toplama sürecinin ardından Washington Federal Mahkemesi'ne açtığı davanın sebebi, sigara üreten firmaların sigaraya bağımlılığını artırmak için yüksek dozda nikotin kullanmasına, milyarlarca dolarlık tanıtım ve reklamların özellikle yeni yetme gençleri hedef almasına, bu reklamlarda sigaranın sağlığa olduğundan daha zararsız gösterilmesine, sigaranın zararları hakkında yalan bilgi verilmesine ve sigaranın sağlık üzerindeki etkilerini gösteren bilimsel araştırmaların saklanmasına dayanıyor. 
     Washington Federal Mahkemesi'nde görülen davada, hükümetin 35 kişilik avukat grubunun lideri Frank Marine, hıncahınç dolu mahkeme salonunda yaptığı konuşmada, ''Bu dava, yalan dolanları, saptırılmış gerçekleri ve bugüne kadar devam eden hayal kırıklıklarını ilgilendiriyor. Sanıklar neden böyle davrandılar Sadece ve sadece para için'' dedi. 
     ABD hükümeti, dava dilekçesi metninde, 50 yıldır sigara satışından çok büyük miktarda gelir sağlayan sigara üreticilerinin, halk sağlığına onulmaz zararlar verdiğinin altını çiziyor. 
     Dev davanın ilk bölümünün Mart 2005'e kadar sürmesi ve dava sonucunda sigara üretimi, reklamı, ambalajı ve satışı konularında katı önlemlerin alınması bekleniyor. 
     300 tanığın dinleneceği dava için 73 bin sayfa doküman toplandığı, davanın haftada 4 gün, günde 5 saat görüleceği, üreticilere kendilerini savunmaları için 12 hafta süre verileceği kaydedildi. 
     
</TEXT>
</DOC>
