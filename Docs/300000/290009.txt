<DOC>
<DOCNO> 290009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/guncel/gun03.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yöneticilik erkek işi 
</HEADLINE>
<TEXT>


30 ilde yapılan araştırmada, kadınların sadece yüzde 3'ünün yöneticilik yaptığı ortaya çıktı. Karadeniz, Güneydoğu ve Doğu Anadolu'daki örneklerde yer alan okullarda halen kadın müdür bulunmuyor 

ANKARA Milliyet 

Eğitim - Sen'in 30 ilde yaptığı araştırmaya göre, eğitim sektöründe çalışan kadınların sadece yüzde 3'ü yöneticilik yapıyor. 
Eğitimde kadın - erkek eşitliğinin sağlanması amacıyla kampanya başlatan Eğitim - Sen'in Merkez Kadın Sekreteri Elif Akgün, okuma yazma bilmeyen 7.5 milyon kişinin, 6 milyonunu kadınların oluşturduğuna dikkat çekerek, bu eğitim - öğretim yılı verilerine göre de 600 bin kız çocuğunun okula kayıt olmadığını söyledi. 
Akgün, 7 bölgeden 30 ilde 225 ilköğretim okulunda 5 Eylül - 15 Kasım arasında yaptıkları araştırmanın verilerine göre, eğitim sektöründe çalışan kadınların oranının yüzde 44 olduğunu, ancak yöneticilik görevinin yüzde 3 düzeyinde kaldığını belirtti. Akgün, bu okullardan yalnızca 6'sında kadın müdür bulunduğunu, Karadeniz, Güneydoğu ve Doğu Anadolu'daki örneklemde yer alan okullarda kadın müdür bulunmadığını kaydetti. Müdür başyardımcılığında, 88 erkeğe karşı 10 kadının görev yaptığını, müdür yardımcılığında da 389 erkeğe karşılık 61 kadının bu görevi üstlendiğini bildirdi. Kadınların erkeklere oranı 6 bölgede yüzde 12 - 20 arasında değişirken, Doğu Anadolu'da kadın müdür yardımcısı sayısı 45'e karşı 1 oranında kalıyor. 


</TEXT>
</DOC>
