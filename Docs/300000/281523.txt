<DOC>
<DOCNO> 281523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko26.html </URL>
<DATE> 2004/10/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
ÖİB Başkanı Kilci Aralık'ın ilk yarısında THY'nin arzı tamamlanacak 
</HEADLINE>
<TEXT>

     Özelleştirme İdaresi Başkanı Metin Kilci, THY hisselerinin yüzde 20'sinin halka arzında, Kasım ayının ortasında ön talep toplamaya başlamayı ve Aralık ayının ilk yarısında da arz sürecini tamamlamayı hedeflediklerini bildirdi. 
     THY'nin halka arzıyla ilgili düzenlenen basın toplantısında soruları yanıtlayan Kilci, THY hisselerinin yüzde kaçının halka arz edileceğine ilişkin soru üzerine, Sermaye Piyasası Kurulu'na yaptıkları başvuruda yüzde 20 ifadesinde bulunduklarını söyledi. 
     Kilci, ''Ancak, bu oran ilerdeki gelişmelere göre yeniden gözden geçirilebilecek nitelikte bir oran'' dedi. 
     Kilci, ''Halka arzda herhangi bir takvim yok mu '' sorusuna karşılık, şunları söyledi 
     ''Takvimdeki kesin tarihler henüz tam olarak netleşmemiş olmakla birlikte, Kasım ayının ortasında ön talep toplamaya başlamayı hedefliyoruz. Tabii ki bunun kesinleşmesi birtakım izinlerin tekamül etmesine bağlı. Aralık'ın ilk yarısında da halka arz sürecinin tamamlanmasını hedefliyoruz.'' Blok satıştan tamamen vazgeçilip geçilmediğini ilişkin soruya karşılık Kilci, THY'nin halka arzı için hem şirketin, hem ekonominin, hem de sermaye piyasalarının son derece iyi olduğunu düşündüklerini dile getirerek, ''Dolayısıyla halka arz konusunda iyi bir zamanlama ve planlama olduğu görülüyor. Bu nedenle halka arza karar verdik'' diye konuştu. 
     Her şirketin, her özelleştirme konusu varlığın özelleştirme stratejisinde değişik yöntemlerin söz konusu olabileceğine işaret eden Kilci, ''THY için en uygun yöntem halka arz yöntemi olarak belirlendi. Çalışmalarımız bu yönde devam ediyor. Aynı zamanda özelleştirme programındaki diğer kuruluşlar için de blok satış da dahil olmak üzere farklı yöntemler uygulamaya devam ediyoruz'' dedi. 
     
     HALKA ARZ GELİRİ 
     Metin Kilci, THY'nin halka arzından elde edilecek gelirin nerede kullanılacağı sorusuna karşılık, şunları kaydetti 
     ''Özelleştirme fonunun finansman dengesi şimdiye kadar hiç olmadığı kadar son derece olumlu bir durumdadır. Dolayısıyla, sadece THY'nin halka arzından değil, diğer kuruluşların özelleştirmesinden elde ettiğimiz gelirlerin tamamını Hazine'ye transfer etmeyi öngörüyoruz. Bunun dışında başka bir harcama kalemi söz konusu olmayacak.'' Kilci, halka arzdan ne kadar para beklendiği sorusuna, ''Hayır, öyle bir öngörü yok. Halka arz için piyasaya çıkacağız. Talebi göreceğiz. Talebe göre, talebi karşılamak için ne gerekiyorsa onu yapacağız'' yanıtını verdi. 
     Petkim'in özelleştirme takviminin sorulması üzerine Kilci, bu aşamada zamanlamayla ilgili kesin birşey söylemenin mümkün olmadığını belirtti. Kilci, ''Onunla ilgili ön çalışmalarımız başlamış bulunuyor. Bu süreçte Petkim'in halka arzıyla ilgili zamanlama ve programda netleşmiş olur'' dedi. 
     Kilci, bir gazetecinin ''Karlı şirketlerin satılmasına yargıda engel geldi. THY de karlı bir şirket. Halka arzında böyle birşey bekliyor musunuz '' sorusuna karşılık, şöyle dedi 
     '' Karlı şirketlerin satışına yargıdan engel geldi ifadesi biraz önyargılı ifade doğrusu. Ayrıca, THY'de yapılan uygulama bir halka arz işlemi. Bunun yargısal denetime herhangi bir şekilde konu olacağını düşünmüyoruz.'' 
     
     ''PETROL FİYATLARI BİZLERİ DE TEDİRGİN EDİYOR'' 
     THY Genel Müdürü Abdurrahman Gündoğdu da, THY'nin büyüyen filosu nedeniyle pilot açığı olup olmadığı sorusu üzerine, şunları söyledi 
     ''Pilot açığı olduğu doğrudur ama bu pilotları belli bir süre içinde, şu anda çalışmalarına da başladığımız, eğitip yetiştirmek üzere aldık. Sadece pilot değil, aynı zamanda teknisyen ve mühendis ihtiyacı da başgösteriyor. Aynı şekilde yetişmiş insan gücü... 
     Dolayısıyla biz şu an mühendis kökenli, çok iyi derecede İngilizce bilen personel de şu anda eğitim almaya devam ediyor. Bir kısmını Eskişehir'de sivil havacılık meslek yüksek okulunda, bir kısmını da Hava Kuvvetleri ile yaptığımız bir protokol çerçevesinde, Türk Hava Kurumu ile eğitmek üzere anlaşmaya vardık.'' Gündoğdu, bazı özel kurumlarla da THY'nin kendi bünyesinde bir eğitim akademisi oluşturmak için çalışmalara devam ettiklerini bildirdi. 
     Petrol fiyatlarının yükselmesinin halka arz sürecinde nasıl bir etki yaratacığının sorulması üzerine Gündoğdu, şunları kaydetti 
     ''Petrol fiyatlarının ciddi bir artış göstermesi bizleri de tedirgin ediyor. Şu andaki bütün havayolları, özellikle yurtdışı hatlarda başta uluslararası Avrupalı ve Amerikalı taşıyıcılar olmak üzere bilete ilave bir masraf daha eklediler. 
     Bu çalışmayı biz de yapmıştık, fakat finansman durumumuz çok iyi olduğu için bunu uygulamak için biraz tereddütlüydük. Petrol fiyatları bir ay öncesinde bir miktar düşme eğilimi de gösterince bundan vazgeçmiş gibiydik ama tekrar yükselmeye başlayınca bu kararı biz de aldık. Yurtdışı kısa hatlarda 5 euro, uzun hatlarda 10 euro olmak üzere her sefer başına ilave bedel alacağız. Dünyadaki bütün hava yolları bu uygulamayı yaptığı için genelde, rekabet açısından bir dezavantaj oluşturmuyor.'' Petrol fiyatlarının artmasının toplam giderlerde petrol payının belirli bir oranın üzerine çıkmasına yol açtığına dikkati çeken Gündoğdu, şöyle devam etti 
     ''Fakat bütün dünyadaki havayollarında aynı durum söz konusu olduğu için uçak biletlerinde fiyatların artması gibi bir sonuca geliniyor. Bütün firmalar içinde eşit miktarda bu fiyatların artması söz konusu. O nedenle havacılık sektöründe artan trafiğin, özellikle Uzak Doğu ve Ortadoğu'da hızlı bir artış var. Avrupa'da ciddi bir toparlanma var. Amerika'da da tekrar 11 Eylül öncesi noktaya gelmiş durumda. Petrol fiyatlarının artışı bu hızı zayıflatmasından ziyade rekabet noktasında bazı şirketleri piyasadan çekilmesine neden olabilecek durumda. Ama, maliyetler açısından fiyatlara yapılan zamlarla bunlar karşılanabilecek.'' 
     
     ''YURTDIŞINDAKİ İŞÇİLERDEN YOĞUN BİR İLGİ VAR'' 
     İç uçuşlara ilişkin bir soruyu yanıtlarken, şu anda hiç görmedikleri oranda çok yüksek bir doluluk oranına sahip olduklarını belirten Gündoğdu, THY ile özel havayolu şirketlerinin müşteri portföyünün farklı olduğunu söyledi. 
     Gündoğdu, şunları söyledi ''Yüzde 25 civarında daha fazla yolcu taşıdık. Geçtiğimiz yıl 4.7 milyon yolcuyu taşımışken, şimdiden bu rakama erişmiş durumdayız. Bu yıl için de 6 milyona yakın yolcu taşıyacağımızı hedefliyoruz. Bu, doluluk oranının artmasından kaynaklanıyor. Buradaki fiyatlarda da herhangi bir indirim şu anda söz konusu değil. Şu dönem içerisinde esnek bir fiyat politikası uygulayacağız ama talebin şu anda bile hala çok yüksek olduğunu söyleyebilirim. Ama zannediyorum diğer özel havayollarının fiyatlarını indirmesi müşteri portföyündeki farklılıktan kaynaklanıyor. THY'nin müşterisi ile diğer özel havayollarının müşterisi tamamen ayrılmış ve ayrışmış durumda.'' İş Yatırım Menkul Değerler Genel Müdürü İlhami Koç da, ''Özellikle yurtdışında çalışan işçilere yönelik uygulamanız vardı, onlardan nasıl talep geldi '' sorusuna karşılık, ''Yoğun bir ilgi var. Şu anda 2 binin üzerinde geri dönüş oldu'' dedi. 
     THY'nin halka arzında toplam kaç yatırımcıya ulaşmayı bekledikleri sorusuna karşılık Koç, ''Bizim buradaki hedefimiz, 50 bin ile 100 bin arasında bir yerlerde bir yatırımcıya ulaşmak. Bir de daha önemlisi yeni müşteriyi piyasaya kazandırmak'' diye konuştu. 
     Bu arada verilen bilgiye göre, Sabiha Gökçen Havalimanı'nda kurulacak Hava Bakım, Onarım, Modifikasyon Merkezi HABOM projesi ile Türkiye, 500 milyon dolarlık gelir elde edebilecek. 
     
</TEXT>
</DOC>
