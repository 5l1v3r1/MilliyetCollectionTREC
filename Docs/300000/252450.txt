<DOC>
<DOCNO> 252450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy06.html </URL>
<DATE> 2004/07/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Başbakanlık, "Susurluk Raporu"na tazminat ödeyecek... 
</HEADLINE>
<TEXT>

     Danıştay Başbakanlığın, Prof. Dr. Ömer Şarlak'a Susurluk Raporu'nda ''kişilik haklarına ağır saldırı olduğu'' gerekçesiyle 10 milyar lira manevi tazminat ödemesine karar verdi. 
     AA muhabirinin aldığı bilgiye göre, eski GATA Komutanı Emekli Tümgeneral Ömer Şarlak, Başbakanlık Teftiş Kurulu Başkanlığı'nca hazırlanan ve kamuoyunda ''Susurluk Raporu'' olarak adlandırılan belgede, kişilik haklarına ağır saldırı olduğu gerekçesiyle Başbakanlık aleyhine 15 milyar lira manevi tazminat istemiyle dava açtı. 
     Davaya ilk derece olan bakan Danıştay 10. Dairesi, Başbakanlığın, Şarlak'a 10 milyar lira manevi tazminat ödemesine karar verdi. 
     Kararda, Şarlak'ın ''Susurluk Raporu''nda, ''öldürülen Ömer Lütfi Topal'ın Antalya'da bir şirkete yaptırdığı evlerden satın aldığı veya adına tahsis yapıldığı'' yolundaki iddialarla ''kişilik haklarına ağır saldırı olduğu'' gerekçesiyle dava açtığı anımsatıldı. 
     Raporda Şarlak ile Topal'ın bir menfaat ilişkisi içerisinde bulunduklarının ortaya konmaya çalışıldığı belirtilen kararda, Başbakanlığın suçlamaların gerçeğe uygunluğu konusunda nihai karar verme gibi yetkisinin bulunmadığı vurgulandı. 
     Başbakanlığın konuyu yargıya intikal ettirmediği belirtilen kararda, şöyle denildi 
     ''Böylece davacı hakkındaki suçlamalar gerçeğe uygunluğu herhangi bir şekilde kanıtlanamayan dayanaktan yoksun soyut iddialar olarak kalmış bulunmaktadır. Bir kamu hizmetinin yürütülmesi sırasında hukuk kurallarının uygulanması dışında kişi haklarının zedelenmiş olması, hizmeti yürüten idarenin ağır hizmet kusuru işlediğini gösterir ve tazmin sorumluluğunu doğurur.'' Kararda, suçlamalardan dolayı kamuoyunda hakkında şüphe ve tereddütler doğan davacının toplumdaki her birey gibi onurlu ve saygın yaşama hakkının ağır bir şekilde zedelendiğine işaret edildi. 
     Başbakanlık bu kararı temyiz etti. Temyiz istemini görüşen Danıştay İdari Dava Daireleri Genel Kurulu, 10. Daire'nin kararını usul ve yasaya uygun bularak onadı. 
     Başbakanlık, bu kararın düzeltilmesini istedi. Genel Kurul, onama kararının düzeltilmesi gereken bir yönü bulunmadığı için bu istemi de reddetti. 
     Böylece, Başbakanlığın Prof. Dr. Şarlak'a 10 milyar lira manevi tazminat ödemesine ilişkin karar kesinleşmiş oldu. 
     
</TEXT>
</DOC>
