<DOC>
<DOCNO> 297118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/guncel/gun01.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Donmaktan son anda kurtuldular 
</HEADLINE>
<TEXT>


Çorum'da bir gecekonduda ısınmak için birbirine sarılı vaziyette bulunan iki kardeş, yurda yerleştirildi 

ŞEVKET ERZEN Çorum DHA 

Çorum'da annelerinin evi terk etmesinden sonra babaları Ünsal Çağdaş 32 ile birlikte bir gecekonduda yaşayan Gamze 7 ve Hasan 5 adlı çocuklar donmaktan son anda kurtarıldı. Yakacakları bulunmayan ve karınları aç olan iki kardeş, komşularının ihbarı üzerine Sosyal Hizmetler İl Müdürlüğü uzmanları tarafından alınarak yurda yerleştirildi. 
Çepni Mahallesi'nde oturan ve 8 yıllık evli Ünsal Çağdaş ile İlknur Çağdaş, 5 ay önce boşandı. İlknur Çağdaş, daha sonra çocuklarını da terk ederek Samsun'daki ailesinin yanına yerleşti. İşsiz Ünsal Çağdaş, çocukları Hasan ve Gamze ile birlikte tek odalı gecekonduda yaşam sürmeye başladı. Ancak Çağdaş çalışmak için kent dışına çıkınca iki kardeş evde yalnız başlarına kaldı. Yakacakları olmayan, iki kardeşten haber alamayan Muhtar Mevlüt Gezer, eve gitti. Odada yorgan altında birbirlerine sarılarak uyuyan ve donma tehlikesi geçirdikleri anlaşılan iki kardeşin durumu hemen Sosyal Hizmetler İl Müdürlüğü'ne bildirildi. Uzmanlar, aç olan ve donmak üzere olan iki kardeşi Çocuk Yetiştirme Yurdu'na yerleştirdi. İki kardeş 2 gündür evde yalnız başına aç olarak kaldıklarını söyledi. 



</TEXT>
</DOC>
