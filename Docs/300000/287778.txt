<DOC>
<DOCNO> 287778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy22.html </URL>
<DATE> 2004/11/10/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
CMUK değişiyor... 
</HEADLINE>
<TEXT>

     18 yaşını doldurmamış sanığın duruşması kapalı yapılacak. 
     TBMM Adalet Alt Komisyonu, Ceza Muhakemeleri Usulü Kanunu CMUK Tasarısı üzerindeki çalışmalarını sürdürüyor. Alt Komisyon, duruşma ile ilgili düzenlemeleri bazı değişikliklerle kabul etti. Komisyon, duruşmayı düzenleyen maddede değişiklik yaparak ses ve görüntü alıcı aletlerin kullanılması yasağı getiren hükmü de metinden çıkardı. 
     18 yaşın doldurulmaması halinde duruşma kapalı yapılacak, hüküm de kapalı duruşmada açıklanacak. 
     Kanunun ayrık tuttuğu haller saklı kalmak üzere, hazır bulunmayan sanık hakkında duruşma yapılmayacak. Gelmemesinin geçerli nedeni olmayan sanığın zorla getirilmesine karar verilecek. Mahkeme sanığın hazır bulunmasına ve zorla getirme kararı veya yakalama emriyle getirilmesine her zaman karar verebilecek. 
     Cumhuriyet savcısı, müdafii veya vekil sıfatıyla duruşmaya katılan avukat sanığa, katılana, tanıklara, bilirkişi ve duruşmaya çağrılmış diğer kişilere, duruşma disiplinine uygun olarak doğrudan soru yöneltebilecek. Sanık ve katılan da mahkeme başkanı veya hakim aracılığıyla soru yöneltebilecek. Yöneltilen soruya itiraz edildiğinde sorunun yöneltilmesinin gerekip gerekmediğine mahkeme başkanı karar verecek. Gerektiğinde ilgililer yeniden soru sorabilecek. Heyet halinde görev yapan mahkemelerde, heyeti oluşturan hakimler de bu şekilde belirtilen kişilere soru sorabilecek. 
     
     DİSİPLİN HAPSİ 
     Sanık veya mağdur, meramını anlatacak ölçüde Türkçe bilmiyorsa, mahkeme tarafından atanan tercüman aracılığıyla duruşmadaki iddia ve savunmaya ilişkin esaslı noktalar tercüme edilecek. Sağır veya dilsiz sanığa veya mağdura, duruşmadaki iddia ve savunmaya ilişkin esaslı noktalar, anlayabilecekleri biçimde anlatılacak. 
     Mahkeme başkanı veya hakim, duruşmanın düzenini bozan kişinin, savunma hakkını kullanmasını engellememek kaydıyla, salondan çıkarılmasını emredebilecek. Kişi dışarıya çıkmakta direnç gösterir veya karışıklığa neden olursa, yakalanıp, hakim veya mahkeme tarafından verilecek kararla 4 güne kadar disiplin hapsi cezası uygulanacak. Ancak çocuklar hakkında disiplin hapsi uygulanmayacak. 
     Bir kimse duruşma sırasında suç işlerse, mahkeme olayı tespit edecek ve bu konuda düzenleyeceği tutanağı yetkili makama gönderecek. Gerek görürse failin tutuklanmasına da karar verilecek. 
     
     DELİLLERİN ORTAYA KONULMASI 
     Sanığın sorguya çekilmesinden sonra delillerin ortaya konulmasına başlanacak. Ortaya konulması istenen delil kanuna aykırı elde edilmişse, delil ile ispat edilmek istenen olayın karar etkisi yoksa, istem sadece davayı uzatmak için yapılmışsa reddedilecek. 
     Cumhuriyet savcısı ile sanık veya müdafii birlikte rıza gösterirse tanığın dinlenmesinden veya başka herhangi bir delilin ortaya konulmasından vazgeçilecek. Katılan, yalnız kişisel haklarını ispat için gösterdiği delilden vazgeçebilecek. 
     Delilin ortaya konulması istemi, bunun veya ispat edilmek istenen olayın geç bildirilmiş olması nedeniyle reddedilmeyecek. 
     Tanıklar, dinlendikten sonra, ancak mahkeme başkanı veya hakimin izniyle duruşma salonundan ayrılabilecek. 
     Sanığa veya mağdura ait kişisel verilerin yer aldığı belgeler, açıkça istemeleri halinde kapalı oturumda okunmasına mahkemece karar verilecek. 
     Olayın delili, bir tanığın açıklamalarından ibaretse bu tanık duruşmada mutlaka dinlenecek. Daha önce yapılan dinleme sırasında düzenlenmiş tutanağın veya yazılı bir açıklamanın okunması dinleme yerine geçmeyecek. Tanıklıktan çekinebilecek olan kişi, duruşmada tanıklıktan çekindiğinde önceki ifadesine ilişkin tutanak okunamayacak. 
     Aralarında çelişki bulunması halinde sanığın hakim veya mahkeme huzurunda yaptığı açıklamalar ile Cumhuriyet savcısı tarafından alınan veya müdafiinin hazır bulunduğu kolluk ifadesine ilişkin tutanaklar duruşmada okunabilecek. 
     
     TARTIŞMA KONUSU METİNDEN ÇIKTI 
     Alt Komisyon'da, tartışmalara neden olan ''hükmün açıklanmasının geri bırakılması, denetimli serbestlik'' ile ''18 yaşından küçüklerle ilgili hükmün geri bırakılması''nı düzenleyen maddeler ise tasarıdan çıkarıldı. 
     
</TEXT>
</DOC>
