<DOC>
<DOCNO> 293736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun25.html </URL>
<DATE> 2004/12/01/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Süddeutsche Zeitung Türkiye Ortadoğu'ya örnek olmalı 
</HEADLINE>
<TEXT>

     Alman Süddeutsche Zeitung Gazetesi'nde yer alan bir makalede, Türkiye'nin Ortadoğu'ya örnek olması gerektiği belirtildi. 
     Gazetede, George Washington Üniversitesi Uluslararası İlişkiler Profesörü Amitai Etzioni imzalı yayınlanan makalede, ''Türkiye Ortadoğu için örnek olmalıdır. Demokratikleşme konusunda önemli adımlar atan Türkiye, bölgedeki sorumluluğunun da farkında olarak Ortadoğu'yu aynı istikamete çekmelidir'' denildi. 
     Makalede Türk halkının, ''Avrupa tarafından sürekli dışlanıyoruz'' şikayeti yerine, bölgede karşı karşıya kaldığı yeni rolünün gereklerini yerine getirmesi gerektiği dile getirildi. 
     Türkiye'nin Ortadoğu'da, Almanya'nın AB'nin kurulması aşamasında eski düşmanı Fransa ile işbirliğine girerek oynadığı rolü üstlenebileceği belirtilen makalede, Türkiye'nin İsrail'le son yıllarda yaptığı işbirliği bu yönde bir adım olarak nitelendirildi. 
     Türkiye'nin öncü olmasıyla Ortadoğu'da bölgesel bir topluluğun oluşabileceği belirtilen makalede, bu topluluğun diğer potansiyel üyelerininse özgürlüğüne kavuşması halinde Filistin, Lübnan, Ürdün ve Mısır olduğu kaydedildi. 
     Ortadoğu'da oluşması muhtemel bu topluluğun kendi arasındaki ilişkilerinin öncelikle ekonomik ve ticari olabileceği ancak günü geldiğinde bu ilişkilerin siyasi bir birliğe dönüşebileceği ifade edildi. Türkiye'nin Ortadoğu'da oluşturulacak bir birlikte öncü rolü oynamasının Avrupa Birliği'ne üye olmasıyla çelişki teşkil etmediği belirtilen yazıda, bu muhtemel durumun globalleşme mantığına uygun olduğu vurgulandı. 
     
</TEXT>
</DOC>
