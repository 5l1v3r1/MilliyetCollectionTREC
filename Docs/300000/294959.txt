<DOC>
<DOCNO> 294959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sonsiy04.html </URL>
<DATE> 2004/12/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
TBMM'de bu hafta... Komisyonda bütçe maratonu sona eriyor... 
</HEADLINE>
<TEXT>

     TBMM bu hafta, 17 Aralık'ta yapılacak AB Zirvesi öncesinde yasalaşması planlanan Ceza ve Tedbirlerin İnfazı Hakkında yasa tasarısı için çalışacak. 
     Ceza ve tedbirlerin infazını yeniden düzenleyen ve cezaevlerinin yapılanmasını belirleyen ''Ceza ve Tedbirlerin İnfazı Hakkında Kanun Tasarısı'', yarın TBMM Adalet Komisyonu'nda görüşülmeye başlayacak. Tasarı, 9 Aralık Perşembe günü ise Genel Kurul'da görüşülecek. 
     Genel Kurul'da 7 Aralık Salı günü denetim konuları, 8 Aralık Çarşamba günü ise Tohumculuk Yasa Tasarısı ele alınacak. 
     
     BÜTÇE MARATONU 
     TBMM Plan ve Bütçe Komisyonu'nda, yaklaşık 1 ay önce başlayan bütçe görüşmeleri, bu hafta sona erecek. Komisyon'da yarın Devlet Planlama Teşkilatı, Hazine Müsteşarlığı, Maliye Bakanlığı ve gelir bütçesi, 7 Aralık Salı günü ise genel ve katma bütçe kanunu tasarısı ile genel ve katma bütçe kesin hesap kanunu tasarılarının maddeleri görüşülecek. 
     Çevre Komisyonu, 8 Aralık Çarşamba günü deniz çevresinin petrol ve zararlı maddelerle kirlenmesinde, acil durumlarda müdahale ve zararların tazmini esaslarına dair yasa tasarısını görüşmek üzere toplanacak. 
     KİT Komisyonu, denetimini sürdürecek. Komisyon, 7 Aralık Salı günü Türkiye Kalkınma Bankası, 8 Aralık Çarşamba günü YURTKUR, 9 Aralık Perşembe günü ise İller Bankası'nın hesaplarını görüşecek. 
     Sokak çocuklarıyla ilgili Araştırma Komisyonu, 7 Aralık Salı günü toplanarak Sağlık Bakanlığı ve Milli Eğitim Bakanlığı yetkililerini dinleyecek. 
     
     ''TÜRKİYE'DE KADIN DURUŞU'' 
     TBMM, yarın kadınlarla ilgili bir panele evsahipliği yapacak. Türk kadınının seçme ve seçilme hakkının 70. yıldönümü nedeniyle Türkiye Kadın Dernekleri Federasyonu tarafından ''Türkiye'de Siyaset, Sanat ve Medyada Kadın Duruşu'' konulu panel düzenlenecek. 
     TBMM eski Senato Salonu'nda gerçekleştirilecek panelde, Devlet Bakanı Güldal Akşit ile TBMM Başkanvekili İsmail Alptekin birer açılış konuşması yapacaklar. 
     Panele, CHP Ankara Milletvekili Gülsün Bilgehan, AK Parti İstanbul Milletvekili Nimet Çubukçu, Devlet Sanatçısı Ayten Gökçer ile Kanal D İcra Kurulu Başkanı Arzuhan Yalçındağ konuşmacı olarak katılacak. 
     
</TEXT>
</DOC>
