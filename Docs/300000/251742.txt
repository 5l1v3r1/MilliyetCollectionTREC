<DOC>
<DOCNO> 251742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur30.html </URL>
<DATE> 2004/06/29/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Fantazi' cinayetine 21 yıl 
</HEADLINE>
<TEXT>

     İsmail AKDUMAN SAMSUN, DHA 

SAMSUN'da kız arkadaşı 23 yaşındaki İlknur Taşan ile açık bir arazide sevişirken kendilerini görerek uyaran, mahallenin bekçisi 42 yaşındaki Selahattin Gaydan'ı döner bıçağı ile öldüren 21 yaşındaki Mustafa Tulum'a 21 yıl hapis cezası verildi. Tulum, bekçinin üniformalı olmadığını söyleyerek, "Orada kimseyi rahatsız etmiyorduk. Sopayla bize vurunca kendimi savundum'' dedi. İlknur Taşan ise, erkek arkadaşının uçucu madde çektiğini söyledi. 
     İlyasköy Mahallesi'nde 10 ay önce Mustafa Tulum ve sevgilisi İlknur Taşan açık arazide alkol alıp seviştikleri sırada mahallenin bekçisi Selahattin Gaydan'a yakalandı. Bekçi Gaydan tarafından uyarılan gençler, üstlerini düzeltirken çıkan tartışmada Mustafa Tulum yanında taşıdığı döner bıçağı ile bekçiyi 11 yerinden yaralayarak öldürdü. Daha sonra yaralı bekçiyi 40 metrelik uçurumdan atan Tulum, olaydan 10 gün sonra sarhoş olduğu bir sırada bekçiyi bıçakladığını arkadaşlarına söyledi. Arkadaşları tarafından şikayet edilen Tulum, yakalanarak cezaevine gönderildi. 
     Samsun 2'inci Ağır Ceza Mahkemesi'ndeki son duruşmada bekçiyi kendisinin yaraladığını kabul eden Tulum, "Hava kararmak üzereydi. Kendisi de üniformalı değildi. Bekçi olduğunu anlamadık. Kimseyi de rahatsız etmiyorduk. Burada ne yapıyorsunuz Sizin aileniz yok mu ' diyerek bize sopayla vurmaya başladı. Elinden kurtulmak için bıçağı çekerek sağa sola salladım. Kanlar içinde yere düştü. Sonra da kaçtık. Daha sonra öldüğünü duydum. Çok pişmanım'' diye konuştu. Ölümlü kavgaya karışmak' suçundan tutuksuz yargılanan İlknur Taşan ise, erkek arkadaşının doğru söylediğini belirterek, "Biz ayıp bir şey yapmıyorduk. Çimende oturmuştuk. Ben bir bira içtim. Mustafa uçucu madde çekti. Sonra bekçi geldi. Bize vurmaya başladı. Mustafa'da onu bıçakladı. Ben hiç bir şeye karışmadım. Hatta Mustafa'yı engellemek istedim'' dedi. 
     Mahkeme, heyeti 24 yıla kadar hapis cezası istemiyle tutuklu yargılanan Mustafa Tulum'a cinayeti hafif tahrik altında suçu işlediğine kanaat getirerek 21 yıl hapis cezası verdi. Heyet, kavgaya karışan İlknur Taşan'ı da 242 milyon lira para cezasına çarptırdı. Mustafa Tulum, duruşma salonundan çıkarken Selahattin Gaydan'ın eşi Gülsüm Gaydan, "Allah belanı versin. İçerde çürürsün inşallah'' diye bağırdı. 

     
</TEXT>
</DOC>
