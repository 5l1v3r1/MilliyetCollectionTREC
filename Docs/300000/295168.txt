<DOC>
<DOCNO> 295168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko26.html </URL>
<DATE> 2004/12/06/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
IMF ile görüşmeler 17 aralık öncesi sonuçlanabilir... 
</HEADLINE>
<TEXT>

     Yabancı analistlere göre, Uluslararası Para Fonu IMF ile görüşmeler 17 Aralık öncesinde sonuçlandırılabilir. 
     Edinilen bilgiye göre, Fitch, Moody's ve Standard and Poor's ile Deutsche Bank gibi kuruluşlarının küresel piyasalar analistleri, yeni stand-by çerçevesinde sürdürülen görüşmeleri, 17 Aralık'ta az da olsa çıkabilecek beklenti dışı bazı gelişme ihtimallerini önlemek amacıyla Avrupa Birliği ile müzakere tarihinin alınmasından önce sonuçlandırılabileceği görüşünde bulunuyorlar. 
     Bu nedenle, detayların daha önceki görüşmelerde tamamlandığı ve sadece yapısal reformların kaldığı IMF ile yapılan çalışmalar, 17 Aralık öncesinde tamamlanmak üzere hızlandırılabilecek. 
     Yeni bir IMF stand-by düzenlemesine yönelik görüşmelere, hükümetin, makroekonomik politika hedeflerinin uygulanmasına ilişkin önerilerini tamamlamasına ve özellikle vergi ve sosyal güvenlik reformlarıyla yeni bankacılık yasasının dahil olduğu yapısal reform planlarının ortaya çıkarmasına zaman sağlanması amacıyla, 26 Ekim'de ara verilmişti. 
     IMF heyeti, 29 Kasım'da yeni Stand-by görüşmelerini tamamlamak üzere Ankara'ya gelmişti. 
     Heyet bugün, TÜSİAD, Yabancı Sermaye Derneği YASED ve Türkiye Bankalar Birliği TBB yetkilileri ile bir araya gelmek için İstanbul'da bulunuyor. 
     Türkiye'nin IMF ile yürüttüğü 19 milyar dolar destekli üç yıllık stand-by programı, Şubat 2005'te sona eriyor. 
     
</TEXT>
</DOC>
