<DOC>
<DOCNO> 294387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun16.html </URL>
<DATE> 2004/12/03/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
ABD Resepsiyona Türk yetkililerinin katılmama kararını not ettik 
</HEADLINE>
<TEXT>

     ABD Dışişleri Bakanlığı, ABD'nin Ankara Büyükelçisi Eric Edelman'ın, ABD'deki Rum cemaatinin önde gelen liderleri onuruna verdiği resepsiyona Türk yetkililerin katılmama kararını ve bunun yanı sıra Dışişleri Bakanı Abdullah Gül'ün, dini liderleri Ankara'da kabul etmesinin ''not edildiğini'' bildirdi. 
     ABD Dışişleri Bakanlığı Sözcüsü Richard Boucher, Edelman'ın, şu sırada Türkiye'yi ziyaret eden Rum Ortodoks Kilisesi'nin liderleri için verdiği resepsiyona, davetiyede Fener Rum Patriği Bartholomeos için evrensel anlamına gelen ''ekümenik'' sıfatının kullanılmasını protesto amacıyla bazı Türk yetkililerin katılmama kararı almalarını ABD'nin not ettiğini söyledi. 
     Boucher, düzenlediği basın toplantısında, Yunanlı bir gazetecinin bu konudaki sorusu üzerine, ''Seçkin Ortodoks Kilisesi'nin liderleri Türkiye'yi ziyaret ediyor. Biz de Türkiye'ye ziyareti çok destekledik. Liderler, dini özgürlüğün önemini vurgulamak için bu ziyareti gerçekleştirdi ve umuyoruz ki, mümkün olan en fazla sayıda Türk yetkiliyle görüşebilecekler'' dedi. 
     ABD'nin Ankara Büyükelçisi Edelman'ın, bu dini liderler için bir resepsiyon verdiğini ve basından anlaşıldığı kadarıyla Türk Hükümeti yetkililerinin de resepsiyona katılmayacağını belirten Boucher, ''Bunu not ettik. Ancak aynı zamanda, Dışişleri Bakanı Abdullah Gül'ün, Ankara'da heyetle bir araya gelmesini de not ettik. Sonuç olarak, uzun süredir biz patriği ekümenik, yani Türkiye içinde ve dışında pekçok kişinin dini lideri olarak kabul ediyoruz'' diye konuştu. 
     Aynı gazetecinin, Büyükelçi Edelman'a, bu meseledeki rolü yüzünden çok yüklenildiği yolundaki sorusu üzerine Boucher, Amerikan büyükelçilerinin, ABD'nin temel prensip ve değerleriyle hareket ettiklerini söyledi. Boucher, ''Bütün dünyada bunu yapıyoruz. Pek çok defalar, içinde bulunduğumuz bu bölgede bile büyükelçilerimiz Amerikan değerleriyle hareket ettikleri için saldırılara maruz kaldı. Ancak onlar, Amerikan değerleri ve çıkarlarını buna rağmen uygulamaya devam ediyor'' dedi. 
     
</TEXT>
</DOC>
