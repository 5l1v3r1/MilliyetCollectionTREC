<DOC>
<DOCNO> 292996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun01.html </URL>
<DATE> 2004/11/29/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Ukrayna... Muhalefet bölge valilerinin görevden alınmasını istiyor 
</HEADLINE>
<TEXT>

     Ukrayna Devlet Başkanı Leonid Kuçma'ya, 24 saat içinde Başbakan Viktor Yanukoviç'i görevden almaması durumunda kendisinin faaliyetlerini engellecekleri tehdidinde bulunan muhalefet, Kuçma'dan özerklik arayışındaki bölge valilerini görevden almasını da istedi. 
     Ukrayna'da geçen hafta yapılan devlet başkanlığı seçiminin resmi sonucunu tanımayan muhalefet lideri Viktor Yuşçenko'nun önde gelen müttefiki Yulya Timoşenko, Kiev meydanında yaklaşık 100 bin muhalefet yanlısına hitaben yaptığı konuşmada, Kuçma'dan ayrıca özerklik arayışındaki bölge valilerini görevden almasını, Merkez Seçim Komisyonu üyelerinin değiştirilmesi için yasal girişimde bulunmasını talep ettiklerini söyledi. 
     ''Muhalefetin Kuçma'ya, Yanukoviç'i görevden alması için yarın bugün akşama kadar süre tanıdığını'' kaydeden Timoşenko, orduya da halka destek verme çağrısında bulundu. Timoşenko, ''Orduya sesleniyorum. Halkı savunmasız brakmayın'' dedi. 
     Kuçma'nın taleplerini yerine getirmemesi durumunda muhalif protestocuların kendisinin faaliyetlerini engelleyeceği ifade eden Timoşenko, ''Taleplerinin karşılanması için 24 saat süre tanıdıkları, aksi durumda Kuçma'nın faaliyetlerini kendi halkına karşı suç olarak niteleyeceklerini'' söyledi. 
     Timoşenko, ''Eğer 24 saat içinde bütün taleplerimizi yerine getirmezse Kuçma'nın Ukrayna topraklarındaki bütün faaliyetlerini engellemeye başlayacağız. Yerini tam olarak biliyoruz. Ve tek bir adım bile atmasına engel olabilecek düzenlemeyi yapma gücüne sahibiz'' diye konuştu. 
     Göstericilere, bugün seçim itirazlarını ele alacak Yüksek Mahkeme önünde toplanmaları çağrısında bulunan Timoşenko, aynı konuşmasında parlamentonun bir koalisyon hükümeti kurmak üzere bugün olağanüstü toplanması talebinde de bulunmuştu. 
     Başbakan Viktor Yanukoviç'in devlet başkanlığı seçiminin galibi ilan edildiği seçim sonuçlarını tanımayan ve kendisinin zafer elde ettiğini ileri süren, Batı'nın desteklediği muhalefet lideri Viktor Yuşçenko'nun yüzbinlerce taraftarı, başkent Kiev ve ülkenin orta kesimleriyle batısında kitlesel gösteriler düzenliyor. 
     Muhalefet yandaşları, hafta başında Yuşçenko'nun çağrısıyla yaptıkları sivil itaatsizlik eylemi kapsamında merkez bankası dahil hükümet binalarını kuşatmıştı. 
     Rusya'nın desteklediği Başbakan Yanukoviç yanlıları da Ukrayna'nın doğusundaki sanayi bölgesi, ülkenin çelik, kimyasal ve kömür sanayinin merkezinde sokaklara dökülmüştü. 
     Yanukoviç'in kalesi olarak kabul edilen doğudaki Donetsk bölgesi meclisi, dün akşam, 5 Aralık'ta özerklik için referandum yapılması kararı almıştı. 
     Ukrayna'nın doğusu ve güneydoğusundaki Yanukoviç'i destekleyen sanayi bölgeleri, ülkedeki muhalefete karşı merkezi hükümetten ayrılma tehdidinde bulunuyorlar. 
     
</TEXT>
</DOC>
