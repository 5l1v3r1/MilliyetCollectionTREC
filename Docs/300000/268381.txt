<DOC>
<DOCNO> 268381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun14.html </URL>
<DATE> 2004/09/02/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Rusya'da teröristlerin bazılarının kimliği belirlendi 
</HEADLINE>
<TEXT>

     Kuzey Osetya'da dün okul basarak çok sayıda öğrenci ve öğretmeni rehin alan teröristlerden bazılarının kimliğinin saptandığı bildirildi. 
     Osetya'daki Rus istihbarat şefi Valeri Andreyev, güvenlik birimlerinin bazı teröristlerin kimliklerini belirlediğini belirttiği açıklamasında, başka ayrıntı vermedi. 
     Andreyev, Çeçen ve İnguş köylerinin ileri gelenlerinin teröristlerle görüşmeye çalıştığını, hatta rehinelerin yerini almayı teklif ettiklerini söyledi. 
     Bu arada Ria Novosti ajansı, Kuzey Osetya'daki güvenlik birimlerine dayanarak verdiği haberinde, teröristlerin arasında Çeçenistan, İnguş Cumhuriyeti ve başka milletlerden kişilerin bulunduğunu duyurdu. 
     
     Görüşmeler sürüyor 

     Öte yandan, Kuzey Osetya'da dün okul basarak çok sayıda öğrenci ve öğretmeni rehin alan teröristlerle görüşmelerin sürdüğü bildirildi. 
     Kuzey Osetya'nın başkenti Vladikafkas'ın 20 km kuzeyindeki Beslan kentinde AFP muhabiriyle bu sabah konuşan Rus istihbarat yetkilisi, eylemcilerin elinde 300 kadar rehine olduğunu belirterek, ''Görüşmeler sürüyor'' dedi. 
     Kimliğini vermeyen yetkili, ''Kriz masası yetkilileri, anlaşma zemini arıyor. Önemli olan, teröristlerle teması kaybetmemek'' dedi ve temasın telefonla sağlandığını kaydetti. 
     Teröristlerle güvenlik güçleri arasında arabuluculuk görevini, eylemcilerin isteği üzerine Doktor Leonid Roşal yürütüyor. 
     Roşal, iki yıl önce de Moskova'da tiyatro basan Çeçen teröristlerle temas kuran kişi olmuştu. Roşal, dün akşam Beslan'a geldi. 
     Teröristler, Kuzey Osetya lideri Aleksandr Dzasohov ile İnguşya lideri Murat Ziyazikov'un da bölgeye gelmesini ve İnguşya'da tutuklanan çok sayıda kişinin serbest bırakılmasını istiyor. 
     
</TEXT>
</DOC>
