<DOC>
<DOCNO> 273202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonyas12.html </URL>
<DATE> 2004/09/19/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Bisikletli 83 Alman, Türkiye turunda... 
</HEADLINE>
<TEXT>

     Antalya'nın Kemer İlçesi'nde, yaşları 40 ile 75 arasında değişen 83 Alman turist, Kemer ile Kalkan arasındaki yaklaşık 150 kilometrelik yolu, bisiklet ve teknelerle geçiyor. 
     Turu organize eden turizm şirketinin rehberi Bahattin Aybek, AA muhabirine yaptığı açıklamada, organizasyona Kültür ve Turizm Bakanlığı'nın da destek verdiğini belirtti. 
     83 Alman bisikletçinin 5 gün boyunca, güney sahillerinde bisiklet turu yapacağını söyleyen Aybek, şöyle konuştu 
     ''Belli noktalarda tekneye binen grubumuz, ilk olarak Kemer'den Phaselis Antik Kenti'ne kadar ilerledi. Grubu takip eden altı teknemiz bulunuyor. Bu tekneler, belli etaplarda turistleri alarak gidecekleri yere kadar götürüyor ve tekrar takip etmeye başlıyor. Alman grubumuz, Kemer etabının ardından Çavuşköy'den Adrasan Finike'ye, buradan da teknelerle Kekova Bölgesi'ne gidecek. Buradaki Çayağzı mevkiinde tekrar bisikletlere binecek ve yolculuklarını Kalkan'da bitirecekler.'' Böyle bir organizasyonun Türkiye'de ilk defa gerçekleştirildiğini belirten Aybek, amaçlarının turizm çeşitliliğine katkıda bulunmak olduğunu kaydetti. 
     Almanya'nın Bavyera eyaletinden bir televizyon kanalı ve radyonun da organizasyonu takip ettiğini ifade eden Aybek, radyo kanalının sık sık organizasyondan canlı yayın yaptığını bildirdi. 
     Tura katılan 75 yaşındaki Hilde Ledhnov da, Türkiye'ye ilk defa geldiğini, genel olarak dağlık alanlarda bisiklet kullandığı için oldukça zorlandıklarını belirtti. 
     Ledhnov, ''Asıl amacımız, Türkiye'nin güney sahillerini tanımaktı. Bunda da başarılı olduğumuzu düşünüyoruz'' diye konuştu. 
     
</TEXT>
</DOC>
