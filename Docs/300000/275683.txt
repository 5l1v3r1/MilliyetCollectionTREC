<DOC>
<DOCNO> 275683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo27.html </URL>
<DATE> 2004/09/28/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Gaziantepspor, tel örgüleri kaldırıyor... 
</HEADLINE>
<TEXT>

     Gaziantepspor Kulübü, 49 yıllığına işletme haklarını elinde tuttuğu Kamil Ocak Stadı'nda yer alan tel örgülerin kaldırılıp, kaldırılmamasına ilişkin olarak taraftarlara anket uygulamaya karar verdi. 
     Kulüp başkanı Celal Doğan, yaptığı açıklamada, birçok Türk ve Avrupa kulüplerinin maçlarını oynadığı statlarda artık tel örgüleri kaldırdığını, Gaziantep'te de böyle bir uygulamaya gitmenin ilk adımını yönetim kurulu kararıyla attıklarını söyledi. 
     Doğan, 17 Ekim Pazar günü Kamil Ocak Stadında oynanacak olan Fenerbahçe maçında tribüne gelen taraftarlara, tel örgülerin kaldırıp veya kaldırılmamasına yönelik olarak anket uygulayacaklarını bildirerek, şöyle konuştu 
     ''Gaziantepspor Kulübü olarak çeşitli defalar UEFA Kupalarına katıldık, birçok ünlü Avrupa kulübünü sahamızda ağırladık. Şu ana kadar Kamil Ocak Stadı'nda oynanan hiçbir maçta misafir takım oyuncularına veya seyircilerine yönelik olarak hiçbir olay çıkmadı. Stadımız Avrupa ayarındadır. Bizim taraftarımız tıpkı tiyatro seyircisi gibidir, yalnızca maç seyretmeye gelir. Olay çıkartmaz. Saman alevi gibi yanar ve söner. Gaziantepspor'un sahası vukuatlı, olayların meydana geldiği bir stat değildir. 
     Bu nedenle tel örgüleri kaldırmayı düşünüyoruz. Ancak, bu kararı almadan önce Fenerbahçe maçında taraftarımıza yönelik olarak bir anket uygulayacağız. Yönetim Kurulu'nun kararı ile Gaziantep Valiliği ile yazışmalara hemen başlayacağız.'' 
     
     HAKEMLER 
     Doğan, Süper Birinci Lig'de 7 haftanın geride kaldığını, gündeme yine hakem hatalarının oturduğunu belirterek, ''Futbol mücadele ve zevk oyunudur. Hareket olduğu için de hata olacaktır. Futbol Federasyonu genç hakemleri kazanmak amacıyla onlara şans veriyor. Şu ana kadar yapılan hatalar var. Ama biraz beklemek lazım. Çünkü bu lig bu hakemlerle bitecek. Biraz sabırlı olmalıyız'' diye konuştu. 
     Ligin 10 haftası bitmeden hiçbir takım hakkında yorum yapılamayacağını, daha sonra takımlar hakkında yorum yapmak gerektiğini vurgulayan Doğan, ''Şu takım şampiyon olur, şu takım ligden düşer gibi yorumlar çok yanlış. Kimse şimdiden önüne hedef koymamalı. Ligin 10 haftası tamamlansın, ondan sonra konuşuruz'' dedi. 
     
     ''TRANSFER ŞART'' 
     Doğan, Gaziantepspor'un transfer döneminde bütçesine göre hareket ederek eksik görülen yerlere transferler yaptığını, ancak milli takımlarda oynayan yabancı oyuncularla Türk forvet oyuncularından bir bölümünün ciddi sakatlıklar nedeniyle takıma giremediklerini, teknik kadronun takım kurmada zorlandığını ifade etti. 
     Şu anda takımda as kadrodan 5 oyuncunun sakatlık nedeniyle takıma giremediğini belirten Doğan, ''Geniş bir kadro kuramadık. Elimizde mevcut olanlarla yola devam etme kararı almıştık. Ancak forvet ve defans mevkiinde 5 oyuncu birden sakatlanınca teknik kadro takım kuramaz hale geldi, gol atacak oyuncu kalmadı. Ara transferde şartlar oluşursa birkaç takviye yapmayı düşünüyoruz'' dedi. 
     
</TEXT>
</DOC>
