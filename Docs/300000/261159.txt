<DOC>
<DOCNO> 261159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo19.html </URL>
<DATE> 2004/08/06/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Futbol Federasyonu, Süper Lig'de 6 yabancı oyuncuda karar kıldı... 
</HEADLINE>
<TEXT>

     Futbol Federasyonu Yönetim Kurulu, 2004-2005 ve 2005-2006 sezonlarında Birinci Süper Lig takımlarının kadrolarında 6 yabancı oyuncu bulunmasını ve bunların tamamının oynatılmasını kararlaştırdı. 
     Futbol Federasyonu'nun Ankara'daki merkez binasında yapılan yaklaşık 2.5 saatlik toplantıdan sonra bir açıklama yapan başkan Levent Bıçakcı, yabancı oyuncu konusunda tüm kulüplerle görüş alışverişinde bulunduklarını söyledi. 
     Bıçakcı, önümüzdeki sezon yabancı oyuncu sayısının daha önce 5 olarak ilan edildiğini ancak bunun haksız rekabete yol açacağını ifade ederek, şunları söyledi 
     ''6 yabancıda karar kıldık. Önümüzdeki sezon yabancı oyuncu sayısının 5 olması kararlaştırılmıştı. Ancak bu haksız rekabete yol açacağı için önümüzdeki için de yabancı oyuncu sayısını 6'ya yükselttik. Bir de UEFA'da yabancı oyuncularla ilgili olarak çok sayıda ihtilaflı dosya var. UEFA artık, bunlar nedeniyle sadece para cezası vermiyor. Ülke puanı silme uygulaması da var. Biz de kulüplerin bu sezon anlaştıkları yabancı oyuncularla 1 yıllık sözleşme yapıp kayba uğramalarını engellemek için önümüzdeki sezon da 6 yabancı ile devam edilmesini kararlaştırdık.'' 
     
     ARTIK ANONS YOK 

     Bıçakcı, yeni sezonda taraftarların tribünde yaptıkları kötü tezahürat ve küfür nedeniyle hakemler tarafından yaptırılan anons uygulamasından da vazgeçildiğini ve artık küfür ve tezahüratın gözlemci ve federasyon temsilcileri tarafından rapor edilip federasyona bildirileceğini açıkladı. 
     
     BİRİNCİ SÜPER LİG'E SPONSOR 

     Futbol Federasyonu Başkanı Levent Bıçakcı, Birinci Süper Lig'in isminin önümüzdeki günlerde sponsor bir şirkete devredileceğini belirterek, ''Görüşmelerimizi yaptık. Önümüzdeki günlerde Birinci Süper Lig sponsor bir şirkete devredilecek'' dedi. 
     
     FEDERASYON ÇALIŞANLARININ DURUMU 

     Levent Bıçakcı, Futbol Federasyonu Yönetim Kurulu üyeleri tarafından oluşturulan İdari Personel Kurulu'nun çalışmalarını sürdürdüğünü ifade ederek, ''Futbol Federasyonu bünyesinde çalışan tüm personel ile ilgili detaylı araştırmalar bu kurul tarafından yürütülüyor. Antrenörler de dahil hepsi hakkındaki kararımız 15 güne kadar açıklanacak'' diye konuştu. 
     Bıçakcı, ayrıca yeni oluşturulan Gözlemciler Kurulu'nun başına Ömer Üründül'ün getirildiğini ifade etti. 
     
     ''FAİR PLAY RUHUNA UYGUN BİR LİG GEÇSİN'' 

     Futbol Federasyonu Başkanı Levent Bıçakcı, fair play ruhuna uygun bir lig sezonu geçmesini temenni ettiğini belirterek, ''Başarılı, sağlıklı, fair play ruhuna uygun temiz bir lig olmasını istiyoruz. Tüm takımların eşit bir şekilde yarışacağı bir lig olsun'' dedi. 
     Bıçakcı, statlarda görev yapacak olan özel güvenlik şirketleri ile ilgili yanlış bir anlaşılma olduğunu belirterek, şunları söyledi 
     ''Statlarda görev yapacak özel güvenlik şirketleri ile ilgili yasa çıktı. Uygulama tarihi Mayıs 2005 olarak belirlendi. Ancak, özel güvenlik şirketlerinin bir takım kriterlere uygun hale getirilmesi gerekiyor. Yani yeni sezona kadar statlarda özel güvenlik şirketleri ile birlikte İçişleri Bakanlığı'na bağlı emniyet güçleri de statlarda görev yapacak.'' 

     
</TEXT>
</DOC>
