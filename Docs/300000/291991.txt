<DOC>
<DOCNO> 291991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun41.html </URL>
<DATE> 2004/11/25/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Şaron hükümetinde kriz 
</HEADLINE>
<TEXT>

     İsrail'de Şaron hükümetinin en önemli ortağı Şinui Partisi, koalisyondan ayrılma tehdidinde bulundu. 
     Şinui Partisi Lideri ve Adalet Bakanı Tommy Lapid, gelecek hafta yapılması beklenen bütçe görüşmelerinde, azınlığa düşen koalisyonun desteğini artırmak amacıyla dinci Birleşik Torah Judaismi Partisi ile görüşmeler yapan İsrail Başbakanı Ariel Şaron'u uyardı. 
     Parlamento görüşmelerinde, bütçeye destek karşılığı hükümetten ultra-Ortodoks kurumlar için yüz milyonlarca şekel mali destek isteyen Birleşik Torah Judaismi Partisi'ne karşı çıkan Tommy Lapid, partinin bu desteği alması halinde, ''Bu, başarılı olacağını umduğumuz aynı bütçe olmayacak'' diye konuştu. 
     Lapid, Başbakan Şaron'un, partisi içindeki muhaliflere de aldırmamasını isteyerek, Gazze Planı oylamalarında hükümete büyük destek veren İşçi Partisi'ni koalisyona davet etmesini de istedi. 
     İsrail Ordu Radyosu'na konuşan Şinui Lideri, Likud, Şinui ve İşçi partileri koalisyonunun, Gazze Planı'nı gerçekleştirmek için en iyi çözüm olacağını belirtirken, Şaron'un dinci partilerin talebini kabul etmesi halinde hükümetten ayrılacağını söyledi. Lapid, ''Kırılma noktasına geldik. Teslim olmak isteyen bir hükümette kalmam için bir neden kalmadı'' derken, bu durumda, Başbakan'ın seçime gitmesi gerektiğini da hatırlattı. 
     Meclis'te azınlığa düşen Şaron hükümeti, Gazze Planı görüşmeleri sırasında da zorluk yaşamış ve ana muhalefet İşçi Partisi hükümeti desteklemişti. Ancak, ilk oturumunun önümüzdeki hafta yapılması beklenen yeni yıl bütçesi görüşmelerinde, şimdiki halde destek verecek milletvekilleri sayısının 120 sandalyeli Knesset'te 55-57 civarında olduğu da belirtiliyor. 
     Meclis'ten bütçeyi geçirememesi halinde hükümet düşüyor. 
     
</TEXT>
</DOC>
