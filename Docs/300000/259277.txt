<DOC>
<DOCNO> 259277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko14.html </URL>
<DATE> 2004/07/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sosyal Güvenlik yeniden yapılandırılıyor... 
</HEADLINE>
<TEXT>

     Yeni dönemde ortaya konulacak 3 yıllık ekonomik programa ilişkin çalışmalar devam ederken, sosyal güvenlik reformu kapsamında Emekli Sandığı, SSK ve Bağ-Kur'un yerine emeklilik sigortası ve sağlık sigortası alında iki ayrı genel müdürlüğün oluşturulması öngörülüyor. 
     Edinilen bilgiye göre, yeni programın sosyal güvenlik ayağında, öncelikle SSK, Bağ-Kur ve Emekli Sandığı'nın ortadan kaldırılması planlanırken, bunun yerine iki kuruluşun ortaya konulması planlanıyor. 
     Bunların emeklilik sigortası genel müdürlüğü ve sağlık sigortası genel müdürlüğü olarak örgütlenmesi planlanıyor. 
     Yeni sistemde çalışanların statüsüne göre yapılandırma ortadan kaldırılırken, bunun yerine ödenen prime göre maaş bağlama sisteminin esas alınacağı belirtiliyor. 
     Şu anki uygulamada Emekli Sandığı'nın makama bağlı olarak prim karşılığı olmayan emekli maaşı bağladığı hatırlatılırken, yeni uygulamada bunun ortadan kalkacağı, SSK'daki gibi çalışma hayatı boyunca ödenen primler güncellenip ona göre aylık bağlanacağı ifade ediliyor. 
     Sosyal yardım ve hizmetler konusunda kurulacak birimin ise şu anda Emekli Sandığı tarafından verilen 65 yaş maaşı veya gazi maaşları gibi sosyal nitelikteki maaşlarla, Sosyal Yardımlaşma ve Dayanışma Fonu kapsamında yapılan sosyal yardımları düzenlemesi planlanıyor. 
     
     EMEKLİLİK YAŞI 
     Çalışmalar kapsamında emeklilik yaşının yükseltilmesi de gündeme gelirken, bunun daha çok yeni işe girenleri etkileyeceği belirtiliyor. 
     Aylık bağlama oranlarında da değişiklik düşünülürken, burada ise geçiş sürelerinin olması planlanıyor. 
     Sosyal güvenlik reformunun 2-3 yıla yayılan bir takvim içinde gerçekleşmesi hedefleniyor. 
     
     FAİZ DIŞI FAZLA 
     Bu arada, yeni ekonomik programda esas alınacak faiz dışı fazla oranı konusunda çeşitli senaryolar üzerinde çalışıldığı belirtilirken, son kararın siyasi otoriteye ait olacağına işaret ediliyor. 
     Ekonomi bürokratlarının yüzde 6.5, yüzde 6 veya yüzde 5.5 gibi çeşitli senaryolara göre çalışmalar yaptığı, buna göre kaynak ihtiyaçlarını ortaya koyduğu öğrenildi. 
     
</TEXT>
</DOC>
