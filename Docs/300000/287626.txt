<DOC>
<DOCNO> 287626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/siyaset/siy01.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokratlara zırh 
</HEADLINE>
<TEXT>


Milletvekili dokunulmazlığına karşı çıkan CHP, AKP'nin, savcıların, kaymakam, vali ve emniyet müdürlerini doğrudan soruşturabilmesi önerisine itiraz etti 

Önder Yılmaz - Ankara 


AKP, "yargı bağımsız değil" iddiasıyla milletvekilleri için, CHP de "devlet kilitlenir"gerekçesiyle kamu görevlileri için dokunulmazlıkların sınırlandırılmasına karşı çıkıyor. Son olarak, parlamentoda uzlaşma aranan bazı konularda işbirliği yapmak için, "milletvekili dokunulmazlığının sınırlandırılması" koşulunu öne süren CHP, TBMM'de üst düzey kamu bürokratlarının durumu tartışılırken, aksi yönde görüşler ortaya koydu. Ceza Muhakemeleri Usulü Kanunu CMUK tasarısını görüşen TBMM Adalet Alt Komisyonu'nda, AKP'lilerin, "Savcılara vali, kaymakam ve emniyet müdürlerini doğrudan soruşturma yetkisi verilmesi" önerisine, CHP'nin yanıtı, "Mülki amirler savunmasız kalır, iş yapamaz" oldu. CHP Niğde Milletvekili Orhan Eraslan, düzenlemenin kamu görevlileri arasında çatışma doğuracağını savunarak, "Ahengi bozar. Polis ürkek davranır, her şeye seyirci kalır, kamu görevlileri rahat çalışamaz" dedi. AKP Yozgat Milletvekili Bekir Bozdağ'ın düzenlemeyi, "Dokunulmazlıklar olmasın, doğrudan soruşturma yetkisiyle savcılar güçlü olsun" diyerek savunması üzerine Eraslan, "Görevlerini yapabilmeleri için güvence olması gerek" yanıtını verdi. Komisyondaki akademisyenler de, savcıların vali ve kaymakamlar hakkında doğrudan soruşturma açmasının sıkıntılar doğurabileceğini, ancak emniyet amirleri hakkında böyle bir durumun söz konusu olmayacağını belirtti. 
Mevcut uygulamada savcılar, ancak İçişleri ve Adalet bakanlıklarından izin aldıktan sonra vali, kaymakam ve emniyet müdürleri hakkında soruşturma açabiliyor. Tartışmayı Milliyet'e değerlendiren Adalet Alt Komisyonu Başkanı AKP'li Hakkı Köylü, şu görüşleri dile getirdi "İdealin ne olduğunu bulmaya çalışıyoruz. Savcıyı güçlü kılmaya çalışırken, valiyi doğrudan soruşturması nasıl olur, onu tartışıyoruz. Mutlaka öyle bir düzenleme olacak değil. Büyük ihtimalle, doğrudan soruşturma yetkisi verilmeyecek." 
CHP Çorum Milletvekili Feridun Ayvazoğlu ise, "siyasetin gölgesi"nin yargı üzerinde olduğunu, vali ve kaymakamların savunmasız bırakılacağını savundu. 



</TEXT>
</DOC>
