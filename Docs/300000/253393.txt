<DOC>
<DOCNO> 253393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sontur23.html </URL>
<DATE> 2004/07/06/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Yatağan Termik Santrali tehlike mi saçıyor 
</HEADLINE>
<TEXT>

     Yatağan Belediye Başkanı Hasan Haşmet Işık, Yatağan Termik Santralı'nın baca gazı arıtma tesislerinin yaklaşık 8 aydır çalışmadığını, zehirli gazların, özellikle gece bacalardan atıldığını öne sürdü. 
     Işık, AA muhabirine yaptığı açıklamada, Enerji ve Tabii Kaynaklar Bakanlığı ile baca gazı arıtma tesisini kuran Alman firma arasındaki anlaşmazlık nedeniyle arızanın giderilemediğini belirtti. 
     Baca gazı arıtma tesislerinin 8 aydır arızalı olması nedeniyle santralın bacalarından çıkan kükürtdioksit zehrini solumak zorunda kaldıklarını savunan Işık, şöyle konuştu 
     ''Gece santralda yükleme fazla olduğundan zehirli gazlar özellikle saat 03.00-05.00 arası salınmakta. Sabah sokağa çıkan vatandaşlar zehirli havayı soluyor. Sayın Valimiz Hüseyin Aksoy'a bu uygulama haber verilmediği için hava kirliliği ölçümü yapılamamaktadır. Halkımızın isteği Valimizin termik santral yetkilileri ile görüşüp geceleri zehir salımını önlemesidir. Enerji Bakanlığı ile Alman Bıschoff Firması'nın tahkime gittiğini öğrendik. Bu anlaşmazlığın sorumlusu halkımız değildir.'' Işık bu duruma tepki göstermek için gelecek günlerde yürüyüş ve miting yapabileceklerini belirtti. 
     -SENDİKANIN GÖRÜŞÜ- Tes-İş Sendikası Yatağan Şube Başkanı Erol Soğancı, Bıschoff firmasının başka bir termik santralde kurduğu Desülfirizasyon sisteminin de randımanlı çalıştırılmadığını, bu nedenle tesisin kuruluşu Bıschoff'a verilirken gerekli uyarıları yaptıklarını, ancak kendilerinin dinlenmediğini söyledi. 
     
     VALİ HÜSEYİN AKSOY 
     Muğla Valisi Hüseyin Aksoy ise baca gazının insan sağlığını olumsuz yönde etkilememesi için santralın sürekli kontrol altında tutulduğunu bildirdi. 
     Yatağan Sağlı Grup Başkanlığı'nca günün 24 saatinde kirlilik ölçümlerinin yapıldığını belirten Vali Aksoy, şu bilgileri verdi 
     ''Yapılan ölçümlerde çıkan değerler insan sağlını tehdit edecek boyutta değil. Bu boyuta ulaştığı tespit edilmesi halinde gereken yapılır. İnsan sağlığı her şeyin üstündedir.'' Yatağan Termik Santralı yetkilileri, santralden çıkan gazın Hava Kalitesi Kontrol Yönetmeliği'ndeki sınır değerleri aşması durumunda ünitelerde güç düşürmeye gidildiğini, bunun yeterli olmaması durumunda enerji üretimine son verildiğini kaydetti. 
     
</TEXT>
</DOC>
