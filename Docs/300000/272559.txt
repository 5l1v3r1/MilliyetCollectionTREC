<DOC>
<DOCNO> 272559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/spor/yguven.html </URL>
<DATE> 2004/09/17/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Hocaya sorun 
</HEADLINE>
<TEXT>



Trabzonspor piyango biletini yırttı. Evet maçın 30. dakikasında bir buçuk akınla 2 -0 öne geçen Trabzon, Athletic Bilbao'ya ummadığı bir kolaylık sağladı. İspanya'da turu geçmek kolay mı 
Yabancıya forma giydirmeyen bu ideolojik Bask takımı ne kadar İspanyol futbolu oynuyor bilemem ama, bu yakıştırmadan hoşlanmayacakları gibi hak etmedikleri de ortada... Yoksa maç daha ilk yarıda Dinamo Kiev kaosuna dönebilirdi. 
Athletic Bilbao'nun en büyük taktiği santra çizgisine kadar taşıdığı savunmasıyla maçı Trabzon yarı sahasına yıkmak ve bunaltmaktı. Ama uluslararası renklerden yoksun futbolları bir boyutu eksik bırakıyor, gol tehlikesi bile yaratamıyorlardı. En azından ilk yarıda... Peki Trabzon'un önlemi neydi Birincisi kaleci Petkoviç... İkincisi, ilk yarıda pek anlaşılamadı. Keşke Ziya Doğan da daha önce seyretseydi rakibini. Seyretseydi de yedi savunma ile forveti birbirinden bu kadar ayrı düşürmeseydi. Neyse, koca devre baskı yiyen Trabzonspor'un bir buçuk dakikada iki farkı yakalamasıyla futbol tarihine geçen bir kırk beş dakika oldu ilk yarı. 
Şampiyonlar Ligi maçından ağzı yanan Ziya Doğan, takımın sadece defansına vermişti dikkatini. Belli ki Gökdeniz - Fatih Tekke ikilisine güveniyordu. Oysa sahaya örgütlenir gibi dizilen rakip karşısında hedefe ulaşan her uzun top anında gol şansı yaratabilirdi Trabzonspor'a... Ama o uzun topları atan olursa. Thijs gününde değildi. Kesiyordu, ama topu oyuna iyi sokamıyordu. Lee hayali fener gibi oynuyor, böylece sol kanadı çökertiyordu. Sağda gol fırsatı yaratmaya çalışan Gökdeniz'in açtığı gedikten giren Bask kalabalığı vardı. 
İkinci devrenin ilk 25 dakikası birincinin kopyasıydı sanki. Yine baskı ve 70'de gelen tipik Gökdeniz golü. Trabzonspor baskı gördükçe gol atan bir adrenalin bağımlısına dönmüştü sanki. Ama nereye kadar 73. dakikada İspanya'daki maçı bir gerilim filmine döndürecek o gol geldi. Çünkü Bilbao Teknik Direktörü Pablo, Urzaiz ve Arriga'yı almış forvet ve orta sahayı rötuşlamıştı. Ziya Doğan'ın aksayan Thijs'i görüp Hasan Üçüncü ile değiştirmesi ise 80. dakikada tam da Athletic Bilbao'nun ikinci golüne denk geldi. Maçın sonu ise yine Trabzonspor'un gol hovardalığı ile geldi. 
Özet şu Ziya Hoca gol atmaktan çok gol yememek için yaptığı kurguya karşın galip duruma geçtiği maçta farkın korunmasını sağlayamadı. Nedeni, niçini futbolculardan çok, hocaya sormalı. 


</TEXT>
</DOC>
