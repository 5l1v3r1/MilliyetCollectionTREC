<DOC>
<DOCNO> 256741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun12.html </URL>
<DATE> 2004/07/20/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Irak'ta Filipinli rehine nihayet serbest... 
</HEADLINE>
<TEXT>

     Irak'taki Filipinli rehine Angelo de la Cruz'un serbest bırakıldığı bildirildi. 
     Merkezi Dubai'de bulunan El Arabiya televizyonu, Irak Ulusal Kongre Partisi kaynaklarına dayandırdığı haberinde, Iraklı militanların başını kesmekle tehdit ettiği Filipinli rehine de la Cruz'un serbest bırakıldığını duyurdu. 
     Filipinler hükümeti, kaçırılan bir vatandaşının başı kesileceği tehdidi üzerine Irak'taki askerlerini geri çekme kararı almış, dün son Filipin askerleri Irak'ı terk etmişti. 
     
     Devlet Başkanı doğruladı 

     Filipinler Devlet Başkanı Gloria Macapagal Arroyo, Irak'ta kaçırılan Filipinli rehinenin serbest bırakıldığını doğruladı. 
     Televizyonda canlı yayına çıkan Arroyo, Angelo de la Cruz'un serbest bırakıldığını belirterek, kendisiyle telefonda görüştüğünü ve sağlık durumunun iyi olduğunu söyledi. 
     Cruz'un ülkesine dönecek olmasından mutluluk duyduğunu belirten Arroyo, teröristler saldırılara ve kaçırmalara devam ettikleri sürece diğer masum insanların bu kadar şanslı olmayabileceğini söyledi. 
     Arroyo, kamyon şoförü Cruz'un 8 çocuk babası bir masum olduğunu hatırlatarak, kaçıranların taleplerine uyarak Filipinli askerleri Irak'tan çekme kararını savundu. 
     
</TEXT>
</DOC>
