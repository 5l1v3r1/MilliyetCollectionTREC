<DOC>
<DOCNO> 266100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur41.html </URL>
<DATE> 2004/08/24/ </DATE>
<TIME> 20.57 </TIME>
<AUTHOR>  </AUTHOR>
<HEADLINE>
Ulucanlar Cezaevi'nde yangın... 
</HEADLINE>
<TEXT>

     Ulucanlar'daki Merkez Kapalı Ceza ve Tutukevi'nde bir grup mahkumun kaldıkları koğuşta çıkardıkları yangın, itfaiye ve cezaevi görevlilerince söndürüldü. 
     Edinilen bilgiye göre, bir grup mahkum, henüz belirlenemeyen nedenle cezaevi görevlilerini, bulundukları koğuşu ateşe vermekle tehdit etti. 
     Bunun üzerine Ankara Büyükşehir Belediyesi'nden istenilen itfaiye, acilen cezaevine sevk edilirken, mahkumların da küçük çapta yangın çıkardıkları görüldü. İtfaiye ekipleri ile cezaevi görevlileri, yangını kısa sürede söndürdü. 
     Yetkililer, yangının çıktığı 14 numaralı koğuşta 30'dan fazla mahkumun bulunduğunu bildirdi. 
     Olayın ardından polis, cezaevi etrafını güvenlik şeridine alırken, cezaevi önündeki park halindeki araçlar da çekicilerle kaldırıldı. 
     
</TEXT>
</DOC>
