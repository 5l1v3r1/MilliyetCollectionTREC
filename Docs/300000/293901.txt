<DOC>
<DOCNO> 293901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur22.html </URL>
<DATE> 2004/12/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Aydın'da "iddaa"ya sıkı denetim .. 
</HEADLINE>
<TEXT>

     Aydın Vali Yardımcısı Ömer Eru, 18 yaşından küçük çocuklara ''İddaa'' oyununu oynatan büfelerin sıkı denetlenmesi için Emniyet Müdürlüğü'ne talimat verildiğini belirterek, ''Uyarılara rağmen küçük çocuklara İddaa oynatan büfeleri kapatacağız'' dedi. 
     Ömer Eru, yaptığı açıklamada, Sosyal Hizmetler İl Müdürlüğü, Milli Eğitim İl Müdürlüğü, Gençlik ve Spor İl Müdürlüğü ve Okul Aile Birliği'nden birer kişinin üye olduğu ve kendisinin başkanlık yaptığı ''Gençleri Kötü Alışkanlıklardan Koruma Komisyonu''nun, çalışmalarına devam ettiğini kaydetti. Eru, şöyle konuştu 
     ''Komisyonumuz, son günlerde gündemi meşgul eden İddaa oyunuyla ilgili toplantı yapmıştır. İddaa oyununu 18 yaşından küçük çocukların oynaması yasaktır. Fakat İddaa büfelerinin önünde ilköğretim ve lise öğrencilerinin, kupon yatırmak için kuyrukta beklediğini görüyoruz. Bunun önlenmesi için Emniyet Müdürlüğümüze talimat verdik. Büfelerimiz, öncelikle yaşı küçük çocuklara İddaa oynatmamaları konusunda uyarılacak, oynatmaya devam ettikleri görülürse, işyerini kapatacağız ve Türk Ceza Kanunu'nun 526 sayılı maddeleri uyarınca yetkili makamları dinlememekten, savcılığa suç duyurusunda bulunacağız.'' 
     
</TEXT>
</DOC>
