<DOC>
<DOCNO> 296618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonspo17.html </URL>
<DATE> 2004/12/10/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Eski futbolcunun oğlunu kaçıranlar 1 milyon euro fidye istedi 
</HEADLINE>
<TEXT>

     Bosna-Hersekli eski milli futbolcu Mirza Varesanoviç'in 7 yaşındaki oğlunu kaçıranlar 1 milyon euro fidye istedi. 
     Bosna-Hersek'te yayımlanan Oslobodjenje gazetesi, Saraybosna Futbol Kulübü'nün eski futbolcusu ve yeni teknik direktörü Varesanoviç'in, oğlunu son olarak önceki akşam okuldan alıp evinin kapısına bıraktığında gördüğünü yazdı. 
     Gazete, Varesanoviç'in oğlunu apartmanın kapısına bıraktıktan sonra veli toplantısı için okula döndüğünü, birkaç dakika sonra milli futbolcunun karısını arayan kimliği bilinmeyen bir kişinin ''Eğer oğlunuzu yeniden görmek istiyorsanız, cumartesi gününe kadar 1 milyon euro ödemelisiniz'' dediğini kaydetti. 
     Gazetenin haberiyle ilgili olarak polis açıklamada bulunmadı. 
     32 yaşındaki Varesanoviç, eski takımı Saraybosna'ya dönmeden önce Türkiye'de Bursaspor, Yunanistan'da Olympiakos, Fransa'da Bordeaux ve Avusturya'da Vienna kulüplerinde top koşturmuştu. 
     
</TEXT>
</DOC>
