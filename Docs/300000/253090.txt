<DOC>
<DOCNO> 253090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur06.html </URL>
<DATE> 2004/07/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Saddam'ın hurda tankları İskenderun'da... 
</HEADLINE>
<TEXT>

     Irak Savaşı'nda hurda haline gelen tanklar ve zırhlı personel taşıyıcıları, eritilmek üzere İskenderun'a getiriliyor. 
     Irak Savaşı sırasında, ülkenin farklı bölgelerinden toplanan ve Zaho'da biriktirilen hurda halindeki tank ve zırhlı personel taşıyıcıları, Türk nakliyecilere ait kamyon ve TIR'lara yüklenerek İskenderun'daki demir çelik fabrikalarına getirilmeye başlandı. 
     Hurdalar, getirildikleri demir çelik fabrikalarında eritilerek, inşaatlarda kullanılmak üzere demir haline dönüştürülecek. 
     İskenderun'a getirilen hurdalardan bazılarının patlayarak ölümlere neden olmasının ardından, Kuzey Irak'ta da Peşmergeler tarafından bu konuda sürdürülen denetimlerin sıklaştığı öğrenildi. 
     Yaklaşık 15 yıldır Türkiye-Irak arasında kamyon şoförlüğü yapan Abdullah Tekin, hurdaların sadece Türkiye'de değil, Kuzey Irak'ta da patladığını ve çok sayıda Iraklının öldüğünü öne sürdü 
     
     KAMYON KUYRUĞU 
     Bu arada, İskenderun'a getirilen hurdaları taşıyan kamyonlar, Ekinciler ve Yazıcılar Demirçelik fabrikaları önünde uzun kuyruklar oluşturdu. 
     Kuzey Irak'ta hurdaya çıkan her türlü savaş malzemesini yükleyen yüzlerce kamyon, Habur Sınır Kapısı'ndan İskenderun'a ulaşıyor. 
     
</TEXT>
</DOC>
