<DOC>
<DOCNO> 293487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo18.html </URL>
<DATE> 2004/11/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Belçika'da hakemi döven Türk takımının oyuncuları tutuklandı 
</HEADLINE>
<TEXT>

     Mehmet Özdemir bildiriyor 

Belçika'nın Amatör Futbol Ligi'nde hakemi döven Türk takımı Gent United'ın tüm A takımı oyuncuları polis tarafından tutuklanarak karakola götürüldü. 
     Belçikalı orta hakem Ronny Schelstraete 49 , Unitedlı futbolculara 2 kırmızı kartı göstermesinin ardından futbolcuların saldırısına uğradı. 
     Polis müdahalesiyle yatıştırılan kavganın ardından açıklama yapan Gent United'ın koordinatörü Baki Emir Velioğlu, aslında amaçlarının olay çıkarmak olmadığını belirterek, ''Bu olaydan sonra artık A takımımızı ligden çekiyoruz. İnşallah Belçika Futbol Federasyonu genç oyuncularımıza dokunmaz'' dedi. 
     Velioğlu, şöyle devam etti 
     ''Hakeme ilk yumruğu oyuncumuz Mezit vurdu. Aslında onu acıtmak için değil hakemin saçmaladığını hatırlatmak içindi. Bunun üzerine tanımadığımız birkaç taraftar hakeme saldırdı. Biz aslında hakemi taraftarlardan korumak için hakemin arkasından koştuk. Olayları çok abartıyorlar. Hakemler zaten maç öncesi bize karşı önyargılı olarak konuşuyolardı. Maçın hakemi bana maç öncesinde ''Beni ırk mırk ilgilendirmez. Hemen kartımı çıkartırım'' dedi. Bu tutumuyla ne demek istediğini anlayamadım.'' Olay anında taraftarlar arasında bulunan Gent polis memuru, olayları başlatan ismin Gent United Kulüp Başkanı Şaban Yurtay olduğunu, hakemin kırmızı kart çıkarmasının ardından sahaya koşarak hakeme yumruk attığının tesbit edildiğini açıkladı. 
     Kulüp başkanı Yurtay ise suçlamaları kabul etmeyerek, ''Ben sahaya çıkıp hakeme saldıran taraftarı durdurmak istedim. Neden hakemi döveyim. İyi örnek olmam gerekirken şiddet kullanmam yanlış olur. Zaten hep problemler yaşadık'' dedi. 
     Belçika Devlet Demir Yolları'nda çalışan maçın orta hakemi Ronny Schelstraete ise olayla ilgili hiç bir yorum yapmak istemezken, hakemin hala şok içinde olduğu belirtildi. 
     
</TEXT>
</DOC>
