<DOC>
<DOCNO> 295220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy26.html </URL>
<DATE> 2004/12/06/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
AP Başkanı "Kararda Türkiye için öngörülen tek hedef tam üyeliktir" 
</HEADLINE>
<TEXT>

     Avrupa Parlamentosu AP Başkanı Josep Borrell, ''Avrupa Parlamentosu'nun oylayacağı taslak kararda, Türkiye için hiçbir şekilde, hiçbir alternatif başka bir yola yer verilmiyor, atıfta bulunulmuyor. Yani Türkiye açısından öngörülen tek hedef tam üyeliktir'' dedi. 
     Borrell, Türkiye'den ayrılmadan önce Atatürk Havalimanı Devlet Konukevi'nde bir açıklama yaptı. 
     Türkiye'ye yaptıkları gezinin ''son derece bilgilendirici'' olduğunu belirten Borrell, ''Bu şekilde Türkiye, Avrupa Parlamentosu'nun bu süreç içerisinde rolünü çok daha iyi anladı. Biz de Avrupa Parlamentosu olarak, Türk halkının bu süreç için ne düşündüğünü çok daha iyi anladık. Bundan sonraki odak noktamız 18 Aralık ve sonrası olmalı'' dedi. 
     Gazetecilerin sorularını da yanıtlayan Borrell, ''Kıbrıs Rum kesiminin tanınması yönünde bir şart ortaya çıkarılmasıyla'' ilgili soruya karşılık, şunları söyledi 
     ''Şunu çok açık bir şekilde ifade etmek istiyorum. Türkiye Büyük Millet Meclisi'nde yaptığım konuşmada da çok net bir şekilde vurguladım. Bu karar taslağının hiçbir şekilde, hiçbir yerinde Kıbrıs'ın tanınması, yeni, son anda ortaya çıkarılmış bir koşul ya da bir ön koşul olarak yer almıyor. Bunun için lütfen, sorun olmayan yerde sorun yaratmaya çalışmayalım. Benim tek söylemeye çalıştığım, bir tarafla müzakere ediyorsanız, karşı tarafın var olduğunu mantıksal bağ olarak kabul etmek zorundasınız. Ama bu asla Türkiye'nin önüne bir ön koşul ya da son anda getirilmiş bir koşul olarak dayatılmadı.'' Borrell, ''Türkiye izlenimlerinin'' sorulması üzerine de, İstanbul'un Türkiye'nin en önemli ekonomik bölgelerinden biri olduğunu belirterek, ''Zengin, çok yoğun ekonomik faaliyet var. İstanbul'u tek başına düşündüğünüzde, çok rahatlıkla Avrupa Birliği üyesi olabilecek bir ülke'' ifadesini kullandı. 
     Ancak bölgesel dengesizlikler bulunduğunu belirten Borrell, Türkiye üye olduğu zaman daha geri kalmış bölgelerin AB'nin de yardımıyla daha hızlı bir şekilde kalkınabileceğini söyledi. 
     Gezisinin, Türkiye ile katılım müzakerelerine başlanması konusundaki olumlu fikrini daha da güçlendirme imkanı verdiğini anlatan Borrell, şunları söyledi 
     ''Avrupa Parlamentosu'nun oylayacağı taslak karar, henüz oylanmadı. Bu taslak karar içerisinde Türkiye için hiçbir şekilde, hiçbir alternatif başka bir yola yer verilmiyor, atıfta bulunulmuyor. Yani Türkiye açısından öngörülen tek hedef tam üyeliktir. İmtiyazlı ortaklık ya da başka hiçbir alternatife burada atıfta bulunulmamaktadır. Parlamento, bu kararı 14 Aralıkta oylayacak. 17 Aralıkta da Avrupa Konseyi oylayacak. Şu anda hiç kimse için bir gündem belirleyemem. Ancak bu ziyaretimden sonra, hiç şüpheniz olmasın ki, Türkiye ve Türkiye-AB Anayasası Projesi benim en önemli gündem maddelerim olacak.'' 
     
     SEÇİM SİSTEMİ 
     AP Karma Parlamento Eşbaşkanı Joost Lagendijk de, Türkiye'deki seçim sistemine ilişkin bir soruyu şöyle yanıtladı 
     ''Geçen yıl hazırlanan raporda ve bu sene hazırlanan raporda vurguladık. Seçim Yasası'nın değiştirilmesini istedik. Çünkü yüzde 10'luk bir baraj hakikaten çok yüksek. Seçmenlerin ve partilerin önemli bir kısmını dışarıda bırakıyor. Ama masaya gelmedi. Gelmemiş olan başka konular da var.'' ''Aleviler'' konusundaki bir soruya karşılık Lagendijk, ''Müzakereler başladıktan sonra bizim ümidimiz ve beklentimiz, Türk Hükümeti'nin tüm dini grupları, bunlar gayri Müslim de olur, bize göre Müslüman sayılan Aleviler için de olabilir. Bütün bu grupları Türk Hükümeti'nin tanımasını ve iletişime geçmesini istiyoruz'' yanıtını verdi. 
     Borrell, açıklamanın ardından Brüksel'e gitti. 
     
</TEXT>
</DOC>
