<DOC>
<DOCNO> 266717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/guncel/axgun01.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkaya'nın 'yakın çevresi'ne inceleme 
</HEADLINE>
<TEXT>


Müfettişler, Yargıtay Genel Sekreter Yardımcısı Yalçınkaya hakkında yürüttükleri soruşturma kapsamında, Özkaya'nın korumalarından biri ile Yargıtay'ın makam şoförlerinin de ifadesine başvurdu 

GÖKÇER TAHİNCİOĞLU 

MİT- Yargıtay- Çakıcı üçgenindeki ilişkiler ağına ilişkin skandal nedeniyle inceleme başlatan Adalet Bakanlığı müfettişleri, 'Tetkik H kim' olan Yargıtay Genel Sekreter Yardımcısı Ercan Yalçınkaya hakkında yürüttükleri soruşturma kapsamında, Yargıtay Başkanı Eraslan Özkaya'nın korumalarından biri ile Yargıtay Başkanlığı'nın makam şoförlerinin de ifadesine başvurdu. 
Yalçınkaya'dan iddialarla ilgili ön bilgi alan iki müfettişin, Özkaya'ya yakın bu isimlerin ifadelerini, Yargıtay Başkanı ile Yargıtay Genel Sekreter Yardımcısı'nın hangi tarihlerde nerelerde beraber olduklarına ilişkin bilgileri doğrulayabilmek için aldıkları kaydedildi. Yargıtay'daki çalışmalarını şimdilik tamamlayan müfettişlerin, müteahhit Hakkı Süha Şen'in de ifadesini alabilecekleri kaydedildi. Yaralamalı kavgaya karışan müteahhit Şen'in bir yakını için Özkaya'nın isteği üzerine Bakırköy Adliyesi'ndeki bazı isimleri aradığı öne sürülen Yalçınkaya hakkındaki iddianın müfettişlerce İstanbul'da soruşturulacağı öğrenildi. 

Çakıcı'yı yeğenleri yakalattı 
Alaattin Çakıcı'nın, Avusturya'da yakalanışına ilişkin sır perdesi de aralandı. Fransa'ya kaçan Çakıcı, buradaki yeğenleriyle buluştu. Bu sırada Türkiye, Avusturya polisini bilgilendirdi. Bunun üzerine Avusturya'da, Çakıcı'nın yeğenlerinin temasta olduğu isimler takibe alındı. İş için yeğenleriyle Avusturya'ya geçen Çakıcı, takibe alınan isimlerle bağlantıya geçince yakalandı. "Dinlemeden" kurtulan Çakıcı, kişisel ilişkileri nedeniyle yakalanmış oldu. 


</TEXT>
</DOC>
