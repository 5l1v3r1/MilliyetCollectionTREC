<DOC>
<DOCNO> 273903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun32.html </URL>
<DATE> 2004/09/22/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İtalyan basını Türkiye, binlerce kuşku içinde bir adaylık .. 
</HEADLINE>
<TEXT>

     Türkiye'nin Avrupa Birliği AB üyeliğiyle ilgili tartışmalar, İtalyan basınının sayfalarına da yansıdı. 
     İtalyan gazetelerinin bugün, Avrupa Komisyonu'nun yeni başkanı Jose Manuel Durao Barroso'nun Fransız Le Monde gazetesine verdiği demece geniş biçimde yer vermeleri dikkati çekti. 
     Corriere della Sera gazetesi, Barroso'nun açıklamalarını, ''Türkiye Avrupa'ya adapte olmalı. Yoksa AB'ye giremez'' başlığıyla özetledi. Spotta ise ''Başbakan Erdoğan yarın Brüksel'de beklenirken, Barroso'dan uyarı'' denildi. 
     Haberde, ''AB nezdindeki Türkiye dosyasının halen belirsizliklerle dolu olduğu'' ileri sürüldü. 
     Corriere della Sera, Franco Venturini imzalı yorumunda ise ''Binlerce kuşku eşliğinde bir adaylık'' başlığını kullandı. 
     Yorumda, Ankara'nın adaylığına kuşkuyla yaklaşanların Türkiye'yi coğrafi ve de kültürel bağlamda Avrupa'dan ziyade bir Asya ülkesi gibi algıladıklarına işaret edildi. Yazarın değerlendirmesine göre, ''Ankara'ya zorunlu biçimde 'evet' denilmesi, AB'deki kimlik krizinin daha da alevlenmesi anlamına gelecek''. 
     La Repubblica gazetesi ise Barroso'nun açıklamalarından, ''Türkiye Avrupa'ya hazır değil'' ifadesini başlığa çıkardı. 
     
</TEXT>
</DOC>
