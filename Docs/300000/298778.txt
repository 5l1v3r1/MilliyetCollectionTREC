<DOC>
<DOCNO> 298778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sontur17.html </URL>
<DATE> 2004/12/18/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Pendik'te kamyon otomobillere çarptı 1 ölü, 5 yaralı... 
</HEADLINE>
<TEXT>

     Pendik'te kontrolden çıkan bir kamyon, 1 polis aracı, 5 otomobil ve 1 kamyonete çarptı. Kazada, 1 kişi öldü, 2'si polis 5 kişi yaralandı. 
     Alınan bilgiye göre, Murat Kılıç 26 yönetimindeki kamyon, Kurtköy'den 12 ton boya yüklendikten sonra Pendik Köprüsü'nden İlçe Merkezi'ne doğru inerken kontrolden çıktı. Ardından refüjü aşarak yolun karşı yönüne geçen kamyon, önce bir otomobile, ardından da bir kamyonete çarptı. 
     Daha sonra 34 SK 6483, 34 NIA 72, 34 BUP 48 ve 34 TV 148 plakalı otomobillere vuran kamyon, yaya bir kadına da çarptı. Devrilen kamyon, polis aracına çarptı ve kamyondaki boyalar, polis aracının üzerine döküldü. 
     Kazada, kamyonun çarptığı ve henüz kimliği belirlenemeyen kadın hayatını kaybetti. 
     Yaralanan kamyon şoförü Murat Kılıç ile kamyoneti kullanan Mustafa Özsemiz ve aynı araçta bulunan Ercan Yücetaş Dr. Lütfi Kırdar Kartal Eğitim ve Araştırma Hastanesi'ne, polis memurları Hüseyin Öztürk ve İsmail Can da Pendik Devlet Hastanesi'ne kaldırıldı. 
     
</TEXT>
</DOC>
