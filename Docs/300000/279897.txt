<DOC>
<DOCNO> 279897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/ekonomi/eko03.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kreditörler değil, kreditör vardı 
</HEADLINE>
<TEXT>


Borç taksitini ödeyemeyen Çukurova Grubu'nun dört kreditörle yaptığı sözleşmeye tüm şirketler adına Turkcell'in yönetime giren Browning imza attı 

EKONOMİ SERVİSİ 

Çukurova Grubu'nun Pamukbank ve Yapı Kredi Bankası'na YKB borçlarından dolayı Tasarruf Mevduatı Sigorta Fonu TMSF ve YKB'ye yapacağı ancak 130 milyon dolarlık ilk taksiti yatırmadığı ödemeler için Northway Petroleum ve üç ayrı şirketle sözleşme imzaladığı ortaya çıktı. 
Çukurova Grubu'na ödeyeceği 4.1 milyar dolarlık borç konusunda finansörlük yapacak şirketlerden ikisi adres olarak İsrail'i gösterdi. Yapılan araştırmada bu iki şirketin İsrail'de bulunmadığı ve ticaret odasına da kayıtlarının olmadığı anlaşıldı. 
Ayrıca off - shore olarak kurulmuş bir kimya şirketi de finansörlük sözleşmesine imza attı. Bu şirketinin bazı Kuzey Afrika ülkelerinde ofisleri, Ankara'da da temsilciliği bulunduğu belirlendi. Şirketin dünya genelinde toplam 1 milyon dolar gibi çok küçük bir ciroya imza attığı tespit edildi. 
Sözleşmenin en ilginç ayrıntısı ise bu dört şirket adına imza atan kişinin Gary Stevens Browning olması. Browning, 19 Ağustos 2004'te Turkcell Yönetim Kurulu üyeliğine atanmıştı. 
Northway Petroleum Services Ltd. şirketinin kurucusu olarak sözleşmede imzası bulunan Browning'in diğer şirketler adına da Personel ve İdari İşler Müdürü ve Genel Müdür olarak imza attığı ortaya çıktı. 


</TEXT>
</DOC>
