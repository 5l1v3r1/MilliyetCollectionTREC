<DOC>
<DOCNO> 251237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sondun22.html </URL>
<DATE> 2004/06/27/ </DATE>
<TIME> 23.14 </TIME>
<AUTHOR>  </AUTHOR>
<HEADLINE>
Ürdün'de kadının boşanma hakkı yok... 
</HEADLINE>
<TEXT>

     Ürdün Temsilciler Meclisi, kadınlara boşanma hakkı tanıyan yasa tasarısını, ''aile kurumuna zarar vereceği'' gerekçesiyle ikinci kez reddetti. 
     Bağımsız milletvekili Avukat Mahmud Harabşe, 39'a karşı 44 oyla reddedilen tasarının, ''aile kurumuna zarar vereceğini ve toplumda bölünmelere neden olacağını'' ileri sürdü. 
     Harabşe, tasarının ayrıca, kadınlar için eşlerinden intikam almanın bir aracı haline geleceğini, bunun da İslamın ilkelerine aykırı'' olduğunu iddia etti. 
     Meclisteki 6 kadın milletvekilinden biri olan Hayat El Musemi de Medeni Kanun'da yapılacak bu değişikliğin ailelerin parçalanmasına neden olabileceğini ifade ederek, ''Yasa, hem kadınlar hem de aileleri için adil değil, çünkü yasayı dikkate alan kadınlar evliliğin sorunlarından kaçabilir'' diye konuştu. 
     Halen yasalaşma şansı bulunan tasarının, Ürdün Kralı Abdullah tarafından atanan 55 üyeli Senato'da tartışılması ve gelecek ay bir karara bağlanması bekleniyor. 
     Senato'nun medeni kanunda yapılması planlanan değişikliği onaylaması durumunda, Temsilciler Meclisi ile yapılacak birleşik oturumda oylanacak tasarının, yasalaşması için 3'te 2'lik çoğunluğun desteğini alması gerekiyor. 
     Senato daha önce hükümetin değişiklik yaptığı haliyle tasarıyı onaylamıştı. 
     Tasarı, kadınlarda 15, erkeklerde 16 olan evlilik yaşının 18'e çıkarılmasını da öngörüyor. 
     
</TEXT>
</DOC>
