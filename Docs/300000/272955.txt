<DOC>
<DOCNO> 272955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sontur05.html </URL>
<DATE> 2004/09/18/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Eline saplanan çiviyle 2 saat doktor bekledi 
</HEADLINE>
<TEXT>

     Erol KÜÇÜKOĞLU ORDU, DHA 
ORDU'da, eline çivi saplanan mobilya ustası 26 yaşındaki Berat Tarakçıoğlu, gittiği Devlet Hastanesi'nde 2 saat doktor bekledi. 2 saat sonra çivinin çıkarılamayacağı söylenerek, SSK Hastanesi'ne gönderilen Tarakçıoğlu, isyan etti. 
     Berat Tarakçıoğlu, işyerinde çalışırken, zımba tabancasındaki çivi dikkatsizlik sonucu eline girdi. Çalışma arkadaşları tarafından Devlet Hastanesi'ne kaldırılan Tarakçıoğlu, eline saplanan zımba çivisiyle 2 saat hastanede doktor bekledi. Acil serviste bekletilen mobilya ustası daha sonra SSK Hastanesi'ne sevk edildi. 
     Bu duruma tepki gösteren Berat Tarakçıoğlu, "Önce 24 milyon lira muayene parası ödedik. Ardından da elimdeki çivinin çıkarılması için 300 milyon lira istediler. 2 saat bekletip çiviyi çıkaramayacaklarını söyleyerek SSK Hastanesi'ne sevk ettiler'' dedi. 
     Gönderildiği SSK Hastanesi'nde eline batan çivi çıkarılan Tarakçıoğlu, daha sonra taburcu edildi. Ordu Devlet Hastanesi Acil Servis doktorları ise, çok yoğun olduklarını ve konu hakkında konuşmak istemediklerini söyledi. 
     
</TEXT>
</DOC>
