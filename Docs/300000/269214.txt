<DOC>
<DOCNO> 269214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/soneko08.html </URL>
<DATE> 2004/09/05/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
TCDD yeniden yapılandırılıyor... 
</HEADLINE>
<TEXT>

     Demiryollarında meydana gelen kazalardan sonra gündeme alınan TCDD'nin yeniden yapılandırılması çalışmalarında il etap ihale sonuçlandırıldı. 
     Edinilen bilgiye göre, Dünya Bankası hibesiyle finanse edilecek olan iş gücünün dizaynı ve sosyal yapının hazırlanmasına yönelik müşavirlik çalışmalarını Kanadalı Canac firması yapacak. 
     Bu çalışmalar için açılan ihaleyi kazanan Kanadalı firma ile müzakerelerin tamamlandığı ve ön mukavelelerin önümüzdeki günlerde imzalanacağı öğrenildi. 
     TCDD'nin rehabilitasyon çalışmaları başta olmak üzere kurumun yeniden yapılandırılması çerçevesinde ele alınan proje ile ilk etapta TCDD'nin iş gücünün dizayn ve sosyal yapının hazırlanması çalışmaları yapılacak. Bu konuda Kanadalı firmanın yapacağı müşavirlik çalışmaların bu yıl içinde tamamlanması planlanıyor. 
     Hazırlanacak raporlar doğrultusunda kısa, orta ve uzun vadede kurumun AB standartlarına göre faaliyetini yürütmesi konusunda planlar hazırlanarak uygulamaya alınacak. TCDD'nin yeniden yapılandırılmasında kurumun daha ekonomik ve verimli çalışmalarının esas alınması hedefleniyor. 
     
</TEXT>
</DOC>
