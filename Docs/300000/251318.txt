<DOC>
<DOCNO> 251318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/guncel/gun06.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın için bir 'köy' kuruldu 
</HEADLINE>
<TEXT>


NATO Zirvesi'ni takip eden haberciler için elektriğini kendisi üreten merkez oluşturuldu 


NATO Zirvesi'ni takip etmek üzere dünyanın dört bir yanından İstanbul'a gelen basın mensuplarının rahat çalışması için Harbiye Askeri Müze'de, elektriğini bile kendi üreten bir 'köy' kuruldu. 
Organizasyonun patronluğunu yapan Dışişleri Bakanlığı, proje koordinatörlüğü görevini ZED, Setur ve Visitur'dan oluşan konsorsiyuma verdi. Proje koordinatörü olarak da ZED Turizm'in ortaklarından Safa Ünal seçildi. Ünal'ın organizasyonla ilgili verdiği bilgiler şöyle 4 bin metrekarelik Askeri Müze, 4 günlüğüne bağımsız bir köy haline getirildi. Alanda yayın yapacak basın mensupları için 20 jeneratör alındı. Dün öğleden sonradan itibaren zirve merkezi, şehir şebekesinden değil kendi enerjisinden beslenmeye başladı. 
Basın merkezine akredite olan basın mensupları için 10 brifing salonu, 1 yazılı basın merkezi, 1 radyo editing ve 1 televizyon editing bölümü, canlı yayın için 2 platform, ilkyardım bölümü, 2 bin telefon hattı oluşturuldu. Ses hattından 20 dilde tercüme yapılıyor. Habercilere, 500 bilgisayar ve 200 plazma TV de tahsis edildi. 


</TEXT>
</DOC>
