<DOC>
<DOCNO> 263259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonyas06.html </URL>
<DATE> 2004/08/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bugün solaklar günü... İşte ünlü solaklar... 
</HEADLINE>
<TEXT>

     Solaklığa anne karnında testosteron fazlalığının yol açtığı sanılıyor. Daha çok erkeklerde rastlanan solaklığın otizm, migren gibi hastalıklarla bağlantısı var. 
     İstanbul Üniversitesi İÜ Cerrahpaşa Tıp Fakültesi öğretim üyesi Prof. Dr. Ahmet Rasim Küçükusta, bazı rahatsızlık ve hastalıkların solaklarda daha sık rastlandığını açıkladı. Prof. Dr. Küçükusta, '13 Ağustos Dünya Solaklar Günü' dolayısıyla yaptığı açıklamada, solaklığın erkeklerde daha fazla görüldüğüne işaret etti. 
     Bazı hastalıkların solaklarda daha sık rastlandığına dikkat çeken Prof. Dr. Küçükusta, "Bunların başlıcaları, diyabet, bağırsak hastalıkları, migren, sağırlık ile saldırganlık, alkolizm, otizm, ilaç bağımlılığı, öğrenme güçlükleri, uyku bozuklukları, şizofreni, kekemelik gibi sinirsel bozukluklardır" dedi. 
     Son yıllarda ortaya atılan bir teoriye göre solaklığın 'fetüsün anne karnındaki gelişimi sırasında fazla miktarda testosteron oluşumu ile ilgili olabileceğini' belirten Prof. Dr. Küçükusta, "Erkeklik hormonu testosteron fazlalığında ya da testosterona aşırı duyarlılık durumunda beynin sol yarısının gelişmesinin yavaşladığı ve beynin sağ yarısının h kim olduğu ve bunun da solaklığa yol açtığı düşünülmekte. 
     Solak-lığın erkeklerde daha çok görülmesi de testosteronla ilgili teoriyi desteklemektedir. Ayrıca, testosteron timus ve talamusun gelişimini de etkileyerek alerjik hastalıkların ortaya çıkmasını kolaylaştırmaktadır." diye konuştu. Küçükusta, "Araştırmalar müzik, spor ve resim alanında solakların sağ taraflarını kullananlara göre daha başarılı olduklarını açıkça ortaya koydu" dedi. 
     
     Ünlü solaklar 
     Öte yandan 'www.solelim.com' sitesinde yer alan bilgilere göre ünlü solaklardan bazıları şunlar Keanu Reeves, Robert De Niro, Tom Cruise, Albert Einstein, Jimmy Hendrix, Kurt Cobain, Pablo Picasso, Büyük İskender, Bill Clinton ve Nicole Kidman. 
     
</TEXT>
</DOC>
