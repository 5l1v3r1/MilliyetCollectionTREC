<DOC>
<DOCNO> 296231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko19.html </URL>
<DATE> 2004/12/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Halkbank Genel Müdürü Karımız 550 trilyon lirayı geçer 
</HEADLINE>
<TEXT>

     Halkbank Genel Müdürü Hasan Cebeci, bankanın esnafa kullandırdığı kredilerde gelecek yıl, en az 2 katrilyon lirayı geçmeyi istediklerini bildirdi. 
     Gazetecilerin sorularını yanıtlayan Cebeci, esnafa verilen kredinin mevcut durumda 1.2 katrilyon liraya ulaştığını anlatırken, esnaf kredilerinin bankanın toplam kredilerinin yüzde 30'unu oluşturduğunu ifade etti. 
     Esnafa yüzde 25 oran ile kullandırılan kredilerde faiz oranının Bakanlar Kurulu kararı ile oluşturulduğunu hatırlatan Cebeci, bu oran aşağı çekilirse kendilerinin de kredi faizlerinde indirime gidebileceklerini kaydetti. 
     Cebeci, ''Muhtemelen yüzde 20-22 arasında bir oran olabilir diye düşünüyorum'' dedi. 
     Esnafa verilen kredilerin limitlerinin artışına ilişkin olarak da Cebeci, ''Şu anda programımızda yok. Ama bu Bakanlar Kurulu'nun gündeminde olan bir konu. Büyük ihtimalle, orada da bir miktar artış sağlanabilir'' dedi. 
     
     KOBİ KREDİLERİ 
     Kobilere kullandırılan krediler konusunda da Halkbank Genel Müdürü, şu anda kobilere cari faiz oranının 3 puan altında kredi verdiklerini hatırlatarak, bankanın kaynak maliyetleri düştükçe bu kredilerin faiz oranlarında indirime gitmeyi hedeflediklerini kaydetti. 
     Bankanın bu yılki karının 550 trilyon lirayı geçeceğini de açıklayan Cebeci, 2005'e ilişkin hedeflerinin ise henüz netleşmediğini vurguladı. 
     
     HALKBANK-PAMUKBANK BİRLEŞMESİ 
     Halkbank-Pamukbank birleşmesinin ardından, Ocak ayında 142 şubenin kapatılarak şube sayısının 572'ye düşürülmesinin hedeflendiğini açıklayan Cebeci, ''Daha sonra 550'lere kadar ineceğiz... Hiçbir personel çıkarımı olmayacak'' diye konuştu. 
     
</TEXT>
</DOC>
