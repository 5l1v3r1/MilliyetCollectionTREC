<DOC>
<DOCNO> 260613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sontur36.html </URL>
<DATE> 2004/08/04/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Gökova'da 2 günde 400 deprem oldu 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürü Prof. Dr. Gülay Barbarosoğlu, Gökova Körfezi'nde şu ana kadar değişik büyüklüklerde 400'ün üzerinde deprem meydana geldiğini söyledi. 
     Prof. Dr. Barbarosoğlu, bölgede 2 Ağustos'ta başlayan sismik faaliyetin, dün deprem fırtınası olarak kendini gösterdiğini bildirdi. 
     Prof. Dr. Barbarosoğlu, ''Gökova Körfezi'nde şu ana kadar değişik büyüklüklerde 400'ün üzerinde deprem meydana geldi. Bu durumu 'deprem fırtınası' olarak tanımlıyoruz'' dedi. 
     Meydana gelen bütün depremlerin aynı sistem içindeki birbirine yakın faylarda oluştuklarını anlatan Prof. Dr. Barbarasoğlu, bu depremlerin en büyüğünün bugün saat 06.01'de yaşanan 5.4 büyüklüğündeki deprem olduğunu, bazılarının ise kayıt bile edilmeyecek kadar küçük olduğunu bildirdi. 
     Bölgede 5.5'den büyük bir deprem beklemediklerini, ancak yer bilimlerinde zaman zaman beklenmedik gelişmeler yaşanabileceğini ifade eden Prof. Dr. Barbarosoğlu, ''Kimsenin paniğe, endişeye kapılmasına gerek yok. Ancak her zaman tedbirli ve akılcı davranmakta fayda var'' diye konuştu. 
     Prof. Dr. Barbarosoğlu, o bölgenin tektonik yapısının değerlendirildiğini ve 1900'lü yıllardan bugüne kadar hasar verici büyüklükte bir depremin yaşanmadığını sözlerine ekledi. 
     
</TEXT>
</DOC>
