<DOC>
<DOCNO> 265694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko22.html </URL>
<DATE> 2004/08/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Petrol haftaya durgun başladı... 
</HEADLINE>
<TEXT>

     Geçen hafta art arda rekorlar kırarak 49.40 dolara ulaşan ve yaklaştığı 50 dolar psikolojik sınırını geçemeyerek geri çekilen petrol fiyatları, haftaya sakin başladı. 
     New York Borsası'nda Eylül teslimi hafif türü ham petrol, son işlem günü 20 Ağustos'u 47.86 dolar seviyesinden kapatmıştı. Yeni haftayla birlikte vadeli işlemlerine başlanan Ekim teslimi ham petrolün varil fiyatı ise 47.02 dolar seviyesinde bulunuyor. 
     Bazı petrol uzmanları, Irak'ta Şii lider Mukteda Sadr yandaşlarıyla koalisyon güçleri arasında 3 haftadır şiddetlenen çatışmaların, hafta sonunu tepe noktasında geçirmesinin ardından artık sona ereceğini bekliyor. 
     Irak'ta siyasi durumun normale dönmesinin ardından, petrol sevkıyatının da maksimum kapasitesine ulaşabileceği değerlendiriliyor. 
     Bir grup analist ise direnişçilerin savaşı sonuna kadar sürdürebileceklerini ve şiddet olaylarının yeniden hız kazanabileceği görüşünü dile getiriyor. Bazı ABD'li emekli komutanlar, koalisyon güçlerinin ateşinde kutsal Hazreti Ali Türbesi'nin isabet almasının, Irak'taki Amerikan varlığına olan kini körükleyeceğini ve milyonlarca insanı öç alma duygusuna itebileceğini bildirmişti. 
     Bu arada ABD'li finans şirketi Wells Fargo'nun baş ekonomisti Sung Won Sohn, petrol fiyatlarının global ekonominin güven barometresi gibi çalıştığını savunurken, ''Daha yüksek fiyatlar, belirsizliğin arttığını ve dünya ekonomisindeki büyümenin yavaşladığını gösterir'' dedi. 
     
     IRAK GÜNEYDE TAM KAPASİTEYE ULAŞTI 

     Bu arada sabotaj saldırıları sonucu 9 Ağustos'tan bu yana kapalı tutulan Irak'ın güneyindeki ihraç terminallerini besleyen 48 inç genişliğindeki ana petrol boru hattında pompalamanın yeniden başlatıldığı bildirildi. 
     Irak Güney Petrol Şirketi'nden bir yetkili, onarımı daha önce tamamlanan boru hattında güvenliğin sağlanmasının ardından, ham petrol sevkıyatının başlatıldığını açıkladı. 
     Ana petrol boru hattının yeniden açılmasıyla, günlük 1 milyon varil seviyesinde sürdürülen Irak'ın güney terminallerinden petrol ihracatının, günlük yaklaşık 2 milyon varile yükseleceği kaydedildi. 
     
</TEXT>
</DOC>
