<DOC>
<DOCNO> 256774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun46.html </URL>
<DATE> 2004/07/20/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Başbakan Erdoğan France-2 TV kanalına konuştu 
</HEADLINE>
<TEXT>

     Resmi bir ziyaret için Fransa'nın başkenti Paris'te bulunan Başbakan Recep Tayyip Erdoğan, Türkiye'nin AB sürecinde Fransa'nın verdiği desteğin devam edeceğine inandığını söyledi. 
     Başbakan Erdoğan, France-2 televizyon kanalının ana haber bülteninde Paris ziyaretine ilişkin soruları yanıtladı. 
     Türkiye-AB ilişkilerine ilişkin bir soru üzerine Erdoğan, Fransa'nın, AB Helsinki zirvesinden bu yana Türkiye'nin yanında olduğunu belirterek, AB Komisyonu'nun ekim ayında yayımlayacağı ilerleme raporundan sonra da Fransa'nın Türkiye'ye verdiği bu desteğin devam edeceğine inandığını bildirdi. 
     Türkiye'de son 2 yıldır insan hakları ve demokrasi alanlarında önemli reformlar yapıldığını kaydeden Erdoğan, hükümetin işkenceye sıfır toleransla yaklaştığını ifade ederek, bu konudaki yaklaşımın kararlılıkla devam edeceğini söyledi. 
     Sözde Ermeni soykırımının tanınmasına ilişkin bir soru üzerine Erdoğan, bu konunun tarihçilere bırakılması gerektiğini belirterek, ''Artık ileriye bakmamız gerekir, bardağın boş tarafını değil dolu tarafını görmemiz gerekir'' diye konuştu. 
     
</TEXT>
</DOC>
