<DOC>
<DOCNO> 295528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko15.html </URL>
<DATE> 2004/12/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Değerli Euro bankaların kur zararını artırdı... 
</HEADLINE>
<TEXT>

     Bankacılık sisteminin, dövizdeki açık pozisyonunun euro cinsinden pozisyonlarından kaynaklandığı belirlendi. Sistemin, euro pozisyonunda açık, dolar pozisyonunda ise fazla olduğu bildirildi. Bu gelişmenin, döviz açığındaki daralmaya rağmen, sektörün kambiyo işlemlerinden zarar etmesine yol açtığı bildirildi. 
     Türkiye Bankalar Birliği'nin verilerine göre bankacılık sisteminin toplam döviz varlıkları Eylül 2004 sonu itibariyle 80.8 milyar dolara, döviz yükümlülükleri ise 82.2 milyar dolara yükseldi. Sektörün, döviz varlık ve yükümlülükleri arasında 1.4 milyar dolarlık açık olduğu belirlendi. 
     Sektörün, döviz varlıklarının 20.9 milyar dolarlık kısmının euro, 58.2 milyarının dolar, 190.3 milyon dolarının yen, 1.5 milyar dolarının ise diğer paralar cinsinden olduğu açıklandı. Buna karşılık, döviz yükümlülüklerinin, 25.2 milyar dolarının euro, 54.5 milyarının dolar, 339.9 milyon dolarının yen ve 2.2 milyar dolarının ise diğer paralar cinsinden olduğu bildirildi. 
     Buna göre, bankacılık sektörünün Elül 2004 sonu itibariyle euro cinsinden pozisyonunda 4.2 milyar dolarlık açık, dolar pozisyonunda 3.7 milyar dolarlık fazlası, yen cinsinden pozisyonda 149.7 milyon, diğer paralar cinsinden pozisyonda ise 7.9 milyon dolarlık açığı oluştu. 
     Bankacılık sektörünün döviz cinsinden yükümlülüklerinin büyük bölümünü 55.8 milyar dolarla döviz tevdiat hsapları oluşturuyor. Diğer mali kuruluşlardan sağlanan fonlar ise 16.9 milyar dolarla ikinci sırada yer alıyor. Döviz 
     varlıklarının ise 28.3 milyar dolarla büyük bölümü verilen krediler ve 14.9 milyar dolarla satılmaya hazır menkul değerler oluşturuyor. Sektör kredilerini ağırlıklı olarak dolar cinsinden tutarken, menkul değerler cüzdanındaki yabancı para cinsinden kağıtların da ağırlıklı olarak dolar cinsinden olduğu belirlendi. 
     
     KAMBİYO ZARARINI ARTIRDI 
     Bankacılık sektörünün dolar pozisyonunu fazlada tutarken, euro pozisyonunda döviz açığı vermesi, son aylarda euro dolar paritesinde yaşanan gelişmelerin sektörün aleyhine sonuç doğurmasına yol açtığı belirlendi. Döviz pozisyonundaki bu yapının, döviz açığında yaşanan daralmaya rağmen, sektörün bu yıl kambiyo işlemlerinden zarar etmesine yol açtığı belirtiliyor. 2003 yılının ilk dokuz ayında kambiyo işlemlerinden kar eden bankacılık sektörü bu yıl aynı dönemde 495 milyon dolar zarar etti. 
     
</TEXT>
</DOC>
