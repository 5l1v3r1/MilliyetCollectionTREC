<DOC>
<DOCNO> 288068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy09.html </URL>
<DATE> 2004/11/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Arınç Meclis Lokantasında şarkı söylemek doğru değil 
</HEADLINE>
<TEXT>

     TBMM Başkanı Bülent Arınç, dün Meclis Üyeler Lokantası'nda AK Parti ve CHP milletvekilleri arasında yaşanan tartışmadan dolayı büyük üzüntü duyduğunu söyledi. 
     Arınç, ''Şimdi gençlerin orada şarkı söylemesinden dolayı rahatsızlık duyulduysa bunu nezaket kuralları içinde ifade etmenin ve buna yine nezaket kuralları içinde cevap vermenin birçok yolu var'' dedi. 
     Arınç, konuya ilişkin AA muhabirinin sorusu üzerine, olayı dün akşam CHP Grup Başkanvekili Haluk Koç'un kendisini araması sonucu öğrendiğini, daha sonra konuyla ilgili ismi geçen tüm milletvekilleri ve personelle görüştüğünü söyledi. ''Bir defa olayın yaşanmasından, Meclis çatısı altında milletvekillerimizin birbirini rencide edici sözler sarf etmesinden dolayı büyük üzüntü duydum'' diyen Arınç, bu olayın TBMM'ye ve milletvekillerin saygınlığına ters düştüğü kanaatinde olduğunu belirtti. 
     Olayda iki yanlış olduğunu ifade eden Arınç, şöyle konuştu 
     ''Birincisi biz üyeler alt lokantasını sadece milletvekillerinin yemek yemesi için yeniden düzenledik. Ancak Ramazan nedeniyle bir süreliğine burada milletvekillerimizin misafirlerini ağırlamasına izin verdik. 
     Dün akşam yaklaşık 40-50 Boşnak öğrenci bir idare amirimizin misafiri olarak üyeler alt lokantasında iftar yapmışlar. Daha sonra Boşnakça şarkılar söylemişler. Bu doğru bir davranış değil. Bu, salonda yemek yiyen diğer insanları rahatsız edebilir ki etmiş gözüküyor. 
     İşte bu birinci yanlışa ikincisi eklenmiş dün akşam. Orada bulunan bazı milletvekilleri şarkı söyleyen bu gençlere ve beraberindeki milletvekillerine susmaları için müdahale etmiş. Ardından da karşılıklı tartışmalar başlamış. Şimdi gençlerin orada şarkı söylemesinden dolayı rahatsızlık duyulduysa bunu nezaket kuralları içinde ifade etmenin ve buna yine nezaket kuralları içinde cevap vermenin birçok yolu var. 
     Kavga, bağırma, hakaret bize yakışmaz. Kim yaparsa yapsın yanlış yapmıştır. Her iki tarafla da görüştüm, gereken yapıldı. Olayın büyütülecek bir tarafı yok.'' 

     
</TEXT>
</DOC>
