<DOC>
<DOCNO> 290448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonsiy12.html </URL>
<DATE> 2004/11/20/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Sarıgül Baykal, bana harcadığı enerjiyi AKP'ye harcasaydı iktidar olurdu 
</HEADLINE>
<TEXT>

     CHP yönetiminin kesin ihraç istemiyle disiplin kuruluna sevk ettiği İstanbul Şişli Belediye Başkanı Mustafa Sarıgül, ''Sayın Baykal, benim için harcadığı enerjiyi AK Parti'ye karşı harcasaydı şimdi iktidar olurdu'' dedi. 
     Sarıgül, Mersin Metrolopol Miting Alanı'nda düzenlediği ''Uyuyan Dev Uyanıyor'' mitingindeki konuşmasında, CHP Genel Başkanı Deniz Baykal'a karşı eleştirilerde bulundu. Eşi Aylin Kotil Sarıgül ile miting alanına gelen Mustafa Sarıgül, beraberindeki milletvekillerini tanıttı. 
     Sarıgül, Türkiye'nin zor günler yaşadığını, memurun, işçinin, emeklinin, köylünün alın terinin karşılığını alamadığını, buna karşı da güçlü bir muhalefet yapılamadığını savundu. 
     Hükümetin, ''AB kapılarında dolaştığını, ülkenin sorunlarını unuttuğunu'' ifade eden Sarıgül, ''AB'de, Türkiye'yi destekleyenler sosyal demokratlar ama Türkiye'de sosyal demokratlar iktidarda değil'' dedi. 
     Irak'ta şoförlerin öldürüldüğünü, işsiz sayısının 12 milyona ulaştığını, kendisinin de bu sorunları bildiği için Türkiye'nin dört bir yanını dolaştığını belirten Sarıgül, şunları kaydetti 
     ''Ben, Türkiye'de halkın sıkıntılarından rahatsızlık duyuyorum. Ama Türkiye'nin bu sorunlarına karşın Ankara'da yağ çekip İstanbul'da oturup Mersin'den milletvekili olanlar rahatsızlık duyuyor. İthal bir milletvekili televizyonlara çıkıp benim aleyhimde konuşuyor. Çünkü ona böyle konuşması emrediliyor. Ona Sen bugün Mersin'den milletvekilisin, yarın Hatay'dan, sonra başka bir kentten milletvekili yaparız diyorlar. Oysa şimdi yanımda 2 tane Mersin milletvekili var, onlar aslanlar gibi parti içi demokrasi için mücadele ediyor. 
     Vatandaşlarımızın çektikleri bunca sıkıntıya rağmen sultanların, padişahların olduğunu görmek beni rahatsız ediyor. Benden de koltuklarını sevenler rahatsızlık duyuyor.'' Kalabalığın, ''Baykal İstifa'' şeklinde slogan atması üzerine Sarıgül, ''Şimdi sayın Baykal'a bir şey söylemeyin. Onun da vakti saati var. Şimdi burada ajanları vardır, gider sizi şikayet ederler, sonra da ihraç edilirsiniz'' karşılığını verdi. 
     Mustafa Kemal Atatürk'ün kurduğu CHP'nin sultanların, padişahların partisi olmasına izin vermeyeceklerini belirten Sarıgül, şöyle devam etti 
     ''CHP, halkın partisidir. 6 ok halka mal olmuştur. Buna rağmen İçişleri Bakanlığı'na, valileri arayıp benim 6 ok amblemini kullanamayacağımı söylüyorlar. Oysa biz bu amblemi yere düşürmeden taşıyacağız. Bu bayrak analarımızın çeyiz sandığında saklanıyordu. Şimdi de bizim kullanmamıza izin vermiyorlar. Ben ve arkadaşlarım parti içi demokrasi için sonuna kadar mücadele edeceğiz. Sayın Baykal, benim için harcadığı enerjiyi AK Parti'ye karşı harcasaydı şimdi iktidar olurdu. Korkunun ecele faydası yok sayın Baykal, ya herro ya merro.'' Sarıgül, CHP'nin 6 okunu başbakanlık burcuna dikeceklerini de vurgulayarak, ''Sayın Baykal'ın çevresine toplanmış ağır topları beni yolumdan döndüremeyecek. Biz tüm engelleri elbirliğiyle aşacağız. Ortaya bir sandık koyalım halk Baykal mı diyor, Sarıgül mü Halk kimi tercih ederse ona da saygı duyalım'' diye konuştu. 
     Sarıgül, mitingine Türkiye'nin dört bir tarafından katılım olduğunu anımsatarak, konuşmasını şöyle sürdürdü 
     ''Oysa partili bir belediye başkanı sayın Baykal'ın Antalya'daki mitingi için 50 otobüs tuttu. O otobüslerin içine binen olmadı. Bu bir sevgidir, bu bir heyecandır. Türkiye'nin dört bir yanından buraya gelenler var. CHP birçok yerde seçime giremedi, çünkü orada sevgi tohumları ekilmemişti. İşte biz bu sevgi tohumlarını ekiyoruz bütün Türkiye'ye.'' Sarıgül, konuşmasında kendisi hakkındaki iddialarla ilgili olarak ''Bunların bir başka yerden gelmesini isterdim. Oysa bütün bu iddialar benim can yoldaşlığı yaptığım, birlikte omuz omuza parti için mücadele ettiğim insanlardan geldi. CHP yönetiminin iddialarını, halk beni destekleyerek gereken yanıtı veriyor'' dedi. 

     
</TEXT>
</DOC>
