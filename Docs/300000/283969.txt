<DOC>
<DOCNO> 283969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/yasam/axyas01.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
6'lık deprem korkuttu 
</HEADLINE>
<TEXT>


Dün geceyarısı Romanya'da meydana gelen şiddetli deprem Ukrayna, Moldova ve Marmara'da da hissedildi. Sarsıntı İstanbul'da korku yarattı 

DIŞ HABERLER SERVİSİ İSTANBUL Mlliyet 

Romanya'da dün Türkiye saati ile 23.47'de meydana gelen deprem Ukrayna, Moldova ve Türkiye'de de hissedildi. Sarsıntı İstanbul, Kocaeli, Edirne ve Tekirdağ'ın da aralarında bulunduğu çeşitli illerde korku yarattı. 
Richter ölçeğine göre 6 büyüklüğündeki depremin merkez üssünün Bükreş'in 250 kilometre kuzeyindeki Vrancea olduğunu belirleyen Romen yetkililer, depremin raflardaki eşyaların yerinden fırlamasına neden olduğunu kaydetti. Yetkililer, depremin büyük maddi hasara yol açabileceğini, can kaybıyla ilgili açıklama yapmak için erken olduğunu söyledi. Romen TV kanalları normal yayınlarını keserken, ABD Jeolojik Araştırmalar Merkezi depremin Bükreş'in 140 km. kuzey - kuzeydoğusunda gerçekleştiğini açıkladı. Ukrayna'nın başkenti Kiev'in de 24 saniye boyunca sallandığı belirtildi. İstanbul'da, itfaiye araçları önlem amacıyla dışarıya çıkartılırken, bazı vatandaşlar evlerini terk etti. Kandilli Rasathanesi depremin merkez üssünün Ukrayna, büyüklüğünün 6.5 olduğunu açıkladı. Enstitü Müdürü Prof. Dr. Gülay Barbarosoğlu, daha sonra Milliyet'e yaptığı açıklamada, "Kesin Ukrayna olduğunu söyleyemeyiz. 50 - 60 kilometre hata payımız olabilir" dedi. 


</TEXT>
</DOC>
