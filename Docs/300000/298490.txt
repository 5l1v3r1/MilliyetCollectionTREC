<DOC>
<DOCNO> 298490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/soneko21.html </URL>
<DATE> 2004/12/17/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Babacan milletvekillerine bilgi verdi Kur hedefimiz yok, tahminimiz var 
</HEADLINE>
<TEXT>

     Devlet Bakanı Ali Babacan, dün TBMM Plan ve Bütçe komisyonu üyelerinin Kamu borç Yönetimi Raporu ile ilgili sorularını yanıtlarken, Hazine Müsteşarı İbrahim Çanakçı da komisyon üyelerine Kamu Borç Yönetimi raporuyla ilgili 3.5 saat süren bir sunum yaptı. 
     A.A muhabirinin edindiği bilgiye göre, sunum sırasında milletvekillerinin sorularını yanıtlayan Babacan, ''10 milyar dolarlık IMF kredisinin faiz oranına ilişkin'' soru üzerine, faizin ''3.5-5 bandında' dalgalanan, normal stand-by'larda uygulanan değişken bir faiz olduğunu söyledi. 
     Babacan'ın ayrıca, ''IMF ile stand by'a dönük 2 yıl önce görüşmelere ilk başladığımızda, yüksek faiz istenmişti, eğer yüksek faizle gelirseniz görüşmede yokuz dedik'' dediği de öğrenildi. 
     Alınan bilgiye göre, bir milletvekilinin IMF'ye olan 20 milyar dolarlık borcun ''2005 yılındaki faizinin ne kadar olduğuna'' ilişkin sorusu üzerine Babacan, 900 milyon dolar faiz ödeneceğini söyledi. 
     
     ANKARA BÜYÜKŞEHİR BELEDİYESİNİN BORCU 
     Yerel yönetimler ve Ankara Büyükşehir Belediyesinin borçlarına ilişkin bir başka soruya karşılık ise Babacan, Türkiye için hayati öneme sahip olmayan hiç bir projeye olur vermediklerini, ancak hayati öneme sahip sulama projelerine olur verdikleri yanıtını verdi. 
     Babacan ayrıca, Ankara Büyükşehir Belediyesi'nin borcunun eylül ayı itibarıyla toplam 1 milyar 450 milyon dolar olduğunu, ancak bu alanda rekorun İzmit Büyükşehir belediyesinde olduğunu belirtti. 
     
     KUR'DA HEDEF YOK TAHMİN VAR 
     Babacan, cari açıkla ilgili soru üzerine, şu anda endişe edecek bir durum olmadığını ve konuyu yakından takip ettikleri cevabını verdi. 
     Alınan bilgiye göre, kur hedefi konusundaki soruya karşılık Babacan, ''Kur hedefimiz yok, kur tahminimiz var'' dedi. 
     Babacan, cebinde 250 milyon lirası olan herkesin, Hazine ihalesine girebileceğine de vurguladı. 
     Babacan'ın, ''Bankalarda kimlerin, ne kadar hesabı var'' sorusuna ise bankalarda hesabı bulunanlarla ilgili bilgiyi, ticari sır kapsamında olduğu için verilmeyeceğini söylediği öğrenildi. 
     
</TEXT>
</DOC>
