<DOC>
<DOCNO> 289881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo19.html </URL>
<DATE> 2004/11/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fenerbahçeli Servet'in üzüntülü günleri... 
</HEADLINE>
<TEXT>

     Fenerbahçe'nin milli futbolcusu Servet Çetin, belki de futbol yaşantısının en üzüntülü günlerini geçiriyor. 
     Milli takımın Ukrayna'ya 3-0 yenildiği 18. Dünya Kupası Eleme Grubu maçında ortaya koyduğu performansla maçın ilk yarısında Milli Takımlar Teknik Direktörü Ersun Yanal tarafından oyundan alınan Servet, 18 gün içinde yaptığı 4 maçta 3 kez mağlubiyet yaşadı. 
     Fenerbahçe'nin 30 Ekim Cumartesi günü Beşiktaş ile yaptığı derbi maçta 2-1'lik yenilgiye tanıklık eden Servet, ardından 3 Kasım Çarşamba günü Avrupa Şampiyonlar Ligi'nde Olympique Lyon'a karşı deplasmanda alınan 4-2'lik mağlubiyetin düş kırıklığını yaşadı. 
     Takımının ligde 6 Kasım Cumartesi günü Büyükşehir Belediyesi Ankaraspor'a karşı aldığı 1-0'lık galibiyetle üst üste iki maçtaki yenilgiyi bir nebze de olsa unutan Servet, milli maçta da kötü anlar yaşadı. 
     Ukrayna maçına ilk 11'de başlayan milli futbolcu art arda yapılan savunma hatalarının ardından teknik direktör Yanal tarafından 28. dakikada oyundan alındı. 
     Milli futbolcu için Şampiyonlar Ligi'ndeki Olympique Lyon maçında gördüğü kırmızı kart da düş kırıklığı oldu. Servet bu kart nedeniyle Fenerbahçe'nin 23 Kasım Salı günü deplasmanda yapacağı zorlu Sparta Prag maçında forma giyemeyecek. 
     
</TEXT>
</DOC>
