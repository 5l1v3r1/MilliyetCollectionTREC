<DOC>
<DOCNO> 253763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/yasam/yas01.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'100 Türk Abhazya'da köle gibi çalıştırılıyor' 
</HEADLINE>
<TEXT>


Gürcistan'a teslim edilen 3 Türk'ten tüyler ürperten iddia "100'e yakın Türk, Abhazya'da 'kölelikten beter koşullarda' dövülerek çalışmaya zorlanıyor..." 

Cenk Başlamış 

Gürcistan'a bağlı Abhazya Özerk Cumhuriyeti'nde 'köle gibi' çalışmak zorunda bırakıldıklarını ileri süren 3 Türk vatandaşı, Gürcü yetkililere teslim edildi. 
Ali Konya, Serkan Dilek ve Murat Biringe Birinci , tanıştıkları bir Türk'ün kendilerine ayda 700 - 1200 dolar maaş karşılığı iş bulma sözü verdiğini, bunun üzerine 15 Mayıs'ta Sarp sınır kapısından geçerek Abhazya'nın Tkvarçeli kasabasına gittiklerini anlattı. 

Döve döve çalıştırdılar 
Kasabaya gelir gelmez pasaportlarına el konulduğunu, 08.00 - 21.00 saatleri arasında kömür madeninde çalışmak zorunda bırakıldıklarını söyleyen 3 Türk, paralarının ödenmemesi üzerine ayrılmak istediklerini, ancak bunun üzerine sık sık dövüldüklerini öne sürdü. Abhazya'da, 100'e yakın Türk vatandaşının benzer şekilde "köle gibi çalıştırıldığını" söyleyen 3 kişi, hükümetten yardım istedi. 
Gürcistan İçişleri Bakanlığı yetkilisi Gia Jikia, 3 Türk vatandaşından birinin Gürcistan'daki Türk Konsolosluğu ile temas kurmayı başarmasının ardından, Abhaz yetkililerinin kendilerini bırakmak zorunda kaldığını söyledi. Türk vatandaşları, Abhazya'yı Gürcistan'a bağlayan Enguri Köprüsü üzerinde Gürcü yetkililere teslim edildi. 

Abhazlar yalanladı 
Ancak, Abhaz İçişleri Bakanı Beslan Beyya, bu konudaki haberleri kesin bir dille yalanladı. Beyya, topraklarındaki bütün Türk vatandaşlarının yasal olarak cumhuriyette bulunduğunu, hiçbirinin rehin tutulmadığını savundu. Abhazya'nın 1990'ların başında tek yanlı bir kararla bağımsızlık ilan etmesinden bu yana, taraflar arasında ilişki bulunmuyor. Gürcü güvenlik kuvvetleri Abhaz topraklarında görev yapmıyor. 
Moskova'daki Türk Büyükelçiliği yetkilileri ise, Türk vatandaşlarının Abhazya'da kötü koşullarda çalışmak zorunda bırakıldığı yolundaki haberlerin temkinli değerlendirilmesi gerektiğini, bu konuda ellerinde ayrıntılı bilgi bulunmadığını söyledi. 


</TEXT>
</DOC>
