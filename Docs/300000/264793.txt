<DOC>
<DOCNO> 264793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur16.html </URL>
<DATE> 2004/08/19/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bu köyde sigara içmek yasak .. 
</HEADLINE>
<TEXT>

     Şanlıurfa'nın Hilvan İlçesi'ne bağlı Bahçecik Köyü'nde 3 yıldan bu yana sigara yasağı uygulanıyor. Köyde sigara içenlerden bu yıl ceza olarak, 2 koyun ve 250 milyon lira alınacağı bildirildi. 
     Bahçecik Köyü Muhtarı İsmail Yetkin, AA muhabirine yaptığı açıklamada, köyde yaşayan çocuklarda ve tiryakilerde bazı rahatsızlıkların ortaya çıkması üzerine ihtiyar heyetine böyle bir öneri getirdiğini söyledi. 
     Bunun üzerine toplantı yaptıklarını ve köyde sigara kullanımına, başta kapalı mekanlar olmak üzere, açık mekanlarda da izin verilmemesi yönünde talepte bulunduğunu belirtti. 
     Heyette yer alanların büyük çoğunluğunun sigara tiryakisi olduğunu, bu yüzden kendisine tepki gösterdiğini aktaran Yetkin, yoğun çabalar sonucu heyettekileri konuyu görüşmeye ikna ettiğini dile getirdi. 
     Uzun tartışmalar sonucu, sigara kullanımına yasak getirme kararı almayı başardıklarını anlatan Yetkin, şunları söyledi 
     ''Uygulamayı ihtiyar heyetinden başlattık. Bu süre içerisinde denetimleri de arttırdık. Ancak kararın altında imzası olan Suphi Yetkin isimli üyemizin gizlice sigara kullandığına şahit olduk. 2 koyun ve 50 milyon lira para cezası verdiğimiz Yetkin, köyü terk etti. Fakat daha sonra köye dönerek cezasına razı oldu.'' 
     
     MİSAFİRE BİLE YASAK 
     İsmail Yetkin, 3 yıl önce köylüleri biraraya getirerek, sigaranın zararlarını anlattıklarını ve kararı artık ev ve sokaklarda da uygulamaya başlayacaklarını söylediklerini ifade etti. 
     Bu konuda gösterdikleri hassasiyete aldırış etmeyen yaklaşık 50 kişiye 30'ar milyon liralık sembolik para cezası uyguladıklarını belirten Yetkin, bu süre içerisinde para cezasının işe yaradığını gördüklerini bildirdi. 
     Tahsil edilen ceza gelirlerini köyün eğitim ve sağlık hizmetleri için kullandıklarını belirten Yetkin, şöyle konuştu 
     ''İlk başlarda bazı köylüler duruma tepki gösterdiler. Ancak zamanla alıştılar. Yaklaşık 300 kişinin yaşadığı köyümüzde, 3 yıldan bu yana sigara yasağı uygulanıyor. Bizi ziyarete gelen ve sigara içmek isteyen misafirlere bile kararı hatırlatarak, sigara içmelerine izin vermiyoruz. İhtiyar heyeti olarak bu yıl sigara içenlere uygulanacak cezayı 2 koyun ve 250 milyon lira olarak tespit ettik ve bu yönde karar aldık.'' Yetkin, sigara içilmemesi yönündeki hassasiyetin civar köylere örnek olduğunu sözlerine ekledi. 
     Hilvan Kaymakamı Niyazi Erten ise Bahçecik Köyü'nde 3 yıldan bu yana sürdürülen uygulamaya, göreve ilk atandığında çok şaşırdığını söyledi. 
     Köyü özel olarak ziyaret ettiğini ve kararın ciddi şekilde uygulandığını gördüğünü aktaran Erten, köylülerin ''örnek'' bir tutum sergilediklerini kaydetti. 
     
</TEXT>
</DOC>
