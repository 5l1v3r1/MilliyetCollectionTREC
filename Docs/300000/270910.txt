<DOC>
<DOCNO> 270910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sondun15.html </URL>
<DATE> 2004/09/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Talat AB, Kuzey Kıbrıs'a verdiği sözleri tutmadı... 
</HEADLINE>
<TEXT>

     Kuzey Kıbrıs Türk Cumhuriyeti Başbakanı Mehmet Ali Talat, Avrupa Birliği'nin Kıbrıslı Türklere verdiği sözleri tutmadığını bildirdi. 
     İngiltere'nin ünlü günlük ekonomi ve siyaset gazetesi Financial Times'a demeç veren Talat, referandum sonrasında AB ülkelerinin KKTC'ye ''Sizi ayazdan kurtaracağız'' diye söz verdiklerini belirtirken, ''Ancak hala hiçbir sıcaklık hissetmiş değiliz'' diye konuştu. 
     KKTC'nin izolasyonunun sona erdirilmesi yolundaki sözlerin tutulmamasının, kızgınlıktan öte büyük hayal kırıklığı yarattığını belirten Talat, bu durumun KKTC halkında AB'ye yönelik bir karşıtlığın ortaya çıkmasına yol açabileceği uyarısında da bulundu. 
     Kıbrıs Rum yönetiminin de referandumlardan bu yana Türklere yönelik tek bir jest bile yapmamış olduğuna işaret eden Talat, ''Kıbrıslı Türklere uygulanan uluslararası izolasyonun ortadan kaldırılması, sadece bizim yaşamımızı zenginleştirecek bir taktik adım değil. Bu, Kıbrıs sorununun çözümünde gerekli stratejik bir adımdır'' dedi. 
     Bugüne kadar gösterdikleri bütün çabanın izolasyona son verilmesi yolunda olduğunu, KKTC'nin uluslararası alanda ''tanınması'' için herhangi bir arayış içinde olmadıklarını da vurgulayan Talat, ''Ama Kıbrıslı Türklerin, Türkiye de dahil herkes tarafından unutulmasından korkuyorum'' dedi. 
     ''Türkiye'nin kendi AB üyeliğiyle ilgili çaba içinde olduğunu'' söyleyen Talat, ''Türkiye'nin çıkarları değişmiştir, ki bu anlaşılabilir bir durumdur. Ama korkarım uluslararası toplumun bu konudaki çıkarları da giderek azalmaktadır. Kıbrıs şimdi bir Avrupa sorunu haline gelmiştir ve bu nedenle de AB bu sorunu halletmek zorundadır'' diye konuştu. 
     
</TEXT>
</DOC>
