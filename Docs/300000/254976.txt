<DOC>
<DOCNO> 254976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/spor/axspo01.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
CAREW'DE MUTLU SON 
</HEADLINE>
<TEXT>


Siyah-Beyazlı yönetim, siyahi futbolcunun işini bitirdi. Valencia da dün yaptığı resmi açıklamayla transferin tamamlandığını doğruladı. Norveçli golcü bugün İstanbul'a gelecek, yarın da sözleşme imzalayacak 

MEHMET ÇİFTÇİ 


Bonservisini aldı 
BEŞİKTAŞ, daha önce kesin anlaşma sağladığı John Alieu Carew'in kulübü İspanyol Valencia ile de işi bitirdi. Siyah - Beyazlı yönetim, önceki gece İspanyol idarecilerle yaptığı pazarlıklar sonunda, Valencia ile 1 yıl daha sözleşmesi bulunan Norveçli oyuncunun bonservisini aldı. İki kulüp, faksla imzaları atarken, Valencia Kulübü'nün Transfer Komitesi Başkanı Manuel Llorente, MİLLİYET'e yaptığı özel açıklamada, bu transferi doğruladı. 

"Carew de istedi" 
MANUEL Llorente, Beşiktaşlı yöneticilerle telefonla yaptıkları pazarlıklar sonunda anlaşma sağladıklarını belirtti. Valencia Transfer Komitesi Başkanı, Carew'i PSG ile İngiltere'den bir kulübün daha istediğini ve Beşiktaş'tan daha fazla para önerdiklerini de vurguladı. Llorente, "Ancak biz, bir de kendisiyle görüşmek istedik. Carew bize Beşiktaş'a gitmek istediğini söyledi. Bu nedenle daha az para kazanmamıza rağmen, oyuncumuzu Türkiye'ye verdik" diye konuştu. 

Çarşamba kampta 
İSPANYOL basını yıldız golcünün bonservisinin 3.5 milyon Euro'ya Beşiktaş'a verildiğini ileri sürdü. Carew, Siyah - Beyazlı yönetimle daha önce yaptığı prensip anlaşması gereği 3 1 yıllık sözleşme imzalayacak ve senelik 1.6 milyon Euro alacak. Norveçli oyuncunun bugün saat 15.00'te İstanbul'a gelmesi bekleniyor. Carew, sağlık kontrolünden geçtikten sonra yarın da imza atacak. Çarşamba günü ise kampa katılmak için Avusturya'ya gidecek. 

JOHN CAREW KİMDİR 
ÜLKESİ Norveç 
DOĞUM TARİHİ 5 Eylül 1979 
DOĞUM YERİ Lorenskog - Norveç 
BOYU 1.93, KİLO 90 
MEVKİİ Forvet 
BAŞARILARI 
Norveç Şampiyonu 2000 - Rosenborg 
İspanya Şampiyonu 2002 - Valencia 
Şampiyonlar Ligi Finalisti 2001 - Valencia 
KARİYERİ SEZON TAKIM MAÇ GOL 98-99 Valerenga 24 11 99-00 Rosenborg 20 15 00-01 Valencia 44 14 01-02 Valencia 21 1 02-03 Valencia 46 12 03-04 Roma 26 7 

Okan-Emre kapıştı 

CENGİZ MALGIR 

BEŞİKTAŞ'TA forma için rekabetin kızışması, futbolcuların stresini de artırdı. Siyah - Beyazlılar'ın dün sabah yaptığı çift kalede, Okan Koç ile Emre ağız dalaşına girdi. Bir pozisyon sırasında Okan'ın topu kaptırıp, rakibini pozisyona sokmasına kızan Emre Aşık, takım arkadaşına kızdı, "Ne diye topu kaptırıyorsun" diye çıkıştı. Bunun üzerine Okan da, "Sen de gol yedirme" diye çıkışınca, araya giren Okan Buruk ile Sergen, ikiliyi yatıştırdı. 
ANTRENMANDA Teknik Direktör Del Bosque, kaleci, defans, orta alan ve forveti ayrı gruplara ayırarak çalıştırdı. Fizik kondisyona dayalı idmanda tüm oyuncuların hırslı oldukları gözlenirken, Pancu ve Ahmed Hassan'ın formda oluşu, İspanyol çalıştırıcıyı sevindirdi. 

Doğal motivasyon 

MURAT Şahin ve Ramazan ile birlikte Beşiktaş kalesine geçmek için mücadele eden Cordoba, taraftarın özverisine büyük saygı duyduğunu belirtti. Kolombiyalı file bekçisi, "Maçlarımıza gelip bizleri izleyebilmek için, diğer ihtiyaçlarından kısan ve para biriktiren birçok insan olduğunu biliyorum. Onları düşününce, bu bana doğal bir motivasyon oluyor ve sahaya çıktığım zaman, yapabileceklerimin en iyisini yapmak için her şeyimi ortaya koyuyorum'' dedi. 
CORDOBA, her zaman kendisiyle rekabet içinde olduğunu belirtti. Beşiktaş kalecisi, "Bundan kimse bir sonuç çıkarmaya çalışmasın. Bunun sahaya çıkmam ya da çıkmamamla ilgisi yok. Kalede kimin olacağı teknik bir konudur ve bunun kararını da hocamız verecektir. Sonuçta hepimizin bu karara saygı duyması gerekiyor. Büyük organizasyonlarda şampiyonluklar yaşamış bir oyuncuyum ve kalede kendimin rakibi olmak için çok çalışıyorum" ifadesini kullandı. 

Salzburg zirvesi 

ORHAN YILDIRIM 

Beşiktaş kampına katılacak olan Başkan Yıldırım Demirören, Teknik Direktör Del Bosque ile bir toplantı yapacak, takım hakkında detaylı bir rapor alacak 


Müşerref ziyaret edecek 
BEŞİKTAŞ, bugün Pakistan Devlet Başkanı Pervez Müşerref'i ağırlayacak. Aynı zamanda Siyah - Beyazlı kulübün üyesi olan ve Başbakan Recep Tayyip Erdoğan'ın kızının düğünü için Türkiye'ye gelen Müşerref, Başkan Yıldırım Demirören ile yönetim kurulu üyelerini ziyaret edecek. Demirören'in bu nedenle kampa gelişini bir gün ertelediği ifade edildi. 

Odası bile hazırlandı 
AVUSTURYA Salzburg kampına bugün katılacak olan Başkan Yıldırım Demirören için otelde özel oda ve araç da hazırlandı. Demirören'in, kampa katılımının ardından Teknik Direktör Vicente Del Bosque ile bir toplantı yapacağı öğrenildi. Burada takımın son durumu hakkında İspanyol çalıştırıcıdan rapor alacak olan Beşiktaş Başkanı, transfer politikasını da yeniden şekillendirecek. 

Kaan Dobra bekleyişte 
SİYAH-Beyazlılar ile sözleşmesi bitmesine rağmen, Del Bosque'nin talimatıyla Avusturya kampına götürülen Kaan Dobra, durumunu merakla bekliyor. Siyah-Beyazlı futbolcu gelen tekliflere de yanıt veremediğini söyledi. 

Lucescu'nun inadı inat 
SHAKHTAR ile anlaşmasının ardından İbrahim Toraman'ı almak için Gaziantep'in kapısını çalan ancak başarılı olamayan Lucescu, bu kez Beşiktaş'a teklif yaptı, özel sözleşmeyle bu futbolcuyu istedi. Ancak Siyah-Beyazlılar da olumsuz cevap verdi. 

Ahmet Yıldırım yorgan döşek 
AVUSTURYA'DAKİ ani hava değişikliği en çok Ahmet Yıldırım'ı vurdu. Birçok futbolcu, soğuk algınlığı nedeniyle halsiz düşerken, grip olduğu için ateşi çıkan Siyah - Beyazlı oyuncu, dünkü idmanı yarım bırakıp, otelde dinlenmeye çekildi. 

Rumenler, Pancu için kampta 
RUMEN televizyonu, Daniel Pancu ile özel röportaj yapmak için dün kampa geldi. Rumen yıldız, ülkesinin televizyon kanalına yaptığı açıklamada, Beşiktaş'tan ayrılmayacağını, kendisine gelen teklifleri geri çevirdiğini söyledi. 

En çok çalışan malzemeciler 
KARTAL'IN dünkü antrenmanı şiddetli yağmur altında olduğu için futbolculara tişört yetişmedi. Oyuncuların sık sık malzeme istemesi nedeniyle dünkü antrenmanda en çok ter döken, malzemeciler oldu. İdmanın sonuna doğru dolu yağması nedeni ile teknik heyet çalışmayı yarıda kesti. 

Porsche'ciler çoğalacak 
FUTBOLCULAR arasındaki otomobil sevdası, her geçen gün artıyor. Kampta bulunan ve otomobil merakı bulunan futbolcuların dünkü sohbeti, Porche marka araçlar oldu. Siyah - Beyazlılar'da, Sergen, Okan Koç, Emre ve yeni transfer Ali'nin Porsche'lerine yakında yenilerinin eklenmesi bekleniyor. 





</TEXT>
</DOC>
