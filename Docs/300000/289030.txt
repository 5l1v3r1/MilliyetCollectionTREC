<DOC>
<DOCNO> 289030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonspo24.html </URL>
<DATE> 2004/11/15/ </DATE>
<TIME> 18.26 </TIME>
<AUTHOR>  </AUTHOR>
<HEADLINE>
Hooijdonk, PFDK'ya sevk ediliyor... 
</HEADLINE>
<TEXT>

     Futbol Federasyonu Hukuk Kurulu, Fenerbahçeli Van Hooijdonk'un 11. haftada Beşiktaş-Fenerbahçe maçındaki hareketi nedeniyle Profesyonel Futbol Disiplin Kurulu'na PFDK sevkine gerek görülmediğini açıkladı. 
     Kurul'dan yapılan yazılı açıklamada, derbi maçın ardından basında Van Hooijdonk'un cezalandırılacağı şeklinde haberler yer aldığı belirtilerek, şöyle denildi 
     ''Televizyon görüntüleri, hareketin kesin olarak değerlendirilmesine ve varsa muhatabının tespitine elverişli olmadığı gibi, futbolcunun kararına itiraz ettiği hakeme veya ikili mücadeleye girdiği rakip takım futbolcusuna yönelik bir hareket de tespit edilememiştir. Yine görüntülerden, hakem ve yan hakemlerin olayı tespit, dolayısıyla değerlendirmelerine mani bir hal olup olmadığı da anlaşılamamaktadır. Müsabaka görevlilerinin raporlarında yer almayan eylemlerin cezalandırılmasının şartları arasında hakemlerce tespit edilememe ve ağır ihlal niteliğinde olma koşulları vardır. Bu iki koşulun mevcut görüntülerden tespiti imkansızdır. 
     Bu sebeple Van Hooijdonk'un PFDK'ya sevkinin gerekmediği kanaatine varılmıştır.'' 
     
</TEXT>
</DOC>
