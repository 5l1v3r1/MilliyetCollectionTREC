<DOC>
<DOCNO> 296841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo09.html </URL>
<DATE> 2004/12/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Federasyon başkanlığı seçimleri başladı... 
</HEADLINE>
<TEXT>

     Gençlik ve Spor Genel Müdürlüğü'ne bağlı 39 federasyonda yapılan başkanlık seçimleri başladı. 
     Ankara Atatürk Spor Salonu'nda saat 09.00'da başlayan seçimlerde 1560 delege oy kullanacak. 
     Başkan adaylarından Halter Federasyonu Başkanı Kenan Nuhut, Atletizm Federasyonu Başkanı Mehmet Yurdadön, Boks Federasyonu Başkanı Caner Doğaneli, Güreş Federasyonu Başkanı Mahmut Demir ile Okçuluk Federasyonu Başkanlığı için yarışan ve tek bayan aday olan Macide Erdener, erken saatlerde salona gelerek oy kullandı. 
     Salon çevresinde alınan yoğun güvenlik önlemleri dikkati çekerken, yaklaşık 150 güvenlik görevlisinin seçimlerde görev yaptığı öğrenildi. 
     Bu arada, adaylıktan çekildiğini seçim kuruluna bildirmesine rağmen bazı adayların isimlerinin oy pusulalarında yer aldığı görüldü. 
     Türkiye genelinde yaklaşık 15 bin delegenin oy kullanacağı ve 104 adayın yarıştığı seçimler, saat 16.00'da sona erecek. 
     Öte yandan, özerk olan Briç, Satranç, Tenis, Masa Tenisi, Basketbol, Voleybol, Motosiklet ve Otomobil federasyonlarının başkanlık seçimleri, ocak ayında yapılacak. 
     
</TEXT>
</DOC>
