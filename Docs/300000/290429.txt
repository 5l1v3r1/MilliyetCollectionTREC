<DOC>
<DOCNO> 290429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/soneko14.html </URL>
<DATE> 2004/11/20/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Darphane'de yeni kuruşlar ve 1 YTL tanıtıldı 
</HEADLINE>
<TEXT>

     Darphane'de basımı yapılan ve 1 Ocak 2005'ten itibaren kullanılmaya başlanacak Yeni Türk Lirası ile Yeni Kuruşlar basına tanıtıldı. 
     Darphane ve Damga Matbaası Genel Müdürü Ahmet Büyükkaymaz, Yeni Kuruşlar ve 1 YTL'nin deneme üretimine Temmuz ayı ortalarında başladıklarını anımsatarak, 1 Ağustos tarihinden itibaren de 7 gün 24 saat ve 3 vardiya halinde aralıksız çalışıldığını, bu temponun yıl sonuna kadar böyle devam edeceğini söyledi. 
     Günlük basım kapasitelerinin 12 milyon adetin üzerinde olduğunu ve bunu gerçekleştirmeye çalıştıklarını kaydeden Büyükkaymaz, basılan ve paketlenen yeni madeni paraların sevkiyatının PTT aracılığıyla öncelikle Anadolu'daki Merkez ve Ziraat Bankası şubelerine yapıldığını ifade etti. 
     "Her dönemde, her devirde kalpazanlar taklit yapmaya çalışmışlardır. Bunları da taklit etmeye çalışacaklardır" diyen Büyükkaymaz, "Ama özellikle 50 kuruş ve 1 Yeni Türk Lirası'nın taklidi, metal özelliğinden dolayı mümkün görünmüyor. Çünkü özel makinelerle basılıp üretilmektedir. Bastığımız paraların taklidi, kalpazanlar için çok büyük yatırım isteyen bir iş" diye konuştu. 
     Basılan madeni paraların yüzde 45'inin İstanbul ve çevresinde kullanılacağını öngördüklerini belirten Büyükkaymaz, 1, 5, 10, 25 ve 50 Yeni Kuruş ile 1 Yeni Türk Lirası'nda 150 milyon ile 450 milyon arasında değişen baskı dağılımı yapıldığını, en fazla 1 YTL ile 50 kuruşluğun basıldığını kaydetti. 
     
</TEXT>
</DOC>
