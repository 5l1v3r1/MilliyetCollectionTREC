<DOC>
<DOCNO> 287874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonyas15.html </URL>
<DATE> 2004/11/10/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kalın bel, ani kalp krizinin habercisi .. 
</HEADLINE>
<TEXT>

     Bilim adamları, bel ölçüsü ve ani kalp krizi riski arasında bağlantı olduğunu belirledi. 
     Amerikan Kalp Vakfı'nın toplantısında sunulan araştırmalara göre, belin kalınlaşması, kalp hastalıklarının ve kalp krizinin en önemli habercisi olabiliyor. 
     Fransa'daki INSERM araştırma merkezinden Dr. Xavier Jouven ve ekibinin yaptığı araştırmada, 1967-1984 yılları arasında Fransa'da, ani kalp krizi nedeniyle ölen 7000 orta yaşlı erkek incelendi. 
     Jouven, araştırma sonuçlarına göre, beli kalın kişilerde, kalp krizinden ölüm oranının yüksek olduğunun belirlendiğini, araştırmanın sürekli kalp hastalığı olanları kapsamadığını kaydetti. 
     Erkekler için bel ölçüsünde tehlikeli üst sınırın 102 santimetre olduğu, kadınların ise 76 santimetrenin üstüne çıkmaması gerektiği belirtildi. 
     Amerika'da yapılan, 45 yaş ve üstü 2000 yetişkini kapsayan başka bir araştırmada da doktorlar, kiloları bedeninin orta bölgesinde biriken kişilerde, çeşitli kalp problemlerine rastlanma oranının yüksek olduğunu belirledi. 
     Doktorlar, sadece boy-kilo oranını ölçmek yerine, bel ve boyun ölçüsünü almanın kalp krizi riskini belirlemekte daha etkili olacağını vurguladı. 
     Kalp krizi riskini artıran diğer faktörler arasında sigara tüketimi, kolesterol düzeyleri, tansiyon ve stres sayılıyor. 
     
</TEXT>
</DOC>
