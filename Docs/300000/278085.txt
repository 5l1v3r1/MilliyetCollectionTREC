<DOC>
<DOCNO> 278085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy11.html </URL>
<DATE> 2004/10/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ağar AB İlerleme Raporu'nu genel hatlarıyla olumlu bulduk 
</HEADLINE>
<TEXT>

     DYP Genel Başkanı Mehmet Ağar, AB İlerleme Raporu'nu genel hatlarıyla olumlu bulduklarını, ancak raporda, diğer aday ülkelerle karlılaştırıldığında Türkiye'ye karşı ayrıcılık yapıldığını gösteren bazı hususlar olduğunu söyledi. 
     Ağar, TBMM'de düzenlediği basın toplantısında, dün açıklanan AB İlerleme Raporu'nu değerlendirdi. 
     Türkiye'nin AB'ye üyelik sürecinin 1959'da Menderes Hükümeti ile başlatıldığını hatırlatan Ağar, partisinin, bu süreçte sorumluluk üstlenen bütün hükümetlerin çabalarını takdirle karşıladığını ve önemsediğini belirtti. 
     Türkiye'nin, iktidarı ve muhalefeti ile AB sürecinde ortak bir irade sergilediğini ifade eden DYP Lideri, dün açıklanan raporu ''genel hatlarıyla olumlu bulduklarını'' bildirirken, 17 Aralık'ta yapılacak AB Zirvesi'ne kadar Türkiye'nin önünde çok önemli bir zaman dilimi bulunduğunu vurguladı. 
     İlerleme Raporu'nu, ''bardağa dolu tarafından bakmak'' anlayışından hareketle olumlu bulmakla birlikte bazı AB yetkililerinin beyanları ve raporun satır aralarındaki ifadelerin Türkiye'ye karşı ayrımcılık yapıldığını ortaya koyduğunu belirten Ağar, ''Türkiye Kopenhag Kriterleri'ni yerine getirmişken, üyelik müzakerelerinin dosyalar üzerinden yapılması gerekirken hala siyasi reformlardan bahsedilmesi dikkat çekicidir. Müzakerelerin ucunun açık olduğu, mutlaka üyelikle sonuçlanmayacağı, referandum ihtimalinden söz edilmesi, ayrımcılık olarak karşımıza gelmektedir'' diye konuştu. 
     Satır aralarında, Türkiye için ''imtiyazlı ortaklık'', ''özel statü'' gibi rollerin öngörüldüğünü de bildiren Ağar, Türkiye'nin hedefinin tam üyelik olduğu, bu hedefi sulandıracak formüllerin ortadan kaldırılması gerektiğini vurguladı. 
     Ağar, 17 Aralık'ta, bu sıkıntıların ortadan kalkması ve Türkiye açısından rahatsız edici bir sonucun doğmaması için Hükümet'in daha şeffaf, daha katılımcı, daha paylaşımcı, Türkiye'nin bütün birikimlerinden ve kadrolarından yararlanmaya dönük'' bir politika izlemesinin önemine işaret etti. 
     Basın toplantısında soruları da yanıtlayan DYP Genel Başkanı Ağar, 17 Aralık'ta kadarki süreçte, TCK düzenlemesinde olduğu gibi iç uzlaşmayla çözülecek meselelerin Brüksel'e taşınmaması gerektiğini, Hükümet'in toplumun tüm kesimleriyle entegre olarak çalışmasının zorunlu olduğunu dile getirdi. 
     Raporda Alevilerle Kürtlerden azınlık olarak söz edildiğini ve TSK İç Hizmetler Kanunu'nun darbeyi önleyecek şekilde düzenlenmesinin istendiğini hatırlatan bir gazeteciye de Ağar, ''Lozan'ı örseleyecek ifadeler doğru değil'' dedi. Ağar, Türkiye'nin kendi insanları ile sorunlarını çözme iradesine sahip olduğunu belirtirken, hayatın her kesiminde ve kademesinde yer alan, toplumun temel taşı konumundaki vatandaşları ''azınlık'' gibi bir statüye sokmanın anlamsızlığını vurguladı ve sözkonusu kesimlerin böyle bir istemi olmadığını anımsattı. 
     Ağar, AB ile müzakere sürecinin bir Devlet Bakanlığı'nın sorumluluğuna verileceği yolundaki haberlerin anımsatılması üzerine de böyle bir oluşumun Hükümet'in tasarrufunda bulunduğunu, ancak sözkonusu gelişme olsa da Dışişleri Bakanlığı'nın süreçte birikimi ve kadrolarıyla hayati rol oynayacağını söyledi. 
     
</TEXT>
</DOC>
