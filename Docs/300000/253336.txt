<DOC>
<DOCNO> 253336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonsiy18.html </URL>
<DATE> 2004/07/06/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
Başbakan Erdoğan Bulgaristan'da... 
</HEADLINE>
<TEXT>

     Başbakan Recep Tayyip Erdoğan, AB'nin Aralık 2004'te Türkiye'ye karşı bir sınav vereceğini ifade ederek, ''Bütün bu adımlardan sonra verilemeyecek olan karar bizi ve halkımızı ciddi manada üzer. Buna çifte standart bile denilmez, standart dışı denilir'' dedi. 
     Başbakan Erdoğan ile Bulgaristan Başbakanı Simeon Sakskoburgotski, heyetler arası görüşmenin ardından ortak basın toplantısı düzenledi. 
     Toplantının başında her iki ülke arasında eğitim alanında işbirliğini düzenleyen anlaşma, Devlet Bakanı Beşir Atalay ile Bulgaristan'ın ilgili bakanı tarafından imzalandı. 
     Erdoğan, İstanbul'da bir hafta önce NATO zirvesinin gerçekleştirildiğini, ittifakın içinde Bulgaristan'ı görmenin mutluluk vesilesi olduğunu ifade etti. 
     Bulgaristan ile Türkiye'nin komşuluk münasebetleri ve özellikle de son zamanlardaki siyasi, ekonomik, ticari noktadaki gelişmelerin iki ülke için de heyecan verici bir durum arz ettiğini kaydeden Erdoğan, 2003 yılı sonu itibariyle ekonomik ve ticari ilişkilerde yaklaşık 1,3 milyar dolarlık ticaret hacmi bulunduğunu, gelişmelerin, bu rakamın bu yıl daha da fazla olacağını gösterdiğini ifade etti. 
     İthalat ve ihracat açısından kalemler ele alındığında, iki ülke açısından da denge olmasının anlamlı olduğunu belirten Erdoğan, Türkiye'nin yatırımcıları itibariyle Bulgaristan'ın 5. ekonomik ve ticari ortağı olduğu düşünüldüğünde, Türk işadamlarının yatırımlarının önem taşıdığını ve bunların iki ülke arasındaki bağları geliştirdiğini kaydetti. Erdoğan, ''Bulgaristan Türkiye'nin Batı'ya açılan kapısı, Türkiye de Bulgaristan'ın doğuya açılan kapısı durumunda'' dedi. 
     Erdoğan, ilişkileri geliştirerek, müteşebbislerin önünü açacaklarını ve onları teşvik edeceklerini, müteşebbislerin yeni müşterek yatırımlara girmelerini özellikle arzu ettiklerini belirtti. 
     
     ''ÇİFTE STANDART BİLE DENİLMEZ'' 

     Erdoğan, daha sonra gazetecilerin sorularını yanıtladı. 
     Başbakan Erdoğan, ''Kopenhag kriterlerinin tamamlandığı söyleniyor. Ekonomik göstergeler olarak da Türkiye, Bulgaristan'dan daha iyi durumda. Ancak biz halen müzakere tarihi için çabalar sarf ediyoruz. Türkiye için bu bir çifte standart mıdır'' şeklindeki soruyu yanıtlarken, şunları kaydetti 
     ''AB'ye müracaatımız 41 yıl oldu. AB müktesebatının 2 ana başlığı var Uyum ve uygulama. Bunlarda da birinci sırayı Kopenhag siyasi kriterleri alıyor. Kopenhag siyasi kriterleri konusunda da Türkiye maalesef son iki yılda çok ciddi ataklar yapmış durumda. 
     Ekonomik konular daha çok müzakere süreci sırasında, tam üyeliğe giden yoldaki kriterlerdir. Türkiye, şu anda Kopenhag siyasi kriterleri konusunda uyumla ilgili bütün reform paketinin gereklerini yerine getirmiştir. Uygulamayla ilgili adımları da atmaktadır. Aralık 2004, AB'nin aslında Türkiye'ye karşı bir sınav vereceği tarihtir. Türkiye Aralık'a kadar uygulamayla ilgili sürecini süratle devam ettirecektir. Türkiye, Helsinki'de adaylığa kabul edilmiştir. Gümrük Birliği'ne aynı şekilde kabul edilmiştir. Bütün bunlar olduktan sonra, hala Aralık 2004'te bütün bu adımlardan sonra verilemeyecek olan karar, bizi ve halkımızı ciddi manada üzer. Buna çifte standart bile denilmez, standart dışı denilir.'' Başbakan Erdoğan, bir Bulgar gazetecinin, bir Türk firmasının Bulgaristan'da yapmayı planladığı, ancak başlayamadığı yatırımla ilgili sorusu üzerine, bu Türk firmasının durumunu Bulgar tarafına görüşmelerde aktardıklarını söyledi. Erdoğan, Bulgar tarafının ''konuyu değerlendireceğini ve ilgili bakanlarıyla görüşerek gerekli cevabı vereceklerini söylediklerini'' kaydetti. 
     Başbakan Erdoğan, bir başka soruyu yanıtlarken, Hazar doğalgaz hatlarının Türkiye ve Bulgaristan üzerinden Avrupa'ya taşınmasıyla ilgili konuyu iki ülke enerji bakanlarının görüştüğünü belirtti. 
     Erdoğan, Bulgaristan'daki Osmanlı-Türk camii ve tarihi eserlerinin durumuyla ilgili bir soru üzerine de Bulgaristan hükümetinden öncelikle Bulgaristan'daki Türk tarihi eserlerinin envanterinin çıkarılmasını istediklerini söyledi. Bu konularda karşılıklı iyi niyet adımları atılacağını ifade eden Erdoğan, ''Sayın Başbakan ile bu konularda aramızda herhangi bir ihtilaf olduğunu zannetmiyorum'' diye konuştu. 
     Başbakan Erdoğan, toplantıdaki simültane tercüme sırasında sorun yaşanınca, ''Tercüme yapılmıyor mu '' diye sordu. Erdoğan'ın, Türk heyetine doğru dönerek, ''Sizler için gerek yok'' şeklindeki esprisi gülüşmelere neden oldu. Erdoğan, daha sonra simültane çeviriyi yapacak görevlilere ''Translate, okey '' diyerek sorunun giderilip giderilmediğini sordu. 
     BAŞBAKAN ERDOĞAN BULGARİSTAN'DA 
     
     SAGSOBURGOTSKİ ''TÜRKİYE'NİN AB ÜYELİĞİ GAYRETLERİNİ DESTEKLİYORUZ'' 

     Bulgaristan Başbakanı Simeon Sakskoburgotski, Türkiye'nin en kısa sürede AB ile tam üyelik görüşmelerine başlayacağını ümit ettiğini belirterek, ''Türkiye'nin AB üyeliği gayretlerini destekliyoruz'' dedi. 
     Sakskoburgotski, Bulgaristan ziyaretine bugün başlayan Başbakan Recep Tayyip Erdoğan ile birlikte yaptığı ikili görüşmenin ardından ortak basın toplantısı düzenledi. 
     Simeon Sakskoburgotski, basın toplantısında yaptığı kısa konuşmada, Başbakan Erdoğan ile NATO zirvesi sırasında da bir araya gelerek iki ülke arasındaki ilişkileri değerlendirdiklerini ve Türkiye ile Bulgaristan arasındaki ilişkilerin her alanda ideal seviyede olduğunu söyledi. 
     Sakskoburgotski, bir gazetecinin, ''AB'ye tam üyelik yolunda Bulgaristan, Türkiye'den bir adım önde görünüyor. Bu açıdan Türkiye'ye herhangi bir telkininiz olacak mı'' şeklindeki sorusuna, Bulgaristan'ın uzun bir süre önce AB ile görüşmelere başladığını belirterek, ''Biz hala amacımıza ulaşmış değiliz. Bu bakımdan durumumuz herhangi bir telkin yapmaya müsait değil'' diye yanıt verdi. 
     Bulgaristan Başbakanı Sakskoburgotski, ''Umarım, AB ile Türkiye arasındaki tam üyelik görüşmeleri en kısa sürede başlar. Biz Bulgaristan olarak Türkiye'nin AB üyeliğine tam üyelik arzusunu ve gayretlerini sonuna kadar destekliyoruz'' diye konuştu. 
     
</TEXT>
</DOC>
