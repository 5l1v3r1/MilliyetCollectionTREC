<DOC>
<DOCNO> 291389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun39.html </URL>
<DATE> 2004/11/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Ukrayna'da iki kent daha seçim sonuçlarını reddetti... 
</HEADLINE>
<TEXT>

     Ukrayna'nın batısındaki Lutsk ve Khmelnitski kentleri, Rusya yanlısı Başbakan Viktor Yanukoviç'in seçim zaferini tanımayı reddeden kentler arasına katıldı. 
     Interfaks ajansının bildirdiğine göre, Lutsk ve Khmelnitski kent meclisleri, başkent Kiev'in yanı sıra Lviv, İvano-Frankivsk ve Vinnytsia kentlerinin seçim sonuçlarını tanımama kararına katıldılar. 
     Lviv, Vinnytsia ve Ivano-Frankivsk kentleri batı yanlısı Viktor Yuşçenko'nun seçimleri kazandığını ilan etmişlerdi. 
     
     SİYASİ KRİZ PARLAMENTONUN ELLERİNDE 
     Yuşçenko da basın mensuplarına yaptığı açıklamada, parlamentonun ülkedeki siyasi krizi çözebilecek tek erk olduğunu söyledi. 
     Seçimi kazandığını ilan eden Yuşçenko, bugün toplanması beklenen Ukrayna parlamentosunun siyasi krizi çözebilecek tek erk olduğunu kaydetti. 
     
     AB'NİN VE FRANSA'NIN ŞÜPHESİ 
     AB dönem başkanı Hollanda'nın Başbakanı Jan Peter Balkenende de sözcüsü aracılığıyla yaptığı açıklamada, AB'nin Ukrayna'daki seçim sonuçlarından ''şüphe'' duyduğunu bildirdi. 
     Balkenende'nin Ukrayna Parlamento Başkanı Volodimir Litvine'i arayarak, AB'nin seçimler konusundaki şüphelerini ilettiği belirtildi. 
     Fransa da Ukrayna'daki seçimler konusunda ciddi şüpheleri olduğunu bildirdi. 
     Dışişleri Bakanlığı sözcüsü Cecile Pozzo di Borgo, '' Avrupa Birliği'ndeki ortakları gibi Fransa da bu aşamada ilan edilen sonuçların doğruluğu konusunda ciddi şüphe duyuyor'' dedi. 
     Sözcü, protestocular Kiev'in merkezine akarken yetkililere itidalli olmaları çağrısında da bulundu. Öte yandan, Polonya Dayanışma sendikasının kurucusu Nobel barış ödüllü Lech Walesa, Ukrayna muhalefet lideri Viktor Yuşçenko'dan, tartışmalı seçimler konusunda arabuluculuk etmesi için yardım çağrısı aldığını söyledi. 
     Walesa, Associated Press'e yaptığı açıklamada, ''Arabulucu olmaya hazırım'' dedi. 
     
</TEXT>
</DOC>
