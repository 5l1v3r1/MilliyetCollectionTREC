<DOC>
<DOCNO> 289464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun13.html </URL>
<DATE> 2004/11/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Japonya, savaş politikalarına doğru... 
</HEADLINE>
<TEXT>

     Japonya'da iktidardaki Liberal Demokrat Parti LDP , ordunun uluslararası çatışmalara müdahil olabilmesini sağlamak için barışçıl anayasada değişiklik yapmak istiyor. 
     Yomiuri Şimbun gazetesinin haberine göre, Başbakan Juniçiro Koizumi'nin partisi, anayasa değişikliklerinin ana hatlarını önümüzdeki ay belirleyecek ve nihai teklifini 2005 Kasım ayında meclise sunacak. 
     Partiye yakın kaynaklara dayanan gazete, anayasa değişikliği teklifinin, partinin 50. kuruluş yıldönümüne yetiştirileceğini yazdı. 
     Gazeteye göre, LDP savaşı ilke olarak reddetmekle beraber, silahlı kuvvetlerin uluslararası çatışmalarda taraf olabilmesinin sağlanmasını istiyor. Bu yönde değişiklik yapılacak olursa, İkinci Dünya Savaşı'ndan sonra Amerikan işgal kuvvetlerince dayatılan Japon anayasası esaslı şekilde değiştirilmiş olacak. 
     Yomiuri Şimbun gazetesi, LDP'nin ayrıca kadınların da tahta çıkabilmesine olanak verecek anayasal değişiklik istediğini kaydetti. 
     Gazeteye göre, bu yöndeki değişiklik, Prenses Masako'nun omuzlarındaki baskıyı azaltacak. Dünyanın en eski monarşisinin varisi Prens Naruhito'nun karısı Masako, 10 yıllık evliliğinde henüz erkek çocuk dünyaya getirmediği için toplumun bazı kesimlerince eleştiriliyor. 
     
</TEXT>
</DOC>
