<DOC>
<DOCNO> 262249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/guncel/gun05.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon Şehirde yapamam 
</HEADLINE>
<TEXT>


Özel Okullar Sınavı'nda 2. olduğunu çobanlık yaparken öğrenen Erboğa, eğitimini Şanlıurfa'da sürdürmek istiyor 


Özel Okullar Sınavı'nda Türkiye ikincisi olduğunu çobanlık yaparken öğrenen Orhan Erboğa'nın, hangi okula kayıt yaptıracağı sorun oldu. Erboğa'nın ailesi, çocuklarının eğitimine büyükşehirde devam etmesini isterken, mezun olduğu okulun yöneticileri, eski öğrencilerinin Şanlıurfa'da kalmak istediğini öne sürdü. Özel Çağlayan İlköğretim Okulu Müdürü Alpaslan Kömüşçü, Erboğa'nın, Şanlıurfa Özel Murat Koleji'ne kayıt yaptırmak istediğini söyledi. Sınav sonuçları açıklandıktan sonra İzmir Fen Lisesi ya da İstanbul Fatih Koleji'ne kayıt yaptırmak istedini açıklayan Erboğa'nın, daha sonra fikir değiştirdiğine dikkati çeken Kömüşçü, "Orhan'la yaptığım görüşmede büyük şehirlerde yapamayacağını, bu nedenle eğitim yaşamına Şanlıurfa'da devam etmek istediğini söyledi" dedi. 

Büyük şehire gitsin 
Erboğa'nın, Ballıca köyünde yaşayan babası Şefik Erboğa ise oğlunun, öğrenim hayatına İstanbul veya Ankara'da devam etmesini istediğini söyledi. Baba Erboğa, "Orhan'ın, iyi bir eğitim kurumuna kayıt yaptırmasını istiyorum. Gerekirse bir yerlerden borç harç eder, eğitimini tamamlamasını sağlarım. Ancak bu puanla Şanlıurfa'da okumasına kesinlikle karşıyım" diye konuştu. 


</TEXT>
</DOC>
