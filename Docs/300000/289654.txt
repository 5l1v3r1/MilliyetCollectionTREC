<DOC>
<DOCNO> 289654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/dunya/adun.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ölüsünü bana verin' 
</HEADLINE>
<TEXT>


Hayatını Iraklılara adayan, İrlanda asıllı Iraklı kadın yardım görevlisi Margaret Hasan'ın eşi Tahsin, katillere seslenerek, "Ona ihtiyacım var. Cesedini verin" dedi 

DIŞ HABERLER SERVİSİ 


Irak'ta yaklaşık bir ay önce kaçırılan uluslararası yardım kuruluşu Care'in Irak Direktörü Margaret Hasan'ın öldürülmesi, dünyada tepki toplarken, Hasan'ın Iraklı eşi Tahsin Hasan, teröristlere seslenerek, en azından eşinin cesedinin yerini söylemelerini istedi. Hangi grup tarafından kaçırıldığı bilinmeyen Hasan, Irak'ta kaçırıldıktan sonra öldürülen ilk kadın rehine oldu. 
İngiltere Dışişleri Bakanı Jack Straw, El Cezire televizyon kanalına gönderilen kasette vurularak öldürüldüğü görülen kadının 59 yaşındaki İrlanda doğumlu ve İrlanda - İngiltere - Irak vatandaşı Margaret Hasan olduğuna inandıklarını söyledi. 
Irak'ta kaçırıldıktan sonra öldürülen ilk kadın olan Hasan'ın katledilmesi, dünya liderleri tarafından sert şekilde kınandı. İngiltere Başbakanı Tony Blair, "uzun yıllarını Irak halkına yardıma adayan" Hasan'ın öldürülmesini "nefret uyandırıcı" bir eylem olarak nitelerken, İrlanda Başbakanı Bertie Ahern, Hasan'ı öldürenlerin tüm uluslararası toplum tarafından kınandığını belirtti. 
Margaret Hasan'ın eşi Tahsin Hasan ise eşini kaçıranlara seslenerek, en azından cesedinin nerede olduğunu söylemelerini istedi. Tahsin Hasan, "Ona ihtiyacım var. Onun huzur içinde yatmasına ihtiyacım var" diye konuştu. Çok üzgün olduğu belirtilen Tahsin Hasan, "Margaret hayatını Irak halkına yardıma adamıştı. Lütfen, lütfen onu bana geri verin" dedi. 

Müslüman olmuştu 
Iraklı Tahsin Hasan'la üniversitede tanışan Margaret Hasan, 30 yıl önce Irak'a yerleşmiş ve Müslüman olmuştu. 25 yıldır Irak'ta yardım görevlisi olarak çalışan Hasan'ın 19 Ekim'de Bağdat'ta kaçırılması, Iraklıların da tepkisini çekmiş, Iraklılar Hasan'ın serbest bırakılması için gösteriler düzenlemişti. Yardım görevlisi, daha önce yayımlanan bir video kasette gözyaşları içinde ölmek istemediğini söyleyerek, Blair'den Irak'taki İngiliz askerlerini çekmesini istemişti. El Kaide bağlantılı Ebu Musab El Zarkavi'nin örgütü de, yayımladıkları bir açıklamayla Hasan'ın serbest bırakılmasını istemişti. 


</TEXT>
</DOC>
