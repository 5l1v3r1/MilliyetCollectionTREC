<DOC>
<DOCNO> 262473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo30.html </URL>
<DATE> 2004/08/11/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Olimpiyatlarda günlük bilet satışında yine rekor... 
</HEADLINE>
<TEXT>

     Atina 2004 Yaz Olimpiyatları için günlük bilet satışının dün 89 bin 317'ye ulaştığı bildirildi. 
     Olimpiyat oyunları için satışa sunulan 5.2 milyon biletin, büyük bölümü final ve yarı final müsabakaları için olmak üzere yaklaşık 2.6 milyonunun satıldığı ve bu rakamın 3 milyonu bulmasının beklendiği açıklandı. 
     Atina Olimpiyatlarında bilet satışından elde edilmesi beklenen gelirin 183 milyon euro olduğu ve bu rakama bugüne kadar yapılan satışlarla hemen hemen ulaşıldığı da kaydedildi. 
     Bu arada, son anda Olimpiyat Oyunlarını izleme kararı alan Yunanlıların, bilet satışlarında her geçen gün yeni bir rekora imza attıkları değerlendirmesinde bulunan Yunan basını, Haziran ve Temmuz aylarındaki ortalama bilet satışının günde 4 bin civarında olduğunu, Olimpiyatların başlangıç tarihine yaklaşıldıkça bu rakamın hızla arttığını yazdı. 
     Gazeteler, geçen hafta satılan biletlerin sayısının 283 bin olduğunu da kaydettiler. 
     
</TEXT>
</DOC>
