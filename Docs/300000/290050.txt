<DOC>
<DOCNO> 290050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/yasam/axyas02.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Torun acısı döndürdü 
</HEADLINE>
<TEXT>


11 yaşındaki torununu ve yakınlarını trafik kazasında kaybeden 'Kumarhaneler Kralı' Sudi Özkan, cenaze töreni için İstanbul'a geldi 

SİNAN TOROS İstanbul 

Edirne'de meydana gelen trafik kazasında 11 yaşındaki torunu Sudi Emirhan Özkan'ı kaybeden "Kumarhaneler Kralı" Sudi Özkan, Rus asıllı eşi Katsyrania ile birlikte İstanbul'a geldi. Avusturya Havayolları'na ait bir uçakla dün 14.50'de Viyana'dan İstanbul'a gelen Sudi Özkan, Atatürk Havalimanı'nda bazı yakınları ve çalışanları tarafından karşılandı. Özkan'ın son derece bitkin olduğu ve eşinin de ağladığı gözlendi. 

'Çok üzülüyoruz' 
Ölen torunu ile diğer yakınlarının cenaze törenine katılacak olan Özkan, "Çok üzülüyoruz. Allah kimseye böyle bir acı vermesin. Kolay değil" dedi. 
Bu arada Özkan, kendisini görüntülemeye çalışan gazetecileri engelleyen yakınlarını "Bırakın çeksinler" diye uyardı. 
Edirne'nin Keşan ilçesindeki trafik kazasında, Sudi Özkan'ın oğlu Anibal Enis Özkan'ın eski eşi Elif Özkan yaralanmış, torunu Sudi Emirhan Özkan, eski dünürleri İsmail Hürriyet ve eşi Seher ile kızları Filiz Hürriyet hayatlarını kaybetmişti. Cenazeler, bugün öğleyin kılınacak namazdan sonra Karacaahmet Mezarlığı'nda toprağa verilecek. 




</TEXT>
</DOC>
