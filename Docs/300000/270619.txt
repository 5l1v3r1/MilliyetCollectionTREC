<DOC>
<DOCNO> 270619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun08.html </URL>
<DATE> 2004/09/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Le Figaro'nun zina yorumu Erdoğan sanki ateşle oynamaktan zevk alıyor 
</HEADLINE>
<TEXT>

     Avrupa basınında TCK tasarısındaki "zina" maddesine ilişkin tepkiler sürüyor. Le Figaro gazetesi, İlerleme Raporu'nun yayınlanmasından hemen önce "büyük risklere giren" Türk hükümetinin tutumunu anlamakta zorluk çekildiğini savundu. Gazete, "Türk başbakanı, Türkiye'nin adaylığına karşı çıkanlara güçlü argümanlar vererek sanki ateşle oynamaktan zevk alıyor" yorumunu yaptı. 
     Fransız Le Figaro gazetesi, Avrupa Komisyonu'nun Genişlemeden Sorumlu Üyesi Günter Verheugen'in zinanın cezalandırılmasına karşı çıkarken şaşkınlığını dile getirdiğini belirtti. Türk aydınlarının büyük çoğunluğunun "zina" tasarısını şoke edici bir gerileme, şeriata dönüş gibi gördüğünü savunan gazete, UNICEF'in 2004 raporuna göre, Türkiye'de 6 milyon okur yazar olmayan kadın bulunduğuna dikkat çekti, kadınların haklarını arayabileceğine yönelik kuşkulara değindi. 
     Projesini haklı çıkartmak için Başbakan Erdoğan'ın lehindeki anketlere dayandığı öne sürülen haberde hükümetin programında ayrıca imam hatipler ile ilgili yasal düzenlemelerin de bulunduğu ifade edildi. 
     Le Figaro, "Laiklik savunucusu" Cumhurbaşkanı Ahmet Necdet Sezer'in veto ettiği imam hatipler ile AKP'nin halen dondurduğu bilinen yasanın, ikinci kez parlamentoda ele alınacağını iddia etti. Haberde, tekrarlanan bu sorunlar ışığında Avrupa Komisyonu raporunun yayınlanmasından önce bu hassas dönemde "önemli risklere giren" Türk hükümetinin tutumunun anlaşılmasında zorluk çekildiği vurgulandı. 
     Le Figaro, haberini noktalarken "Türk başbakanı, Türk adaylığına karşı çıkanlara güçlü argümanları vererek sanki ateşle oynamaktan zevk alıyor" ifadesini kullandı. 
     
</TEXT>
</DOC>
