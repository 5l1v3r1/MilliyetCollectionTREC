<DOC>
<DOCNO> 282718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy02.html </URL>
<DATE> 2004/10/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yakışıksız sözler Diyarbakır, Kürt bölgesinin başkenti' 
</HEADLINE>
<TEXT>

     Muzaffer DURU DİYARBAKIR, DHA 

AVRUPA Parlamentosu İnsan Hakları Alt Komitesi Başkanı ve Fransa Yeşiller Partisi Milletvekili Helene Flautre, Diyarbakır'ın Çınar İlçesi'ne bağlı Tellikaya Köyü'nde halkla görüştü. Flautre, "Diyarbakır, Kürt bölgesinin başkentidir. Aynı zamanda AB'ye giriş mücadelesinin de başkentidir. Çünkü bütün sorunlar burada yatmaktadır. Bu sorunlar sosyal ve ekonomiktir'' dedi. 
     Diyarbakır kent merkezinde temaslarda bulunduktan sonra dün de Çınar'ın Tellikaya köyü'ne giden Helene Flautre, 25 Eylül 2004 tarihinde Tellikaya ile Topyol köylüleri arasında arazi anlaşmazlığı nedeniyle çıkan kavgada Mustafa Koyuncu'nun öldürülmesi olayına adı karışan korucu Ahmet Budak'ın halen görevi başında olduğunu öğrendi. Flautre, "Korucu Ahmet Budak'ın silahının alınmasına rağmen halen görevi başında olduğunu öğrendim. İnsan hakları açısından olumsuz bir durum. Ayrıca halen davanın açılmaması ise ayrı bir sorun'' dedi. 

     
</TEXT>
</DOC>
