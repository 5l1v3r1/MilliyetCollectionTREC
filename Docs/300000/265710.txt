<DOC>
<DOCNO> 265710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko38.html </URL>
<DATE> 2004/08/23/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kerkük - Yumurtalık petrol boru hattında petrol sevkıyatına başlandı 
</HEADLINE>
<TEXT>

     Kerkük-Yumurtalık boru hattından Türkiye'ye petrol sevkıyatına kısmen ve aralıklarla başlandığı ancak, Irak tarafında yaşanan güvenlik sıkıntısı ve teknik arızalar nedeniyle sağlıklı bir yapıya henüz oturtulamadığı bildirildi. 
     Edinilen bilgiye göre, Irak savaşı ve sonrasındaki gelişmeler nedeniyle akışta sıkıntı yaşanan Kerkük-Yumurtalık Petrol Boru Hattı'nın, yeniden tam kapasite ile devreye girmesi için çalışmalar sürüyor. 
     Son günlerde kısmen ve aralıklarla yapılan pompalamada sürekli kesintiler yaşanıyor. Irak tarafından gerek asayiş yönünden gerekse teknik konulardan kaynaklanan sıkıntılar, pompalamanın tekrar durmasına neden oluyor. 
     Konuyla ilgili detaylı bilgi ve pompalanan petrol miktarıyla ilgili rakam vermek istemeyen yetkililer, ''En büyük beklentimiz, boru hattının en kısa zamanda, asayişinin sıkıntılı bölgede tamamiyle sağlanıp tam kapasitede çalışır hale gelmesidir. Şu an düzensiz bir akış var'' dediler. 
     
     IRAK-TÜRKİYE HAM PETROL BORU SİSTEMİ 
     Irak-Türkiye Ham Petrol Boru Hattı Sistemi, Irak'ın Kerkük ve diğer üretim sahalarından elde edilen petrolü Yumurtalık Deniz Terminali'ne ulaştırıyor. Başlangıçta 35 milyon ton yıllık taşıma kapasitesine sahip olan hat, 1976 yılında işletmeye alınmış ve ilk tanker yüklemesi 25 Mayıs 1977'de gerçekleştirilmişti. 
     Toplam 1876 kilometre uzunluğundaki boru hattındaki taşımacılık nedeniyle Türkiye yılda 230 milyon dolar gelir elde ediyordu. Bu miktar, liman ve arıtım gelirleriyle 300 milyon doları aşıyordu. Anlaşmalar gereği, petrol sevkıyatının kısa süreli durdurulması bu geliri etkilemiyordu. Önceki yıllarda da iki aya kadar varan süreler ile durdurmasına rağmen Irak, daha sonraki dönemlerde sevkıyat miktarını artırarak bu açığı kapatıyordu. 
     Körfez Krizi sırasında BM'nin Irak'a uyguladığı ambargo nedeniyle Ağustos 1990'da işletmeye kapatılan boru hattı, 16 Aralık 1996'da sınırlı petrol sevkıyatı için tekrar işletmeye açılmıştı. Bu çerçevede altışar aylık dönemler itibariyle petrol sevkıyatı yapılıyordu. Son Irak savaşı ile 19 Mart 2003'de duran petrol akışı, geçtiğimiz 13 Ağustos'ta yeniden başlamış, ama saldırılar nedeniyle düzenli olarak gerçekleştirilememişti. 
     
</TEXT>
</DOC>
