<DOC>
<DOCNO> 258903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/magazin/axmag02.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadağlı'ya seks tuzağı kurdular 
</HEADLINE>
<TEXT>


Tiyatrocu Tamer Karadağlı ile girdiği ilişkiyi kasede çekerek şantaj yaptığı iddia edilen kadın tutuklandı 

SERHAT ÜNAL, MUSTAFA KURTARAN İstanbul 

Çocuklar Duymasın adlı dizinin başrol oyuncusu tiyatrocu Tamer Karadağlı ile girdiği cinsel ilişkiyi kasede çekerek şantaj yaptığı öne sürülen Burcu Mercan tutuklandı. 
İddiaya göre, Karadağlı, içeriğini bilmediği bir kasetle "kendisine şantaj yapıldığını" ve "tehdit edildiğini" belirterek, suç duyurusunda bulundu. Karadağlı'nın telefonlarını dinlemeye alan Organize Suçlar, Mercan ve arkadaşı Deniz Karaca'nın kimliklerini belirledi ve Karadağlı, şantaj için istenilen parayı teslim etmek için randevu verdi. 


2 kaset ele geçti 
Randevuya Karadağlı'nın yerine giden polis, 2 kadını gözaltına aldı. Aramada da 2 adet VHS kaset ele geçirildi. Mercan tutuklanırken, Karaca ise tutuksuz yargılanmak üzere serbest bırakıldı. Mercan'ın ifadesinde, Karadağlı'yla 5 ay önce Akmerkez'de tanıştıklarını, daha sonra Antalya'da bir otelde Karadağlı, kuzeni Abbas Karadağlı ve bir arkadaşlarıyla buluştuklarını söylediği belirtildi. Aynı otelde gizli kamera yerleştirdiği odada Karadağlı'yla ilişkiye girdiğini de anlatan Mercan, "Amacım, zarar vermek değildi" dedi. 

Telekız da ayarlamış 
Arkadaşı Karaca'nın kasedi gördüğünde kırdığını belirten Mercan'ın, Karadağlı ve kuzeni Abbas Karadağlı'ya yabancı uyruklu telekız ayarladığını da söylediği öne sürüldü. İddiaya göre Mercan, şunları kaydetti "Karadağlı ile Abbas, kızlarla birlikte oldu. Odaya kamera yerleştirerek ilişkilerini görüntüledim. Daha sonra Abbas'tan 'Elimde kaset var. 150 bin dolar ver, yoksa kaset medyaya sızar' diye para istedim. Abbas da, 'Parayı veremem, beni arama' dedi. Kasedin 5 dakikalık bir kopyasını ona gönderdim. Daha sonra Karadağlı, arabasını satacağını söyledi. Ben de bu kez 200 bin euro istedim. Karadağlı, 150 bin euro'yu kabul et yoksa yolun açık olsun' dedi. Sonra da polis bizi yakaladı." 
"Çocuklar Duymasın" dizisinin senaristi ve yapımcısı Birol Güven de, olayı gazetecilerden duyduğunu belirterek, "Kendisiyle konuştuktan sonra bir karar vereceğim" diye konuştu. Güven, adı benzer bir skandala karışan Pınar Altuğ'u diziden çıkarmıştı. 

'Polise sığındım' 

Karadağlı, Milliyet'e yaptığı açıklamada iddiaları yalanlayarak, "Bir komployla karşı karşıyayım. Kadınları tanımıyorum. Tehdit ediliyordum gittim, polise sığındım. Eşim de bana güveniyor" dedi. Lincoln Navigator, Cadillac, Chevrolet Tahoe, Porsche Cayenne modeli cipleriyle sürekli basında yer alan Karadağlı, kimi insanların kendisinin trilyonlar kazandığını sandığını belirterek, "İşte bunların faturası, tehdit ve şantajlarla çıktı. Çünkü insanlar benim çok para kazandığımı zannetti. Kazandığımın vergisini sonuna kadar ödedim" diye konuştu. 


</TEXT>
</DOC>
