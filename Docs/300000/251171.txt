<DOC>
<DOCNO> 251171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/guncel/gun06a.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Robot bomba avında .. 
</HEADLINE>
<TEXT>


TAHSİN AKSU, OSMAN KARA İstanbul 

İstanbul'un çeşitli semtlerinde bırakılan şüpheli paketler polisi alarma geçirdi. Taksim'deki İETT otobüsünün arka koltuğunda bulunan şüpheli paketin kontrolünde bu kez uzaktan kumandalı robot kullanıldı. Robotun yerleştirdiği fünyeyle patlatılan paket, boş çıktı. 
Taksim Meydanı'nda durakta bekleyen ve Zeytinburu - Taksim seferi yapan İETT otobüsünün şoförü, yolcular indikten sonra arka koltuğa bırakılmış bir paket gördü. Durumun bildirilmesiyle olay yerine gelen özel kıyafetli bomba imha uzmanı, çevre güvenliği alındıktan sonra otobüse girdi. Paket dışarı çıkarıldıktan sonra uzaktan kumandalı robot pakete fünyeyi yerleştirdi. Kontrollü şekilde patlatılan pakette bomba izine rastlanmadı. 
Sahil Kennedy Caddesi Bakırköy mevkiinde de yol kenarındaki bir poşette inceleme yapan bomba uzmanları, fünyeyle kontrollü patlatma yaptı. Poşetin içinde çöp çıktı. Mahmutbey Yolu'ndaki Kocasinan Üstgeçidi'ne de bombalı pankart asıldı. Polisler, pankarta yaklaşmadan çevre güvenliği aldığı sırada bomba patladı. Olayda ölen ya da yaralanan olmadı. 


</TEXT>
</DOC>
