<DOC>
<DOCNO> 295537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko24.html </URL>
<DATE> 2004/12/07/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Airbus, Çin'e 23 adet A320 uçağı satacak... 
</HEADLINE>
<TEXT>

     Almanya Başbakanı Gerhard Schröder'in dün başlayan 3 günlük Çin ziyareti meyvelerini vermeye başladı. Avrupalı uçak üreticisi Airbus, China Aviation Supplies şirketine 1.2 milyar dolarlık 23 adet A320 uçağı satışı için anlaşma imzaladı. 
     Yeni Çin haber ajansının bildirdiğine göre iki ülke, uçak üretimi konusunda da işbirliğini ilerletme kararı aldı. 
     İmza töreninde yaptığı konuşmada Çin'i sadece önemli bir pazar olarak görmediklerini belirten Airbus'ın Baş Operasyon Direktörü Gustav Humbert, ''Endüstriyel işbirliğiyle Çin havacılık sanayinin gelişmeyi sürdürmesine katkı sağlamak istiyoruz'' dedi. 
     Boeing'in ilgi gören 7E7 modeliyle rekabet için geliştirilen uzun menzilli uçak projesi A350'de Çin'e yüzde 5 ortaklık öneren Hubert, üretecekleri uçaklar için Çin'den yaptıkları alımı 2007'ye kadar yıllık 60 milyon dolara yükselteceklerini, 2010 yılında ise bu rakamı katlayacaklarını söyledi. 
     Hubert, gelecek yıl Çin'de kuracakları mühendislik merkezi kanalıyla bu ülkeye teknoloji transferini hızlandıracaklarını ifade etti. 
     
     OLİMPİYATLAR İÇİN A380 
     Öte yandan, Airbus'ın 2006 Pekin olimpiyatlarında artması beklenen yolcu talebinin karşılanması için Çin'e, gelecek yıl kullanıma girdiğinde dünyanın en büyük yolcu uçağı olacak olan süperjumbo A380 modelinden satmak istediği belirtildi. 
     Olimpiyatlar için zamanın daraldığına dikkati çeken Airbus'ın ana şirketi EADS'ın CEO'su Rainer Hertrich, ''En kısa zamanda oturup A380 satışını karara bağlamak istiyoruz. Olimpiyatlarda Çinli havayolu şirketleri yanında diğer ülke havayollarınca da kullanılması beklenen A380 modeli için belirlenen kapasitemiz dolmak üzere'' diye konuştu. 
     Hertrich, gazetecilerin, Avrupa Birliği'nin Çin'e uyguladığı silah satışı ambargosunu hatırlatmaları üzerine de ''Temaslarımda ambargo kalkınca A380 satışının olacağına dönük bir ima almadım'' dedi. 
     Hertrich, Çin ticari uçak pazarında yüzde 25 olan pazar paylarını yüzde 50'ye yükseltmek istediklerini sözlerine ekledi. 
     
</TEXT>
</DOC>
