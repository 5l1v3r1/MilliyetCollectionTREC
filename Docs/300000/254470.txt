<DOC>
<DOCNO> 254470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonyas08.html </URL>
<DATE> 2004/07/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Sağlık Bakanlığı Dövmeyi hekimlerden başkasına yaptırmayın 
</HEADLINE>
<TEXT>

     Yaz aylarıyla birlikte özellikle gençlerin yoğun ilgi gösterdiği dövme hijyenik ortamda yapılmaması halinde enfeksiyon riskini de beraberinde getiriyor. Sağlık Bakanlığı özellikle bulaşıcı hastalıklar konusunda risk taşıyan dövmeye karşı uyarılarda bulundu. 
     Sağlık Bakanlığı Temel Sağlık Hizmetleri Genel Müdürü Mehmet Uğurlu, 81 il valiliğine dövme uygulamaları ile ilgili yazı yazarak, bazı uyarılarda bulundu. Dövme yapılırken kanamalara yol açılması, işlemde kullanılan iğnelerin birden fazla kişide kullanılması, işlem öncesinde, işlem sırasında ve sonrasında hijyenik şartların sağlanamamasının bulaşıcı hastalıklar için risk oluşturduğunu belirten Uğurlu, "En önemlisi dövmeyi uygulayan kişilerin sağlık konusunda eğitimsiz ve lisanssız olması nedeniyle sterilite kurallarına uyulmadığından Hepatit B, Hepatit C, AIDS ve benzeri kan yoluyla bulaşan hastalıkların yaygınlaşmasında rol oynamaktadır" dedi. 
     Sağlık mevzuatında insan sağlığı üzerine doğrudan etkisi olabilecek her türlü uygulamanın hekimler tarafından yapılabileceğinin belirtildiğini anımsatan Uğurlu, "Bu nedenle dövme uygulamalarının yapıldığı mekanların denetlenmesi, bu uygulamanın hekim dışı personel tarafından yapılmasına izin verilmemesi, halkın bu konuda bilgilendirilmesi ve izinsiz çalışan bu tür kişiler hakkında gerekli işlemlerin yaptırılması gerekmektedir" dedi. 
     Uğurlu, ayrıca 18 yaşından küçüklere yapılan uygulamalarda ailelerin onayının alınması gerektiğini de kaydetti. 
     
</TEXT>
</DOC>
