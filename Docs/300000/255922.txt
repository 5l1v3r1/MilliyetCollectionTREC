<DOC>
<DOCNO> 255922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonsiy12.html </URL>
<DATE> 2004/07/16/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Erdoğan'ın yerel gazete yazarına açtığı davanın görülmesine başlandı... 
</HEADLINE>
<TEXT>

     Başbakan Recep Tayyip Erdoğan'ın, Gaziantep'te yayınlanan yerel bir gazete ve köşe yazarına, manevi şahsiyetine hakaret edildiği gerekçesiyle açtığı tazminat davasının görülmesine başlandı. 
     Gaziantep 5. Asliye Hukuk Mahkemesi'ndeki duruşmaya, Başbakan Erdoğan'ın Avukatı Fatih Şahin'in yetki verdiği Avukat Ertuğrul Kaya, Zafer Gazetesi Köşe Yazarı Halil Eyyüpoğlu ve avukatları Metin Kaynak ile Yavuz Hüseyin Öksüzler katıldı. 
     Duruşmada söz alan Başbakan Erdoğan'ın avukatı Ertuğrul Kaya, dava dilekçelerini tekrar ettiklerini ve gazete ile köşe yazarı hakkında şikayetçi olduklarını belirterek, ''Bu konuda delil listelerini beyan edeceğiz. Ayrıca, Başbakan Recep Tayyip Erdoğan'ın sosyal ve ekonomik durumuyla ilgili olarak benzeri mahiyette davalarda başka mahkemelerden alınmış olan resmi kayıtlar vardı. Mahkemeniz uygun gördüğü takdirde bu belgeleri ibraz edeceğiz.'' dedi. 
     Zafer Gazetesi Köşe Yazarı Halil Eyüpoğlu'nun avukatı Metin Kaynak da savunmalarını yazılı olarak beyan ettiklerini, müvekkilinin köşe yazısında, Başbakan Erdoğan'a hakaret etme amacını taşımadığını söyledi. 
     Kaynak, ''Sayın Başbakan'ın söylemlerinden bir alıntı yapılarak haber başlıklı bir yazı yazılmıştır. Başbakanımıza hakaret etme amacı yoktur. Suçlamaları kabul etmiyoruz'' dedi. 
     Duruşma, Başbakan Recep Tayyip Erdoğan'ın sosyal ve ekonomik durumuyla ilgili olarak verilmiş resmi cevapların örneklerinin istenmesi ve eksik evrakların tamamlanması için ertelendi. 
     
     DAVA DİLEKÇESİ 

     Başbakan Recep Tayyip Erdoğan'ın Avukatı Fatih Şahin tarafından verilen dava dilekçesinde, Gaziantep'te yayın yapan Zafer Gazetesi'nin 14 Nisan 2004 tarihinde ''Karakalem'' köşesinde Halil Eyüpoğlu imzasıyla yayınlanan köşe yazısında Başbakan Erdoğan'a iftiralarda bulunulduğu belirtiliyor. 
     Dilekçede, köşe yazısında, ''Türkiye Cumhuriyeti Başbakanı ve Adalet ve Kalkınma Partisi Genel Başkanı Recep Tayyip Erdoğan'ın şahsi haklarına tecavüz niteliğinde, şeref, haysiyet ve onuruna yönelik, tahkir ve tezyif edici isnat ve ithamlara, fevkalade zor, katlanılması ve tahammülü gayrı kabil hakaretlere yer verildiği'' savunuluyor. 
     Bu nedenle, köşe yazarı Halil Eyyüpoğlu ve Yazı İşleri Müdürü M. Atilla Konukoğlu ile Zafer Dahili Ticaret ve Pazarlama Limitet Şirketi adına İsmet Atar hakkında 10 milyar lira manevi tazminat davası açılmıştı. 
     
</TEXT>
</DOC>
