<DOC>
<DOCNO> 289849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonsiy01.html </URL>
<DATE> 2004/11/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
AKP'de de Gürtuna sorunu 
</HEADLINE>
<TEXT>

     CHP ile Şişli Belediye Başkanı Mustafa Sarıgül arasındakine benzer bir sorun, AKP ile eski İstanbul Büyükşehir Belediye Başkanı Ali Müfit Gürtuna arasında yaşanıyor. 
     AKP ile Gürtuna arasındaki sorun, CHP ile Sarıgül arasındaki sorunla yolsuzluk suçlamaları açısından olmasa da siyasi boyutları açısından benzerlikler taşıyor. Gürtuna, yerel seçimlerde, partinin yaptırdığı anketlerde birinci sırada çıktığını öne sürmesi ve adaylığını ilan etmesine karşın partinin İstanbul teşkilatı ve Başbakan Erdoğan'ın kararıyla aday yapılmadı. Erdoğan, aday yapılmayacağını açıkladığı bir toplantıda Gürtuna için, "Bir nefer gibi çalışıp partili kimliğini kanıtlarsa kendisini genel seçimlerde milletvekili adayı olarak değerlendirebiliriz" ifadesini kullandı. Gürtuna da, Erdoğan'ın aday olarak Kadir Topbaş'ı tercih etmesine karşın başka partilerden gelen teklifleri geri çevirdi ve aday olmadı. 
     
     AKP İLE SOĞUKLUK SÜRÜYOR 
     Ancak seçimlerin ardından geçen 8 ay gibi bir sürede Gürtuna ile AKP İstanbul ve genel merkez yönetimi arasındaki buzlar erimedi. Gürtuna da bu sürede AKP'ye katılmadı. Gürtuna ile yeni İstanbul Büyükşehir Belediye Başkanı Kadir Topbaş arasında da sıcak bir iletişim oluşmadı. Bu durum, AKP ile Gürtuna arasında, CHP ile Sarıgül arasındaki sorunun benzerinin yaşanmasına neden oldu. AKP ve Başbakan Erdoğan'la yaşadığı soğukluk, Gürtuna'yı merkez ve muhafazakar sağ partilerle yeni oluşumların en çok ilgi gösterdiği isim haline getirdi. 
     Gürtuna'nın ismi, DYP ile ANAP arasında başlayan sağda birlik girişimlerinin yanı sıra, yasaklı lider Necmettin Erbakan'ın Saadet Partisi ve yine muhafazakar kesimlerde arayışları süren yeni oluşumların lider adayı olarak konuşulmaya başlandı. 
     
     GÜRTUNA KARARSIZ 
     Gürtuna bu aşamada liderlik için gelen tekliflerin hiçbirine olumlu karşılık vermemesine karşın, AKP'ye de resmen katılmayarak, "AKP'ye muhalif oluşumların" potansiyel lider adaylarından biri olmayı sürdürüyor. Gürtuna'nın siyasette nasıl yer alacağına ilişkin yakın çevresiyle değerlendirmeleri sürdürdüğü, kararını Başbakan Erdoğan ve AKP ile Topbaş yönetimindeki belediyenin kendisine yönelik izleyeceği tutuma göre belli bir süre daha düşündükten sonra vereceği öğrenildi. 
     
</TEXT>
</DOC>
