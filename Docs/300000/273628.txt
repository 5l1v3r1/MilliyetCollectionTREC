<DOC>
<DOCNO> 273628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko10.html </URL>
<DATE> 2004/09/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
TOKİ, öğretmenler için kolları sıvıyor... 
</HEADLINE>
<TEXT>

     Toplu Konut İdaresi'nin TOKİ , Ankara-Sincan'da İLKSAN üyelerina yapacağı 2 bin 788 konuta ilişkin niahi protokolün, bu hafta içinde imzalanması bekleniyor. 
     İLKSAN Yönetim Kurulu Başkanı Harun Yenice, A.A muhabirine yaptığı açıklamada, TOKİ ile Mart ayında imzalanan ön protokolün ardından, arsa ile ilgili fizibilite, etüd, imar planı çalışmalarının şimdiye kadar sürdüğünü söyledi. 
     Konutların yapılacağı 250 bin metrekare arsanın devir bedelinin, yapılan ekspertiz çalışmaları sonusunda 7 trilyon lira olarak belirlendiğini açıklayan Yenice, şu bilgiyi verdi 
     ''TOKİ bize nihai protokolü gönderdi. Yönetim kurulu olarak inceliyoruz. En kısa sürede, 1-2 gün içinde imzalayabiliriz. Projeden geri adım yok. Planlandığı şekilde devam ediyor. Jeolojik etüd raporları, imar planları zaman aldı. Protokülün imzalanmasından sonra sanıyorum 1-2 hafta içinde TOKİ ihaleye çıkabilir. Bu yıl içinde temel atılması için uğraşıyoruz. 24 Kasım Öğretmenler Günü'nde öğretmenlere müjde vermeyi düşünüyoruz.'' İLKSAN'ın devredeceği arsanın bedelinin ihalede oluşacak konut bedellerine giydirileceğini kaydeden Yenice, talebin İLKSAN tarafından toplanacağını, konut bedellerinin yüzde 25'inin peşin alınarak TOKİ'ye devredileceğini söyledi. 
     Yenice'nin verdiği bilgiye göre, projeden konut alan öğretmenlerden peşinatın ödenmesinden sonra 1 yıl süreyle taksit alınmayacak. Konutlar 1 yılda tamamlanacak ve bedelleri, inşaatlar tamamlandıktan sonra 10 yılda 120 ayda geri ödenecek. Taksit tutarları, memur maaş artışına endeksli olarak yılda 2 kez artırılacak. 
     Projenin ilk gündeme getirildiği aylarda başlangıç taksidinin 500 milyon lira civarında telaffuz edildiğinin hatırlatılması üzerine, İLKSAN Yönetim Kurulu Başkanı Harun Yenice, başlangıç taksidinin 500 milyon liranın oldukça altında olacağını tahmin ettiklerini, kesin rakamın ihale sonucunda belirleneceğini ifade etti. 
     Yenice, ''TOKİ ile İLKSAN, öğretmenlerin ekonomik gücüne göre fiyat oluşturmak için birlikte çalışıyor'' dedi. 
     SİNCAN'daki arazi üzerine, 2 bin 788 konut ile birlikte 2 ilköğretim okulu, bir lise, sağlık merkezi, iş merkezi, idare binası, spor tesisleri de yapılacak. 
     
     İSTEYENE KREDİ OLANAĞI 

     Proje ile İLKSAN üyeleri uygun koşulda ev sahibi yapılırken, atıl durumda bekleyen arsanın da değerlendirilmiş olacağını anlatan Yenice, kurumun mali koşulları gereği arsanın ücretsiz devredilmesinin mümkün olamadığını kaydetti. 
     İLKSAN'ın bir yıldır isteyen üyesine, ödediği aidat miktarına göre 3.5 milyar liraya kadar kredi kullandırdığını hatırlatan Yenice, şöyle devam etti 
     ''Halen üyemize, ödediği aidatın 200 katı kredi veriyoruz. Yönetim kurulumuzun bunu 500 katına kadar yükseltme yetkisi var. Talep gelirse bunu karşılayacağız. Amacımız üyemizi sıkmadan, ekonomik zorluk çektirmeden bu işi yürütmek. Kredi için hizmet süresini de 10 yıldan 5 yıla indirdik.'' Yenice, projenin diğer illere yaygınlaştırılması konusunda ise ''Burada bir başlatalım, İstanbul'da arsalarımız var. Bu proje tamamlandıktan sonra, TOKİ'nin diğer illerde yaptığı konutlarda, üyelerimizin talebi olması halinde, İLKSAN üyeleri için kontenjan ayrılması söz konusu olabilir.'' 
     
     POLSAN VE GSV ÜYELERİNE YÖNELİK KONUT İNŞAATLARI BAŞLADI 

     Edinilen bilgiye göre, TOKİ'nin toplu talepler için konut üretimine yönelik politika kapsamında POLSAN üyeleri, Gençlik ve Spor Vakfı GSV üyelerine yönelik projelerde konut inşaatları yüzde 10 seviyesini aştı. 
     İLKSAN için konut üretilmesine yönelik projede ise arsanın devir bedelinin belirlenmesi konusundaki çalışmaların uzun sürdüğü, bu bedelin belirlenmesi için 2 ayrı ekspertiz çalışması yapıldığı, İLKSAN'ın da kurum olarak zarar etmesini önleyecek en uygun bedelin belirlendiği kaydedildi. 
     TOKİ, İLKSAN projesi için daha önce ihaleye çıkmış, ancak arsa devri gerçekleşmediği için ihaleyi iptal etmek durumunda kalmıştı. 
     TOKİ, ERYAMAN'da, POLSAN üyeleri için 768, GSV üyeleri için 440 konut üretiyor. 
     
</TEXT>
</DOC>
