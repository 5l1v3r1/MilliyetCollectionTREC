<DOC>
<DOCNO> 277750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko33.html </URL>
<DATE> 2004/10/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
TÜSİAD AB-Türkiye ilişkilerinde tarihsel bir aşama kaydedilmiştir 
</HEADLINE>
<TEXT>

     Türk Sanayicileri ve İşadamları Derneği TÜSİAD , AB Komisyonu İlerleme Raporu ile AB-Türkiye ilişkilerinde 'tarihsel bir aşama' kaydedildiğini bildirdi. 
     TÜSİAD'dan rapora ilişkin yapılan açıklamada, AB ile müzakere sürecinde ilerleyen Türkiye'nin, Avrupa'nın geleceğine sağlayacağı siyasal, ekonomik ve sosyal katkıların önemli olduğuna dikkat çekildi. 
     Aralık ayında toplanacak AB Konseyi'nin, Türkiye ile müzakereleri artık zaman geçmeden başlatması gerektiği belirtilen açıklamada, bu kararın aynı zamanda, AB için de 'siyasal bir olgunluk ve demokratik etik sınavı' olduğu vurgulandı. 
     Açıklamada, ''AB Komisyonu'nun raporu ile AB-Türkiye ilişkilerinde tarihsel bir aşama kaydedilmiştir. Rapora göre, Türkiye artık tam üyelik hedefiyle, AB ile müzakerelere başlamak için Kopenhag siyasi kriterlerine uyumlu bir ülke durumuna gelmiştir'' denildi. 
     TÜSİAD'ın, kurulduğu tarihten beri Türkiye'nin, çağdaş bir demokrasi ve küresel ekonomik rekabet gücüne sahip ülke olmasını hedeflediği ve faaliyetlerini bu yönde sürdürdüğü belirtilen açıklamada, şu görüşlere yer verildi 
     ''AB ile ilişkilere de bu çerçevede öncelik verilmiştir. TÜSİAD, 1997 yılında müteveffa Prof. Dr. Bülent Tanör tarafından kaleme alınan 'Türkiye'de Demokratikleşme Perspektifleri' raporu ile başlayan Kopenhag siyasi kriterlerine uyum yönündeki etkinlikleri çerçevesinde, AB Komisyonu'nun son raporunu memnuniyetle karşılamaktadır. 
     Türkiye'nin, bundan sonra da çağdaş bir hukuk devleti olmanın gereklerini yerine getirmek yönünde hareket edeceğine inancımız tamdır. Komisyon'un müzakerelerin yöntemi ile ilgili önerdiği kurallar, her iki tarafın da yararına olabilecek şekilde uygulanabilir.'' 
     
</TEXT>
</DOC>
