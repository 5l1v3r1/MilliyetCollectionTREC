<DOC>
<DOCNO> 255627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/soneko09.html </URL>
<DATE> 2004/07/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kilosu 5 milyon lira Kiraz, döviz kazandırıyor... 
</HEADLINE>
<TEXT>

     Niğde'nin Ulukışla İlçesi'ne bağlı Darboğaz Beldesi'nde üretilen kirazların büyük bir bölümünün, ABD ve AB ülkelerine ihraç edildiği bildirildi. 
     Darboğaz Belediye Başkanı Mustafa Kuzum, kiraz yetiştiriciliğinin, beldelerinin en önemli geçim kaynaklarından biri olduğunu belirtti. 
     Darboğaz Beldesi'nde yaklaşık bin ailenin kiraz yetiştiriciliğiyle uğraştığını ifade eden Kuzum, şunları söyledi 
     ''Darboğaz, Toroslar'ın eteğinde kurulu ve 3 bin civarında nüfusu olan bir belde. Beldemizde yaklaşık bin aile 5 bin dekar alanda kiraz yetiştiriyor. Bölgede 200 bin civarında kiraz ağacı bulunuyor. Yılda 1500- 2000 ton arasında uzun saplı ve yuvarlak Napolyon cinsi kiraz üretiliyor. Beldemizin deniz seviyesinden yüksekliği 1500 metre olduğu için Türkiye'nin son turfanda kirazları beldemizde yetiştiriliyor.'' Kuzum, Darboğaz Beldesi'nde üretilen kirazların büyük bir bölümünün ihraç edildiğini belirterek, ihracatçı firmaların beldelerine gelerek üretilen kirazları üreticiden satın aldıklarını kaydetti. 
     Çiftçilerin firmalara, kirazın kilosunu 4.5 ile 5 milyon lira arasında değişen fiyatlardan sattıklarını bildiren Kuzum, ''Darboğaz'dan alınan kirazların büyük bir bölümü, alıcı firmalar tarafından ABD ile AB ülkelerine ihraç ediliyor'' dedi. 
     Kıraç arazilerin sulanabilmesi halinde beldelerindeki kiraz bahçeleri ve elde edilecek ürünün miktarının daha da artacağına dikkati çeken Kuzum, şöyle devam etti 
     ''Arazilerimizin bir bölümü sulanamıyor. Susuz arazide de kirazcılık yapılamıyor. Toroslar'daki karların erimesi sonucu oluşan dereler beldemiz yakınlarından geçmekte ve Seyhan Nehri'ne ulaşmaktadır. Bu dereler üzerine yapılacak bir göletle, 2 bin dekarlık bir alan daha sulu tarıma kazandırılacak ve buralarda da kiraz yetiştiriciliği yapılacaktır. Bu nedenle beldemizdeki kiraz bahçeleri sayısı daha da artacak ve elde edilecek ürün miktarı da yükselecektir. O zaman beldemiz ve ülkemize girecek döviz miktarı da artacaktır. Darboğaz'a bir gölet yapılacağı ve 2005 programına alınacağını öğrendik. Beldemizde kiraz bahçelerinin artmasıyla göletin maliyetinin 2-3 yılda amorti edileceğine inanıyorum.'' 

     
</TEXT>
</DOC>
