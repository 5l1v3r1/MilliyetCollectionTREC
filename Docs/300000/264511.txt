<DOC>
<DOCNO> 264511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur39.html </URL>
<DATE> 2004/08/18/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Anne ve babasının cesetleriyle 3 gün geçirdi .. 
</HEADLINE>
<TEXT>

     Antalya'nın Gündoğmuş İlçesi'nde, uçuruma yuvarlanan araçta anne ve babası ölen 8 yaşındaki çocuk, kazadan 3 gün sonra köylüler tarafından yaralı halde bulundu. 
     AA muhabirinin aldığı bilgiye göre, Gündoğmuş İlçesi Ümitli Kale harabeleri yakınında, 07 LU 597 plakalı otomobil, yaklaşık 60 metrelik uçuruma yuvarlanmış halde köylüler tarafından bulundu. Otomobilin içinden Durali Yıldız 52 ve eşi Ümmühani Yıldız'ın 42 cesetlerini çıkaran köylüler, aracın yakınında Yıldız çiftinin 8 yaşındaki oğulları Yusuf Yıldız'ın yerde yattığını fark ettiler. 
     Kaza anında otomobilden fırladığı ve sağ ayağında kırık olduğu tespit edilen çocuk, Alanya Devlet Hastanesi Çocuk Servisi'nde tedavi altına alındı. Olay yerinde yapılan incelemede, kazanın 3 gün önce olduğu belirlendi. 
     
     SAĞLIK DURUMU GENEL OLARAK İYİ 
     Alanya Devlet Hastanesi Çocuk Hastalıkları Uzmanı Muhterem Özdemir, AA muhabirine yaptığı açıklamada, çocuğun sağlık durumunun genel olarak iyi olduğunu söyledi. 
     Çocuğun sağ bacağında kırık tespit edildiğini belirten Özdemir, ''Tetkiklerimiz devam ediyor. Çocuk üç gündür aç ve susuz kalmış. Böbrek yetmezliğinden şüpheleniyoruz. Ailesinin cesetleriyle 3 gün geçirdiği için bu olay, psikolojik olarak üzerinde bazı izler bırakmış. O yüzden tepkileri belirsiz ve anlaşılmaz'' dedi. 
     
</TEXT>
</DOC>
