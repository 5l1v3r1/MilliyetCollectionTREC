<DOC>
<DOCNO> 297827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun31.html </URL>
<DATE> 2004/12/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İtalya ve İngiltere Türkiye'yi desteklemek için anlaştı 
</HEADLINE>
<TEXT>

     AB zirvesi öncesinde bugün Washington'da ABD Başkanı George W. Bush ile görüşecek olan İtalya Başbakanı Silvio Berlusconi'nin, dün Londra'da İngiltere Başbakanı Tony Blair ile yaptığı ikili görüşmede Türkiye'nin AB süreci konusunun ele alındığı bildirildi. 
     İtalyan basınında yer alan haberlerde, ''İtalya-İngiltere arasında Türkiye konusunda tam bir görüş birliği bulunduğu'' belirtildi. 
     La Stampa gazetesi bugünkü nüshasında, ''Roma ve Londra, Ankara'nın AB'ye girmesinden yana'' başlığını kullandı. 
     Haberde, Berlusconi'nin sözcüsü Paolo Bonaiuti'nin, ''İtalya ve İngiltere'nin, Türkiye konusunda son derece olumlu bir tavır içerisinde oldukları öteden beri biliniyor'' dediğine işaret edildi. 
     Berlusconi-Blair görüşmesine ilişkin, İngiltere'nin Avrupa Bakanı Denis MacShane tarafından yapılan açıklamalar da İtalyan gazetelerinde geniş biçimde yer aldı. 
     MacShane, Türkiye konusunda yaptığı değerlendirmede, ''Müzakerelerin iyi niyetle ve en kısa sürede başlatılması konusunda bizler herhangi bir engel görmüyoruz'' dedi. 
     MacShane, Türkiye'nin son 10-15 yıllık zaman diliminde önemli reformlar yaptığına işaret ederek, sözlerini şöyle sürdürdü 
     ''Türkiye, halkının çoğunluğu Müslüman olmakla birlikte teokrasiyle yönetilmeyen laik bir ülkedir. Bizler, dini inançlara dayanarak AB'ye giriş konusunda ayrımcılık yapma yoluna başvurmamalıyız. AB, Türkiye'den korkmamalı. Müslüman bir ülkeye AB'ye pekala girebileceği yönünde bir sinyal vermek son derece önemli.'' 
     
</TEXT>
</DOC>
