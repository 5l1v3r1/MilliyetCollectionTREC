<DOC>
<DOCNO> 256148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonspo12.html </URL>
<DATE> 2004/07/17/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Samsunspor, çalışmalarını tamamlayarak Samsun'a döndü... 
</HEADLINE>
<TEXT>

     Samsunspor, yeni sezon hazırlık çalışmalarını sürdürdüğü Kızılcahamam kampını tamamlayarak Samsun'a döndü. 
     Karadeniz ekibinde, futbolculara 2 gün izin verilirken, Kızılcahamam kampına geç katılan oyuncular tesislerde kısa süreli çalışma yaptı. 
     Başarılı bir kamp dönemi geçirdiklerini belirten teknik sorumlu Ertuğrul Sağlam, takımın genel durumundan memnun olduğunu söyledi. 
     Kampta futbolcuların kondisyonlarını artırdığını kaydeden Sağlam, ''Eksiklerimizi gidermeye çalışıyoruz. Sezon hazırlıklarını en iyi şekilde değerlendirmeliyiz. Çünkü ligde kendimizi göstermemiz gerekiyor'' diye konuştu. 
     Sağlam, belirlenen fikstürden memnun olduğunu ve başarılı olacaklarına inandığını sözlerine ekledi. 
     
</TEXT>
</DOC>
