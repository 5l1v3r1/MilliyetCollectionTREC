<DOC>
<DOCNO> 265124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonyas09.html </URL>
<DATE> 2004/08/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Polise ''imdat'' dedirten ihbarlar... 
</HEADLINE>
<TEXT>

     155 Polis İmdat Hattı'na ciddi ihbarların yanı sıra zaman zaman da görevli polisleri gülümseten ilginç ihbarlar geliyor. 
     Kesintisiz 24 saat hizmet veren 155 Polis İmdat Hattı'na bu yıl 7 ayda 120 bin ihbar geldi. Bu ihbarlar arasında ilk sırayı 40 bin ihbarla ''alkollü şahıslar'' için yapılan başvurular alırken, kavga, hırsızlık ve hasarlı trafik kazaları ihbarları, en çok başvuru konusu... 
     155 Polis İmdat Hattı'na kavga, hırsızlık, gasp, silah atma, uyuşturucu, şüpheli şahıs ve paket ile trafik kazaları, yerde yatan şahıslar, çalıntı-buluntu otomobiller, banka alarmları ve yangınla ilgili ihbarların yanı sıra ilginç ihbarlar da geliyor. 
     
     ÇOCUK ANNESİNİ, ANNE ÇOCUĞU 

     Bir vatandaş polisten, ''berbere gitmesi için babasını korkutmalarını'' isterken, bir başkası da kendisini belli bir saatte telefonla uyandırmaları talebinde bulundu. 
     Kısa süre arayla çocuk ve anne tarafından yapılan ihbarlar da 155'te görevli polislere ilginç anlar yaşattı. 
     155'i arayan küçük bir çocuk, annesinin kendisine çok kızdığını ve dövdüğünü belirterek, annesinin polisler tarafından alınıp alınamayacağını sordu. Bu görüşmeden kısa bir süre sonra bu kez anne 155'i arayarak asıl yaramazlık yapanın çocuğu olduğunu ve kendisini çok üzdüğünü anlatarak, görevli polislerden çocuğu yaramazlık yapmaması için uyarmalarını istedi. 
     155'e gelen ilginç şikayet ve ihbarlardan bazıları şöyle 
     -Bir vatandaş otobanda benzininin bittiğini bildirerek benzinci gönderilmesini talep etti. 
     -Annesinin bakkala gitmesi karşılığında kendisine 500 bin lira teklif ettiğini belirten bir başka çocuk ise ''Bu konu rüşvete girmiyor mu Annem suçlu değil mi '' diye sordu. 
     -Annesinden sürekli dayak yediğini belirten küçük bir çocuk, annesinin ekipler tarafından alınmasını istedi -Bir ilkokul öğrencisi 3 yaşlarındaki kardeşinin ders yapmasını engellediğini belirterek polislerden yardım istedi. 
     -Bir kişi kendisinin hırsız olduğunu, soygun yaptığı işyerinde işyeri sahibi ile birlikte olduğunu belirterek, ekip gönderildiği takdirde teslim olacağını belirtti. 
     -Bir genç cep telefonunun numarasını vererek saat 07.00'de uyandırılmasını istedi. 
     -Bir kadın Batman'daki bir derenin köprü sorununun, Mamak'ta bulunan araba hurdalarının dereye dökülmesi ve üzerlerinin betonla kaplanarak çözülmesini önerdi. Bu kadın, görevli polislerin bunun nedenini sorması üzerine de böylece hem hurdaların oluşturduğu kötü görüntünün ortadan kalkacağını hem de köprü sorununun çözüleceğini ifade etti. 
     Öte yandan Ramazan ayında Ramazan topunun patlayıp patlamadığını sormak için 155'i arayan vatandaşların yanı sıra kış aylarında kar yağışı nedeniyle okulların tatil olup olmadığını soran vatandaşlar da 155'in müdavimleri arasında bulunuyor. 
     155 görevlileri ile bu hattı arayan vatandaşlar arasında komik diyaloglar da yaşanıyor. Polisin adres almak için nereden aradığını sorduğu bazı vatandaşlar, ''evin salonundan'' yanıtını verirken, bazı vatandaşlar da ''Nerede oturuyorsunuz '' sorusuna ''kanepede'' karşılığını veriyor. 
     
     ''7 24 GÖREV BAŞINDA'' 

     Ankara Emniyet Müdürlüğü, Muhabere Elektronik Şube Müdürlüğü bünyesinde 1986 yılında kurulan ''155 Polis İmdat Hattı''nda 4 grup halinde 7 gün 24 saat görev yapan polisler, vatandaşların asayiş konularında yaptıkları başvuruları değerlendiriyor. 
     Ayda 90-110 bin arasında ihbarın yapıldığı imdat hattına genelde kavga, hırsızlık, gasp, silah atma, uyuşturucu, şüpheli şahıs ve paket ile trafik kazaları, yerde yatan şahıslar, çalıntı-buluntu otomobiller, banka alarmları, ve yangınla ilgili ihbarlar geliyor. İhbarlar arasında ilk sırayı 40 bin ihbarla ''alkollü şahıslar'' alıyor. 
     155 ya da polisler arasında bilinen adıyla Haber Merkezi'nde 5 polis memuru sürekli telefonlara bakıyor ve gelen ihbarları ilgili birimlere ulaştırıyor. 155'ten telsizle yönlendirilen polis ekipleri, olay yerine zamanında giderek müdahale edebiliyor. 
     
     KİMLİKLER GİZLİ KALIYOR 

     Muhabere ve Elektronik Şube Müdürü Mustafa Gökçimen, AA muhabirine yaptığı açıklamada, 155 Polis İmdat Hattı'nın polise ihtiyaç duyan vatandaşlarla polis arasındaki irtibatı sağlamak amacıyla hizmet verdiğini söyledi. 
     Gelen ihbarlarda zamana karşı yarış içinde olduklarını ifade eden Gökçimen, vatandaşlardan, 155'e yapacakları ihbarlarda kısa ve öz olarak olay yerini ve olay yerini bildirmelerini, şayet biliyorlarsa olaya karışan şahısların kimliklerini de söylemelerini istedi. 
     Gökçimen, ihbarda bulunan vatandaşların kimlik bilgilerinin gizli kaldığını bildirdi. 
     Mustafa Gökçimen, 155'e gelen ve polisin görev ve sorumluluğu dışında kalan konularda da vatandaşlara yardımcı olduklarını, bu tür başvurularda bulunan kişileri ilgili kurum ya da kuruluşlara yönlendirdiklerini söyledi. 
     
     İSPİYONCULUK DEĞİL 

     Yardıma ihtiyacı olan vatandaşların her türlü cep ve sabit telefondan 155'i arayabileceğini belirten Gökçimen, 155 hizmetinin ücretsiz olduğunu kaydetti. 
     155 Polis İmdat Hattı'na 2000 yılında 29 bin, 2001'de 37 bin, 2002'de 72 bin, 2003 yılında ise 105 bin ihbarın geldiğini, 2004'ün 7 ayında ise ihbar sayısının 119 bine ulaştığını anlatan Gökçimen, ihbarlardaki artışın vatandaşların polise olan güveninin artmasından kaynaklandığını söyledi. 
     Vatandaşların gördüğü, yasalara aykırı veya şüpheli bulduğu her durumu polise bildirmesi gerektiğinin altını çizen Gökçimen, vatandaşların, yaptıkları ihbarları, şikayet ve ispiyonculuk gibi değerlendirmemeleri ve bunun bir vatandaşlık görevi olduğunu bilmeleri gerektiğini ifade etti. 

     
</TEXT>
</DOC>
