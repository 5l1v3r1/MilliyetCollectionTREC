<DOC>
<DOCNO> 279745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko43.html </URL>
<DATE> 2004/10/13/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Şener Çukurova'nın ilk taksiti aksatması kuşkuları derinleştirdi 
</HEADLINE>
<TEXT>

     Devlet Bakanı ve Başbakan Yardımcısı Abdullatif Şener, Çukurova Grubu'nun borçlarıyla ilgili olarak, ''İşin hemen ilk taksitlerde tıkanmış olması, yapılan protokollerin yükümlülüğünün tamamının yerine getirilebileceği ile ilgili kuşkuları derinleştirmektedir. Bundan ne olacak Bu ek protokollerde bunun müeyyidesi vardır. Buna göre işlem yapılacaktır'' dedi. 
     Doğan Yayın Holding tarafından düzenlenen ''Halka Açık Şirketlerde Kurumsal Yönetim İlkelerinin Uygulanması'' konulu panele katılan Şener, gazetecilerin sorularını yanıtladı. 
     Bir gazetecinin ''BDDK'dan bir açıklama geldi. Çukurova Grubu ile artık eski sözleşmenin tekrar yürürlüğe geçtiği bildirildi. Fakat bu arada TMSF ile 31 Ekim'e kadar yeni sözleşme geçerli olacak. Bu durumda Çukurova Grubu ile hangi sözleşme geçerli olacak '' şeklindeki sorusuna Şener, Çukurova Grubu'nun borçlarıyla ilgili olarak iki ayrı kurumla yapılan sözleşmeler bulunduğunu, son yapılan sözleşmelerin bir taraftan TMSF ile yapıldığını, buna ek protokol dendiğini, diğer taraftan Yapı Kredi ile yapıldığını söyledi. 
     
     ''HUKUKİ ÇERÇEVEDE NE YAPILMASI GEREKİYORSA YAPILACAK'' 

     Şener, ''Ama bu iki ek protokol öncesinde daha önceden BDDK bünyesindeyken yapılmış bir ana protokol vardır. Fakat bu ikinci protokolden sonra bu ek protokol askıya alınmış, ikincisi yürürlüğe girmiştir. Buna göre de Çukurova Grubu'nun borçları, belli bir ödeme planına bağlanmıştı'' dedi. 
     TMSF'ye olan borçlar bir ödeme planına bağlanırken, diğer yandan Yapı Kredi'ye olan yükümlülüklerin ödeme planına bağlandığını anımsatan Şener, şunları kaydetti 
     ''Geldiğimiz nokta itibariyle henüz her iki tarafta da ilk taksitler ödenmemiş durumdadır. Buna istinaden TMSF'nin yaptığı açıklama da bu ayın sonuna kadar ilk iki taksidi ödeyebileceği ile ilgili bir değerlendirme var. Yapı Kredi tarafında yapılan açıklamada ise dün itibariyle aslında temerrüde düşmüşlerdir. Dolayısıyla bu ek ikinci protokol artık Çukurova Grubu ile anlamsızlaşmıştır diye açıklama yapılmıştır. BDDK bu konuyu takip etmekte olduğunu belirtmiştir.'' Bundan sonra ne olacağına ilişkin olarak Bakan Şener, ''Türkiye bir hukuk devleti. Mevcut hukuk düzeninde sözleşmelerin hükümlerine uymamanın veya gecikmenin müeyyidesi ne ise o uygulanır. Yani hukuki çerçevede ne yapılması gerekiyorsa yapılacak. Olan budur'' dedi. 
     ''Burada birbirine bağlı iki alacaklıda farklı açıklama olduğu için, yani Yapı Kredi'nin yaptığı açıklamaya istinaden birinci protokole mi dönülecek, yoksa ikinci protokol hala yürürlükte mi '' sorusu bulunduğunu ifade eden Şener, konunun hukuk zemini üzerinde tartışılması gereken bir konu olduğunu söyledi. 
     Şener, ''Herhalde her iki tarafın hukukçuları bunu değerlendireceklerdir ve bu değerlendirmeye göre belli bir sonuca ulaşılacaktır'' dedi. 
     
     ''HUKUK NE DİYORSA O OLUR'' 

     Abdullatif Şener, şunları kaydetti 
     ''Ben genel olarak şunu söyleyebilirim. Bu iki tarafın alacağı da birbirine yakından bağlı, hakim ortaklarla TMSF ve Yapı Kredi arasında yapılan protokolleri birbirinden ayırmak, nitelik olarak da içerik olarak da mümkün olmayacak özellikler taşımaktadır. Sistem içiçe yürümektedir. Böyle bir noktada 20 katlı bir binanın bir katında çökme olduğu zaman, binanın tamamıyla ilgili neyi tartışırsak, buna benzer bir fotoğrafla karşı karşıyayız. Ama bugünlerde konu değerlendirilecek. Her iki taraftan da bir hukuk sorunudur. Hukukçuların değerlendirmesi gereken bir noktadayız. Sonuçta hukuk ne diyorsa o olur.'' Şener, ''TMSF ve BDDK kanadında Çukurova Grubu'nun borçlarını ödeyeceğine dair artık inanç yitirilmiştir'' diyebilir miyiz '' şeklindeki soru üzerine de ''Bunlar ilk taksitler. İşin hemen ilk taksitlerde tıkanmış olması, yapılan protokollerin yükümlülüğünün tamamının yerine getirilebileceği ile ilgili kuşkuları derinleştirmektedir. Bundan sonra ne olacak Ek protokollerde bunun müeyyidesi vardır. Ne olacağı ile ilgili hükümler olduğunu düşünüyorum. Buna göre işlem yapılacaktır. Muhtemelen birinci protokole dönülebilir'' yanıtını verdi. 
     
     ''KAMU ALACAĞINI TAHSİL ETMEK İÇİN VARDIR'' 

     Yapı Kredi Bankası'ndaki Turkcell hisselerinin satışının bundan sonra söz konusu olup olmayacağına ilişkin bir soruya karşılık da Şener, şunları söyledi 
     ''Kamu alacağını tahsil etmek için vardır. Kamu alacağını tahsil etmek, piyasadaki dengeleri bozmamak, borçluları tamamen piyasadan silmemek için alacaklarını belli bir protokole bağlamaktadır. Bu protokollerin amacı odur. Yani borçlu da varlığını sürdürsün, ama biz de sağlıklı bir şekilde alacağımızı tahsil edelim diye yapılmaktadır. 
     Ama bu borçlar protokollere rağmen ödenmiyorsa veya ödeyebilme koşulları borçlular tarafından yitiriliyorsa, bu takdirde kamu alacağından vazgeçmez. Alacağını tahsil eder. Alacağını tahsil edebilmesi için de mevcut yürürlükte olan bütün yasalardaki imkanlardan, müeyyidelerden yararlanır. Bu müeyyideler neyi gerektiriyorsa onu yapar.'' 

     
</TEXT>
</DOC>
