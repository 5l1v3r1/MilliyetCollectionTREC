<DOC>
<DOCNO> 294105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko08.html </URL>
<DATE> 2004/12/02/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Tüketici kredisi kullanımında başı ücretliler çekti... 
</HEADLINE>
<TEXT>

     Ücretliler, kredi kullanımında ilk sırada yer alıyor. Yılın ilk dokuz ayında bankalardan 2.5 milyon kişi, toplam 16.1 katrilyon liralık kredi kullandı. Ücretliler yüzde 47 payla kredilerde başı çekti. 
     ANKA'nın Türkiye Bankalar Birliği TBB verilerinden yaptığı belirlemeye göre, bankalar ocak-eylül döneminde tüketicilere 16 katrilyon 76.6 trilyon lira tutarında kredi açtı. Sözkonusu dönemde kredi kullanan kişi sayısı 2 milyon 4 bin 786'yı buldu. 
     
     ÜCRETLİLER İLK SIRADA 
     Kredi kullanan meslek gruplarının başında yine ücretliler geliyor. Dokuz ayda 1 milyon 139 bin 91 ücretli, bankalardan 7 katrilyon 519.2 trilyon liralık kredi kullandı. Ücretlilerin toplamdaki payı yüzde 47'ye ulaştı. 
     Söz konusu dönemde 125 bin 494 serbest meslek mensubu 1 katrilyon 490.9 trilyon liralık, diğer meslek gruplarında çalışan 365 bin 94 kişi de 4 katrilyon 450.5 trilyon liralık kredi kullanımına gitti. 
     
     YAŞ GRUPLARI 
     Bankalardan yüzde 38 payla en fazla krediyi 36-55 yaş grubundakiler kullanıyor. Bu grupta yer alan 762 bin 167 kişi, dokuz ayda 6 katrilyon 201.4 trilyon liralık kredi aldı. 
     Daha sonra, yüzde 23.2 payla 26-35 yaş grubundakiler, yüzde 4.8 payla 18-25 yaş grubundakiler geldi. 
     
     TÜKETİCİ UZUN VADEYE KAYIYOR 
     Vade dağılımlarına göre dağılım incelendiğinde, tüketicilerin bankalardan giderek daha uzun vadeyle borçlandıkları belirlendi. İlk dokuz aydaki tüketici kredilerinin 1 katrilyon 861.5 trilyonunu 13-18 ay, 3 katrilyon 971.3 trilyonunu 19-24 ay, 3 katrilyon 495.6 trilyonunu 25-36 ay, 1 katrilyon 633.1 trilyonunu ise 37 ay ve daha fazla vadeliler oluşturdu. Böylece, 1 yıldan daha uzun vadeli kredilerin toplam tutarı 10 katrilyon 961.6 trilyonu buldu. Bir yıldan uzun vadeli tüketici kredilerinin toplamdaki payı yüzde 68.2'yi kadar çıktı. 
     10-12 ay vadeli tüketici kredilerinin tutarı ise 2 
     katrilyon 216.6 trilyon lira oldu. Bu vadedeki kredilerin toplamdaki payı yüzde 13.8 olarak gerçekleşti. 
     
     GELİR DÜZEYİ 
     Bankalardan en fazla krediyi 250 milyon liranın üzerinde geliri bulunanlar kullanıyor. Geliri 250 milyon lirayı aşan 1 milyon 193 bin 811 kişinin, dokuz ayda 9 katrilyon 279.4 trilyon liralık kredi kullandığı belirlendi. 
     Toplam geliri 50 milyon liraya kadar olan 208 bin 777 kişi ise ikinci sırada yer aldı. Bu kişiler sözkonusu dönemde 903.5 trilyon liralık kredi kullanımına gitti. 
     Geliri 50-100 milyon lira arasındaki 1586 kişi ise bankalardan 9.6 trilyon liralık kredi kullandı. 
     
     BÜYÜK BÖLÜMÜ YÜKSEKOKUL MEZUNU 
     Kredi kullanımında yüksek okul mezunları ilk sırada bulunuyor. Dokuz ayda fakülte ve yüksekokul mezunu olan 413 bin 362 kişi 3 katrilyon 843.3 trilyon liralık kredi aldı. 
     Bankalar, lise mezunu 545 bin 811 kişiye 3 katrilyon 6.5 trilyon lira, ilk ve ortaokul mezunu 331 bin 488 
     kişiye 2 katrilyon 312.6 trilyon liralık kredi açtı. 
     
</TEXT>
</DOC>
