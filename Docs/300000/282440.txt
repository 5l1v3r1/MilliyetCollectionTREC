<DOC>
<DOCNO> 282440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun43.html </URL>
<DATE> 2004/10/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Papa'nın bozulan sağlığı bir dergiye kapak oldu 
</HEADLINE>
<TEXT>

     Katoliklerin ruhani lideri Papa İkinci Jean Paul'ün sağlık sorunları nedeniyle konuştuklarının bile anlaşılmaz hale gelmesi tartışmaları da beraberinde getirdi. 
     İtalya'nın haftalık haber dergilerinden L'Espresso, ''Vatikan'da komuta kimin elinde'' sorusuyla Papa'nın sağlığını kapak konusu yaptı. 
     Derginin araştırmasına göre, Papa'nın sağlık sorunları dolayısıyla yönetimle fazla ilgilenememesi nedeniyle, Vatikan'da ipler Papa'nın Özel Sekreteri Snanislaw Dziwisz, Dinsel Öğretiler Kurulu Başkanı Kardinal Joseph Ratzinger, Başbakan konumundaki Devlet Sekreteri Kardinal Angelo Sodano ile Vatikan Hukuki Metinler Kurulu ve Disiplin Komisyonu Başkanı Kardinal Julian Herranz Casado'nun elinde. 
     ''Papa konuşabiliyor, ama ne dediği anlaşılamıyor. Kullandığı dillerden en anlaşılabilir olanı Polakça'' diyen L'Espresso, Papa'nın heyetleri kabul etmeye devam ettiğine işaret etti. 
     Dergi, ''Papa'yı dinleyenler başlarıyla onaylıyorlar, kendisine teşekkür ediyorlar, ama huzurdan ayrıldıklarında aslında hiçbir şey anlayamadıklarını itiraf ediyorlar'' ifadesini kullandı. 
     Papa'nın Özel Sekreteri Polonyalı Dziwisz'in yıllardır İkinci Jean Paul'ün yanından ayrılmadığını belirten L'Espresso, bu kişinin Vatikan'da büyük bir gücü elinde bulunduğunu belirterek, şu değerlendirmeye yer verdi 
     ''Çağdaş Kilise tarihçileri, bir özel sekreterin asla bu denli limitsiz bir güce sahip olmadığı görüşündeler. Dziwisz, Vatikan'da resmi bir kilit role sahip olmamakla birlikte, 2003'te kimlerin kardinal atanacağını bizzat o belirledi. Papa'nın ne zaman hangi törene katılacağına da sadece o karar veriyor.'' L'Espresso, papa adaylarından biri olarak nitelenen 77 yaşındaki Alman Kardinal Ratzinger'in konumunu ise şu sözlerle yorumladı 
     ''Ratzinger'den önce Dinsel Öğretiler Kurulu, sadece öğretilere ilişkin sorunlara çözüm bulmak, çizgi dışına taşan ilahiyatçıları sorgulamakla yükümlüydü. Ama artık, normalde Papa'nın görevi olan, öğretici genelgeler, piskoposlara genel mektuplar yazma işini de Ratzinger yapıyor. Ratzinger'in iktidar gücü uzun süredir giderek artıyor.'' Dergi, Vatikan'da Başbakanlık makamına tekabül eden Devlet Sekreterliği görevindeki Kardinal Sodano'nun tıpkı Ratzinger gibi 75 yaşını aşmasına rağmen emekliliğe sevk edilmemiş olmasını da ''güç göstergesi'' olarak niteledi. 
     Haberde, İspanyol Kardinal Casado'nun ise belirli çevrelerce devlet içinde devlet niteliği taşıyacak tarzda gizli bir güç odağı olmakla suçlanan Opus Dei tarikatının üyesi olduğuna işaret edildi. Casado'yu gelecek dönemde papanın kim olacağını belirleyebilecek ''kilit isim'' olarak niteleyen L'Espresso, ''İspanyol kardinal, Opus Dei'in Roma yakınlarındaki Grottarosa mekanında, zaman zaman özenle seçilmiş bazı kardinalleri bir araya getirerek özel toplantılar yapıyor'' diye yazdı. 
     Cosado'nun toplantıya çağırdığı kardinallerin, 80 yaşını aşmamış kişiler olduğuna da dikkat çekildi. Vatikan'daki kurullara göre, Papa seçilecek adayın 80 yaşını aşmamış olması gerekiyor. 
     
</TEXT>
</DOC>
