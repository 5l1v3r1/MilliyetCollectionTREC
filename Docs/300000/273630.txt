<DOC>
<DOCNO> 273630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko12.html </URL>
<DATE> 2004/09/21/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Babacan Hükümetle toplum, aralarında bir iletişim köprüsü inşa etti 
</HEADLINE>
<TEXT>

     Devlet Bakanı Ali Babacan, ''Türkiye'nin artık fiyat bazında rekabete dayanan anlayıştan hızla uzaklaşması gerektiğini'' söyledi. 
     Ege BÖlgesi Sanayi Odası EBSO ve Doğan Yayın Holding tarafından ''Anadolu'daki Avrupa Toplantıları'' çerçevesinde İzmir'deki ''Marka Güçtür'' konulu toplantıda konuşan Ali Babacan, marka ile güven arasındaki ilişkiye dikkati çekti. 
     ''Geçmişte Anadolu'daki girişimcilerin hükümetten destek göremediklerini ve Ankara'ya karşı güven kaybı oluştuğunu'' kaydeden Babacan, tüm arzularının bu tabloyu tersine çevirmek olduğunu kaydetti. 
     Ankara'yı ''sadece bir vergi tahsilatçısı'' olarak gören anlayışı değiştirmeye çalıştıklarını kaydeden Devlet Bakanı Babacan, hükümet olarak ''sanayici ve işverene yeni hayal kırıklıkları yaşatmayacaklarını'' dile getirdi. 
     
     ULUSLARARASI MARKALARIN AZLIĞI 
     Türkiye'nin uluslararası markalarının çok az olduğuna dikkati çeken Ali Babacan, şöyle dedi 
     ''Bu toplantı vesilesiyle şapkamızı önümüze koyarak neden bu kadar az uluslararası markamız var sorusunu kendimize yöneltmek ve bu soruyu güven kavramı ile beraber değerlendirmek zorundayız. Artık Türkiye'nin sadece fiyat bazında rekabete dayanan anlayıştan hızla uzaklaşması gerekiyor. Sizden daha ucuza üreten mutlaka olacaktır. Yüksek katma değerli ve teknolojiye sahip, marka bilincinin yerleştiği bir anlayışla, Türkiye'nin rekabet gücü yeni baştan değerlendirilmelidir.'' 
     
     ÖZELEŞTİRİ MEKANİZMASI 
     Babacan, Hükümet olarak sürekli özeleştiri yaptıklarını, sık sık ''nerede hata yaptık '' sorusunu sorduklarını belirterek, aynı özeleştiriyi muhalefet, sivil toplum örgütleri, sanayici ve esnafın da yapması ve ''neden toplumun güvenini kaybettik'' sorusunu kendilerine sormaları gerektiğini ifade etti. 
     Siyasete güveni yeniden getirdiklerini söyleyen Devlet Bakanı Ali Babacan, sözlerini şöyle sürdürdü 
     ''Yapılan her icraat, alınan her karar, çıkarılan her yasa, toplumun kendisinden tam destek görmekte, arzuları ile örtüşmektedir ve takdirle karşılanmaktadır. Hükümetle toplum, adeta kendi aralarında bir iletişim köprüsü inşa etmiştir. Bazılarının, eski alışkanlıklarına devam ederek, bunun farkında olmadıklarına şahit olmaktayız.'' 
     
     MARKALAŞMADA ZAYIFLIK 
     Toplantının açılışında konuşan Ege Bölge Sanayi Odası EBSO Yönetim Kurulu Başkanı Salih Esen, ''Avrupa'da kalite ödülleri almalarına rağmen Türk firmalarının uluslararası satışta istedikleri başarılara ulaşamadıklarına dikkati çekerek, bunun markalaşmada bir zayıflığın sonucu olduğunu'' söyledi. 
     İç pazarda yüzlerce güvenilir marka olmasına rağmen bu markaların global piyasada yer edinemediğini ifade eden Esen, uluslararası marka yaratmaya çalışan firmalara devlet desteğinin yetersiz olduğunu kaydetti. 
     Esen, Türkiye imajı ve güvenilirliğinin yükselmesi halinde şirketlerin markalarını oluşturmalarının daha kolay olacağına dikkati çekti. 
     EBSO Meclis Başkanı Kemal Çolakoğlu ise ''İzmir'in geçmişten bu yana oluşmuş bir markası olduğunu, bunun uluslararası alana yayılması gerektiğini'' kaydetti. 
     Çolakoğlu, ''çoğu İzmirli olan medya yöneticileri ile yetersiz iletişim içinde olduklarını'' dile getirdi. 
     
</TEXT>
</DOC>
