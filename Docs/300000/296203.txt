<DOC>
<DOCNO> 296203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun53.html </URL>
<DATE> 2004/12/09/ </DATE>
<TIME> 21.08 </TIME>
<AUTHOR>  </AUTHOR>
<HEADLINE>
3 Iraklıyı öldürmekle suçlanan ABD askeri adalet önünde... 
</HEADLINE>
<TEXT>

     Irak'ta 3 Iraklıyı taammüden öldürmek, adaleti engellemek ve sahte resmi açıklama yapmakla suçlanan Amerikan askeri Michael P. Williams'ın Bağdat'taki ön duruşmasına bugün başlandı. 
     Çavuş Williams'la aynı bölükte bulunan askerlerin tanıklık yaptığı ön duruşmada, 17 Ağustos'ta şüpheli bir kamyonun Williams komutasındaki askerlere yaklaştığı, Williams'ın araca ateş açma emri verdiği, kamyondan ''tehlikeli görünmeyen'' bir kişinin indiği, Williams'ın, askerlerden Tulafono Young'a bu kişiye ateş etme emri verdiği, kendisinin de ateş ettiği belirtildi. 
     Aynı mahallede, 28 Ağustos'ta yapılan arama sırasında, Williams'ın bir Iraklıyı evine girmeye zorladığı, diğer askerlerin evin dışında beklediği, ''tehlikeli görünmeyen'' Iraklının öldürüldüğü kaydedildi. 
     Aynı gün, başka bir arama sırasında, benzer bir olayın yaşandığı, bu kez Williams'ın bir asker ve bir Iraklıyla arama yapılan evde bulundukları sırada, asker Brent W. May'in Williams'a ''silahsız bir askere ateş edip edemeyeceğini'' sorduğu, Williams'ın askere ''evet'' cevabını verdiği ifade edildi. 
     Oturumda söz alan, olaylar esnasında Williams'la beraber olan asker Tulafono Young ve Allen Crandall, Williams'ın kendilerinden sahte resmi açıklama yapmalarını istediğini söyledi. 
     Duruşmaya yarın devam edileceği kaydedildi. 
     
</TEXT>
</DOC>
