<DOC>
<DOCNO> 263335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/spor/spo03.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok yazık oldu 
</HEADLINE>
<TEXT>


Galatasaray Teknik Direktörü Hagi, Gaziantepspor önünde 5-6 net pozisyon kaçırdıklarını söyledi. Rumen hoca, "Rakibimiz bir kez gelip, golünü attı. İşte futbol böyle bir şey" dedi 


'Pozisyon ürettik' 
GALATASARAY Teknik Direktörü Hagi, zor bir deplasmanda kendilerini üç puana taşıyacak pozisyonları bulmalarına karşın, basit hataların kurbanı olduklarını söyledi. Rumen teknik adam, "Gol pozisyonları yakaladık, rakip ceza sahasına birçok kez girdik. Ancak ofansif anlamda yoktuk. Dikkatli olsaydık bu maçı kazanırdık. Ufak detaylar bizi yaktı" diye konuştu. 

'Zor bir maçtı' 
BU tür maçlarda girilen pozisyonların mutlaka değerlendirilmesi gerektiğini belirten Hagi, "Gaziantep deplasmanı zor bir yer. Burada bulduğunuz fırsatları değerlendirmeniz gerekir. 5 - 6 kez gol şansını kaçırırsanız, yenilgi kaçınılmaz olur. Yapmış olduğumuz hatalardan ders çıkarmak zorundayız. Bu maç için söylenecek tek şey yazık oldu" dedi. 

'Hediye ettik' 
RUMEN hoca, Gaziantepspor'u üç puan nedeniyle tebrik ederken, "Ancak galibiyeti onlara hediye eden taraf bizdik. Elimizden kaçtılar" yorumunu yaptı. Hagi, oyuncularını savunurken, herkesin performansından memnun olduğunu dile getirdi. Genç çalıştırıcı, "Lig daha yeni başladı. Uzun bir maraton var önümüzde. Bu kaybı telafi edecek gücümüz de mevcut." 

Nurullah Sağlam Kusursuz oynadık 

'Planımız işledi' 
GAZİANTEP Teknik Direktörü Nurullah Sağlam, 13 yıl sonra Kamil Ocak Stadı'nda Galatasaray'ı yenmenin mutluluk verici olduğunu söyledi. Sağlam, "Rakibimizin hızlı ve etkili forvet oyuncularını etkisiz hale getirip, sürpriz çıkışlarla gol bulmayı hedefledik. Planımız işledi. Kusursuz oynadık. Çok kritik bir dakikada gol atıp, hedefimize ulaştık" dedi. 

Doğan temkinli 
BAŞKAN Celal Doğan ise Galatasaray'ı yenmenin sevindirici olduğunu, ancak bu sonuç nedeniyle havaya girmemeleri gerektiğini belirtti. Doğan, "Sadece bir maç kazandığımızı unutmamalıyız. Önemli bir galibiyet olduğunu hepimiz biliyoruz. Ancak bu bizi daha fazla çalışmaya motive etmeli. Olaylara tepki gösteren seyircilerimize de teşekkür ediyorum" yorumunu yaptı. 

Gürsoy'dan kırık not 

'İyi oynamadık' 
İKİNCİ Başkan ve Futbol Şube Sorumlusu Ergun Gürsoy, Gaziantepspor önünde iyi oynamadıklarını itiraf etti. Gürsoy, "Eksik var ki, sahadan yenilgiyle ayrıldık. Konya maçına oranla daha etkisizdik. Ondan oldu, bundan oldu gibi ufak detayları konuşmanın bu saatten sonra anlamı yok" dedi. 

Kıran da üzgün 
ASBAŞKAN Turgay Kıran ise orta sahalarının beklenen üretkenliği gösteremediğini dile getirdi. Kıran şunları söyledi "Konyaspor'a karşı daha hırslı ve istekli bir takım vardı. Bu kez daha etkisiz oynadık. Ancak diğer maçlarda bu yenilgiyi unutturacak sonuçlar alacağız." 


</TEXT>
</DOC>
