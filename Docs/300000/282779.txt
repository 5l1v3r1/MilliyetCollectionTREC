<DOC>
<DOCNO> 282779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur12.html </URL>
<DATE> 2004/10/23/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Ölen bebeğini izinsiz gömünce... 
</HEADLINE>
<TEXT>

     Kayseri'de hayvanların mezardan çıkardığı bebek cesedinin babası tarafından izinsiz gömüldüğü belirlenince, baba gözaltına alındı. 
     AA muhabirinin aldığı bilgiye göre, Sarıoğlan İlçesi'ne bağlı Çiftlik Beldesi'nde başıboş köpek ve kediler, belde mezarlığını eşerek, bir bebek cesedi çıkardılar. Cesedi gören belde sakinleri, durumu jandarmaya bildirdi. 
     Jandarma ekiplerinin yaptığı çalışmada, cesedin, 2 aylıkken ölen Hümeyra V.'ye ait olduğu belirlendi. Bebeğin babası Ayhan V. kızının, 2 aylıkken geçirdiği bir hastalık sonucu öldüğünü ve belde mezarlığında toprağa verdiğini söyledi. 
     Ayhan V, ölen bebeğini ilgili mercilere haber vermeden gömdüğü gerekçesiyle gözaltına alındı. Üzerinde diş ve tırnak izleri bulunan cesedin kesin ölüm nedeninin, yapılacak otopsiden sonra belirleneceği bildirildi. 
     
</TEXT>
</DOC>
