<DOC>
<DOCNO> 280038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/soneko20.html </URL>
<DATE> 2004/10/14/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
General Motors, Avrupa'da 12 bin kişiyi işten çıkaracak... 
</HEADLINE>
<TEXT>

     Evren Aydemir AA 

Dünyanın en büyük otomobil şirketlerinden General Motors GM , gelecek 2 yıl içinde Avrupa'daki işletmelerden 12 bin kişiyi işten çıkartacak. 
     GM'nin Avrupa Dairesi Başkanı Frederick Henderson, Rüsselsheim kentinde yaptığı açıklamada, GM'nin söz konusu kararından en fazla Opel otomobil şirketinin etkileneceğini belirtti. 
     Henderson, yıllık yapısal harcamaların 2006 yılına kadar her yıl yaklaşık 500 milyon euro azaltılacağını ifade ederek, işten çıkartmaların yüzde 90'ının gelecek yıl içinde gerçekleştirileceğini kaydetti. 
     İşten çıkartmaların hangi şirketlerde ne ölçüde gerçekleştirileceği hakkında henüz ayrıntılı açıklama yapılmadı. 
     GM'ye bağlı olan Opel şirketinin Rüsselsheim, Bochum, Eisenach ve Kaiserslautern'de, toplam 33 bin kişinin çalıştığı 4 işletmesi bulunuyor. 
     GM, yıllardan bu yana Avrupa piyasasında büyük zarara uğruyordu. 
     
</TEXT>
</DOC>
