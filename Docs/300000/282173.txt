<DOC>
<DOCNO> 282173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/soneko29.html </URL>
<DATE> 2004/10/21/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
MB Beklenti anketi'nde enflasyon tahminleri 9.5'e düştü 
</HEADLINE>
<TEXT>

     Merkez Bankası tarafından düzenlenen beklenti anketine göre, TÜFE bazında yıl sonu enflasyon beklentisi yüzde 9.5'e düştü. 
     Merkez Bankası tarafından her ay iki kere düzenlenen Beklenti Anketi'nin, Ekim ayına ilişkin ikinci anket sonuçları açıklandı. Anket sonuçlarına göre, Ekim ayının ilk anketinde TÜFE'de yüzde 9.7 olan yıl sonu enflasyon beklentisi, 0.2 puan azalarak yüzde 9.5'e geriledi. 
     
     YIL SONU BİLEŞİK FAİZ BEKLENTİSİ İSE YÜZDE 19'A İNDİ 

     Beklenti Anketi'ne göre, cari işlemler dengesinin yılsonu itibarıyla 7-15 milyar dolar arasında açık vermesi bekleniyor. 
     Ekim ayının ilk anketinde, 6- 15 milyar dolar arasında öngörülen yıl sonu cari işlemler açığı beklentisi, Ekim ayının ikinci anketinde 7-15 milyar dolar oldu. 
     Ekim ayının ilk anketinde yüzde 8.3 olarak öngörülen gayri safi milli hasıla GSMH uygun ortalama büyüme beklentisi, Ekim ayının son anketinde yüzde 8.7'ye çıktı. 
     Yıl sonu GSMH büyüme beklenti aralığı, Ekim ayının son anketinde 5-11 aralığında gerçekleşti. Ekim ayının ilk anketinde bu aralık yüzde 5-11.2 aralığında idi. 
     Ekim ayının ikinci anketinde, cari ve yıl sonu bileşik faiz oranları uygun ortalama beklentisinde de gerileme yaşandı. 
     Cari ay sonu bileşik faiz beklentisi uygun ortalaması yüzde 21.5'den yüzde 20.9'a, yıl sonu bileşik faiz oranı uygun ortalaması yüzde 19.4'dan yüzde 19'a indi. 
     Ekim ayının ikinci anketinde, cari ayın uygun ortalama dolar kuru beklentisi 1,516.700 liradan 1,494.100 liraya, yıl sonu dolar kuru beklentisi de 1,567.300 liradan 1,547.800 liraya düştü. 
     Ankete göre cari ayın tüfe uygun ortalama beklentisi ilk ankette olduğu gibi yüzde 1.2 oldu, iki ay sonrası için yüzde 1'den yüzde 1.1'e çıkarken, gelecek 12 aylık dönem beklentisi yüzde 9'dan yüzde 8.8'e geriledi. 
     
</TEXT>
</DOC>
