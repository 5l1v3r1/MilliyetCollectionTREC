<DOC>
<DOCNO> 286379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko26.html </URL>
<DATE> 2004/11/05/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
ABD otomobil pazarında Japon ağırlığı... 
</HEADLINE>
<TEXT>

     Dünyanın en büyük otomobil pazarı ABD'de geçen ay General Motors GM ve Ford gibi büyük yerli üreticiler güç kaybederken Japonlar ve Alman BMW, satışlarını önemli oranlarda artırdı. 
     Ekim ayında ABD pazarındaki satışlarının yüzde 5 gerilemeyle 338 bin 826 adet olarak gerçekleştiğini açıklayan GM'nin Satış Müdürü Paul Ballew, ''Geçen ay maalesef beklentilerimizin biraz altında kaldık'' dedi. 
     Ekim'de sergilediği kötü performans nedeniyle yılın son çeyreğine ait satış beklentisini 10 bin azaltarak 1 milyon 270 bine indiren GM'nin yüzünü güldüren gelişme ise Cadillac modeliyle sportif amaçlı araçlarda SUV satışların 2003'ün aynı dönemine göre geçen ay artış göstermesi oldu. 
     GM'nin ardından ABD'nin ikinci büyük otomobil üreticisi Ford'un da pazar payı geriledi. Şirketin ABD satışları geçen ay yüzde 5.3 düşüşle 249 bin 484'e indi. 
     ''Üç büyükler'' diye tabir edilen ABD'li otomobil devlerinden satışlarını artıran tek marka ise Chrysler oldu. Daha önce Mercedes'in üreticisi Daimlar Benz'le birleşerek DaimlerChrysler adını alan şirketin ABD kolu Chrysler'in satışları, Ekim'de yüzde 2 artışla 170 bin 169 adet oldu. 
     Mercedes satışlarının da eklenmesiyle toplam satışları geçen ay 188 bin 492 olan DaimlerChrysler, buna rağmen pazar payının gerilemesine engel olamadı. Ekim'de ülkede toplam araç satışının yüzde 2.2 artması, satışlarını yüzde 2 artıran DaimlerChrysler'in pazar payının çok küçük oranda gerilemesini sağladı. Geçen ay ABD'de şirketin Mercedes markasının satışları ise yüzde 5 geriledi. 
     
     JAPONLAR ATAKTA 
     ABD'de yerli üreticiler pazar kaybederken satışlarını rekor oranlarda artıran Japon otomobil devleri, güç kazanmayı sürdürdü. 
     Ekim'de Toyota'nın satışları yüzde 13 artışla 170 bin 815'e yükselirken, yüzde 27.3 artış hızı yakalayan Nissan, 86 bin 599 araç sattı. 
     ABD pazarında beşinci sırada bulunan Honda'nın satışları da yüzde 10.2 artışla 110 bin 502 oldu. 
     Japon markalarından geçen ay ABD'de işleri iyi gitmeyen bir tek Mitsubishi oldu. Karını eriten sıfır faizli kredi verme uygulamasını kaldıran Mitsubishi'nin ABD satışları Ekim'de yüzde 44 geriledi. 
     
     GÜÇLÜ EURO ALMANLARI ZORLUYOR 
     Euronun dolar karşısında hızla değerlenmesi, Alman otomobil şirketlerini geçen ay ABD pazarında zorladı. 
     Mercedes'in satışlarının yüzde 5 gerilemesi yanında Avrupa'nın en büyük otomobil üreticisi Volkswagen'in ABD satışları da Ekim'de yüzde 8 geriledi. 
     Alman otomobil devlerinden geçen ay ABD'de işleri iyi giden tek marka ise BMW oldu. Geçen ay satışlarını yüzde 15 artıran şirketin Mini markası satışları da yüzde 3 arttı. 
     Güney Kore markaları da, Japon komşuları gibi ABD pazarında geçen ay satışlarında kayda değer artışlar yaşadı. Ekim'de Hyundai yüzde 15, Kia da yüzde 51 satış patlaması gerçekleştirdi. 
     Ekim'de ABD pazarında toplam araç satışı ise yüzde 2.2 artışla 1.33 milyon oldu. 
     
</TEXT>
</DOC>
