<DOC>
<DOCNO> 277235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur15.html </URL>
<DATE> 2004/10/04/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İÜ Rektörü Öğrencilerimiz yasal sınırlar içinde her eylemi yapabilir 
</HEADLINE>
<TEXT>

     İstanbul Üniversitesi İÜ , 2004-2005 eğitim ve öğretim yılına törenle başladı. 
     Beyazıt Yerleşkesi'nde düzenlenen törende ilk olarak İÜ Rektör Vekili Prof. Dr. Tankut Centel tarafından, yerleşke bahçesindeki Atatürk ve Gençlik Anıtı'na çelenk bırakıldı. 
     Saygı duruşunun ardından İstiklal Marşı'nın okunduğu törende daha sonra Prof. Dr. Centel, konuşma yaptı. 
     Prof. Dr. Centel, İÜ'nün, Atatürk ilke ve devrimleri doğrultusunda cumhuriyetin gençlerini yetiştirmeyi kendine görev bildiğini belirterek, ''Üniversiteler, çağdaş cumhuriyetin gençlerini, toplumu aydınlatmayı görev bilen bilim yuvalarıdır. Kurulduğu günden bu yana topluma yol göstermeyi amaç edinmiş İÜ, bugün bu arzuyla yeni öğretim yılına başlamaktadır'' dedi. 
     İÜ'nün 21. yüzyılın gereksinimlerine uygun çağdaş bireyler yetiştireceğini kaydeden Prof. Dr. Centel, ''Öğretim elemanlarının birinci görevlerinin çağdaşlaşmanın, Türk gençliğinin, cumhuriyet, demokrasi ve ulus esaslarına göre yetiştirilmesi ve cumhuriyet idealini bu çatı altında bulunan her öğrenciye kazandırmak olduğunu'' bildirdi. 

     
</TEXT>
</DOC>
