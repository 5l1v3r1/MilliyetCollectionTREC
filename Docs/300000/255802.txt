<DOC>
<DOCNO> 255802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/spor/bnba.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido ile Memo'dan imza 
</HEADLINE>
<TEXT>


Hidayet Türkoğlu, Orlando Magic ile 6 yıllığına 39 milyon dolara sözleşme yaptı. Spurs bu kontratı eşleyemeyince, transfer resmileşti. Mehmet Okur da Utah Jazz'a imza attı 

NBA'e yakın plan METE AKTAŞ 


NBA'DE 1 Temmuz günü başlayan ve takımlara kontratları sona eren oyuncularla transfer pazarlığı yapma ve takas senaryoları hazırlama olanağı sağlayan iki haftalık transfer moratoryumu dün TSİ 07.01'de sona erdi. Artık takımların oyunculara sundukları teklifler resmiyet kazandı. 

Okur için süre 
Mehmet Okur, Utah Jazz'a 5 yıl için 50 milyon dolara, Hidayet Türkoğlu ise Orlando Magic ile 6 yıl için 39 milyon dolar karşılığında "Evet" demişlerdi. Dün, her iki oyuncumuz da yeni sözleşmelerine imza attılar. Mehmet, Türkiye'de tatilde olduğu için faks yoluyla sözleşme yaparken, Hidayet ABD'de menajeri Tolga Tuğsavul ile birlikte imza attı. Memo da, Hido da "sınırlı free - agent" statüsünde oldukları için eski takımları Detroit Pistons ve San Antonio Spurs'ün, Utah ve Orlando'nun tekliflerini "eşleyerek", yani aynı miktarda kontrat teklif ederek kadrolarında tutma hakkına sahipler. San Antonio Spurs şimdiden teslim bayrağını çekip, Hidayet Türkoğlu'nun, Orlando ile imzaladığı kontratı eşlemeyeceğini duyurdu. Detroit Pistons da, 2004 NBA şampiyonluğunu kazanmalarında büyük rol oynayan Rasheed Wallace'la 5 yılı garanti 6. yılı opsiyonlu toplam 64 milyon dolarlık bir sözleşme imzalayarak Mehmet Okur ile yollarını tamamen ayırmış oldu. Okur'a tatmin edici bir kontrat öneremeyen Pistons, boşluğu forvet Antonio McDyess ile kapatmaya çalışacak. 

Kobe belirsiz 
Bu yaz transfer piyasasının en flaş ismi olması beklenen L.A Lakers'ın süper guardı Kobe Bryant henüz kendisine yeni takım bulamadı. Lakers'ın Bryant'ın geçinemediği iki isimden coach Phil Jackson'ın yerine eski Houston Rockets coachu Rudy Tomjanovich'i getirmesi ve Shaquille O'Neal'ı, Miami Heat'e takas etmek için her türlü ortamı hazırlamış olması, Kobe'nin kendisine 7 yıl 140 milyon dolarlık maksimum kontratı teklif edebilecek tek takım olan Lakers ile anlaşma ihtimalini yüksek kılıyor. Buna rağmen her zaman Los Angeles'ın "öbür takımı" olarak anılan L.A. Clippers'ın da Kobe Bryant'ı ikna edip kadrosuna katabilmek için her türlü çabayı sarfettiğini hemen hatırlatalım. 
Kobe Bryant'ta tercihini Lakers veya Clippers'dan yana kullanacağını söylüyor. Zaten aslına bakarsanız Shaquille O'Neal, forvetler Lamar Odom, Caron Butler ve forvetten bozma pivot Biran Grant karşılığında Miami'ye takas edilirse, Lakers ve Clippers arasında pek de bir fark kalmayacak. Artık sadece Clippers değil, Lakers da "yetenekli birkaç oyuncuya sahip olan ama asla zirvede yer alamayacak" takımlar sınıfına düşmüş olacak. 




</TEXT>
</DOC>
