<DOC>
<DOCNO> 280627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun38.html </URL>
<DATE> 2005/03/15/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Le Point'dan 'Avrupa'da İslam' dosyası Türkiye İslam'ın truva atı mı 
</HEADLINE>
<TEXT>

     PARİS, DHA 

      FRANSA'da yayımlanan haftalık Le Point dergisi son sayısında Avrupa'daki İslam ile ilgili geniş bir dosya yayınladı. 'Hıristiyanlık, Yahudilik ve İslam' başlıklı yazıda, Türkiye'nin Avrupa'ya giren bir 'Truva Atı' olup olmadığı da tartışıldı. Mısır asıllı İngiliz tarihçi Bat Ye'or'un 'Eurobia' adlı kitabında yer alan 'Avrupa İslam'a boyun eğiyor' ifadesinden yola çıkan yazıda Müslümanların kim olduğu sorgulanırken, Batı'nın Hıristiyan ve Yahudi kültürünün İslam ile işbirliği yapıp yapamayacağı ele alındı. 
     Avrupa'da İslam tartışmasının Türkiye'nin AB üyeliği ile alevlendiğini belirten yazı, "70 milyonluk bir Müslüman ülke, Avrupa'nın Hıristiyan kültürünü tehdit eden bir Truva Atı mı " sorusuyla başlıyor. Almanya'daki Türklerin, İtalya'daki Arnavutların, İspanya'daki Faslıların, İngiltere'deki Pakistanlıların ve Fransa'daki Cezayirlilerin toplam nüfusunun 10 milyonu aştığını ifade eden dergi, buna karşın Avrupa'nın genç nüfusunun gün geçtikçe azaldığına dikkat çekti. Yazıda, Avrupa'da Müslümanların en yoğun yaşadığı ülke olan Fransa'da 3 milyon göçmen Müslüman bulunduğuna dikkat çekilirken, buna karşın yıllardır ülkede yaşayan Fransız vatandaşı Yahudilerin nüfusunun sadece 652 bin olduğuna vurgu yapıldı. 
     Müslümanların sayısındaki hızlı artışın büyük bir uyum sorununu beraberinde getirdiğini, bununla birlikte Avrupa'da suç oranının arttığını belirten dergi, Batı'nın yasadışı göç ve terörizm gibi sorunlarla karşı karşıya kaldığını yazdı. İslam kültürünün Avrupa'nın kalbine yerleştiğini öne süren Le Point, Türk kızı Hatun Sürücü'nün Berlin'de sokak ortasında ağabeyleri tarafından işlenen töre cinayetine kurban gitmesini de buna örnek olarak gösterdi. 
     
     ERDOĞAN'IN İSLAM VE LAİKLİK İKİLEMİ 

     "Başbakan Recep Tayyip Erdoğan Atatürk'ün mirasçısı olarak laik Türkiye'yi Müslüman dünyasına mı sunacak yoksa İslam'ı AB'ye mi sokacak '' diye soran derginin İslam ile ilgili verdiği kronolojide ise Mustafa Kemal Atatürk'ün hilafeti kaldırmasıyla, 11 Eylül saldırıları aynı çizelgede yer aldı. 
     
     'İSLAM'DAN NEDEN KORKUYORUZ ' 

     Avrupa'daki korkunun temelinde terörün olduğu ifade edilen yazıda Madrid'deki 11 Mart saldırılarının ve Hollanda'da yönetmen Theo Van Gogh'un öldürülmesinin toplumda derin izler bıraktığı belirtildi. Avrupa'daki Müslümanların da terörden etkilendiğine vurgu yapan Le Point, terör olayların Avrupa'da aşırı sağcı ve ırkçı grupları güçlendirdiğinin altını çizdi. 
     İslam'ın iki farklı biçimde algılandığını belirten dergi, bazı din adamlarının İslam'ı emperyalist bir din olarak yorumladığını yazdı. Le Point, bu düşüncenin arkasında ise 'cihat' kavramıyla İslam'ın yayılmasının hedef alınmasını gösterdi. Dergi İslam'ın Avrupa'da bazı kesimler tarafından bir hoşgörü dini olarak da kabul edildiğini de belirterek, 1492'de İspanya'daki Yahudilerin Osmanlılar tarafından kurtarılmasını ve 2'nci Dünya Savaşı sırasında Paris'teki Yahudilerin camiye sığınmasını buna örnek olarak gösterdi. 

     
</TEXT>
</DOC>
