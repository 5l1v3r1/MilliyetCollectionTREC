<DOC>
<DOCNO> 288812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sontur14.html </URL>
<DATE> 2004/11/14/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Irak'ta öldürülen Türk şoförün ailesi h l 'umutlu' 
</HEADLINE>
<TEXT>

     Irak'ta, 17 Ağustos 2004'de uğradığı saldırı sonucu rehin alındıktan sonra başı kesilerek öldürüldüğü görüntüler örgütün internet sitesinde yayınlanan Tarsuslu kamyon şoförü Durmuş Kumdereli'nin ailesi, bayrama yaslı girdi. 
     Mersin'in Tarsus İlçesi'ndeki evlerinde penceresinde halen oğlunun geleceği günü gözyaşlarıyla bekleyen acılı anne Fatma Kumdereli, ''Bayram geldi acıdan başka hiçbir şey hissetmiyorum. Eskiden bayramda yavrum yanıma gelir, elimi öperdi. Şimdi fatiha okuyacak toprağı bile yok. Bize onun mezarını bile çok gördüler'' dedi. 
     Anne Fatma Kumdereli, oğlunun ölüsünün gönderilmemesinin, mucize de olsa kendilerine yaşıyor umudunu verdiğini söyledi. 
     Durmuş Kumdereli'nin eşi Melahat Kumdereli ise ''Devletimizden, eşimin cesedinin bulunup Türkiye'ye göndermesini istiyoruz. Hiç olmazsa onun mezarını ziyaret edip dualar okuyabilelim. Bu acıyı Allah kimseye yaşatmasın'' diye konuştu. 
     Amcası Nevzat Kumdereli'nin yanından ayrılmayan, 5 yaşındaki Aykut da, babasının dönmesi için her gece dua ettiğini söyledi. 
     
</TEXT>
</DOC>
