<DOC>
<DOCNO> 276642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/astro/index.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hurafeler ve yıldızlar 
</HEADLINE>
<TEXT>

Astrolojiyi hurafe ile bir gören önyargılarla ya da kulaktan dolma bilgilerle hareket etmek, bizi daha da geriye götürür 


Hayrete düşmemek elde değil. Son haftalarda üzerinde konuştuğumuz konulara bakınca, 21'inci yüzyılda acaba geriye mi gidiyoruz diye soruyoruz kendimize. Belki farkındasınız, zina yasası ile birlikte, gazetelerde Diyanet İşleri Başkanlığı'ndan astroloji karşıtı bir hutbe haberi de yer aldı. Konuyla ilgili bilgiler vermenin ve bazı şeyleri hatırlatmanın çok yararlı olacağını düşünüyorum. 
Astroloji, 2000 yılından bu yana ABD ve Avrupa'da değişik üniversitelerde yeniden kürsü sahibi oldu. Seattle Üniversitesi, Kepler College'da lisans ve yüksek lisans seviyelerinde eğitim yapılıyor. İngiltere'de Kent ve Bath Spa üniversitelerinde yeni yüksek lisans programları açıldı. Astroloji, kültürel astronomi boyutuyla ele alınıyor. Biz nelerle uğraşıyoruz. Yeteri kadar bilgi sahibi olmadığımız bir konuda bile, yasakçı bir zihniyet beslemek bizi hiçbir yere götürmez. 
Astrolojinin İslam dünyasında çok önemli bir yeri var 
Halbuki tarihe bakarsak, astrolojinin İslam dünyasında çok önemli bir yeri olduğunu ve bu konuda felsefeleri ile dikkat çeken düşünürler, astrologlar olduğunu görebiliriz. 9'uncu yüzyılda El Kindi, Bağdat'ta bir Bilgelik Evi kurmuştu. Platon, Aristo, Ptoleme ve Öklid'in eserlerini Arapçaya çevirdi. El Kindi astroloji üzerine de eserler verdi. Latinceye de "De Radiis" olarak çevrilen kitabının adı, "Işıklar Üzerine"dir. Bu kitabında Kindi, evrendeki elementleri göksel ışıkların sürekli değişimi ile açıklıyordu. 8'inci yüzyılda Basra'da yaşamış olan Meş'Allah gezegen döngüleri üzerine astrolojik eserler verdi. Ebu Meşar ise "Astroloji Bilimine Giriş" adı altında konunun entelektüel temelleri üzerine eğildi. 11'inci yüzyılda El Biruni'yi unutmayalım. Pek çok konuda ustalaşan El Biruni'nin "Astrolojinin Elementleri" adlı kitabı günümüzde bile merakla okunan bir eserdir. İslam düşünürleri 11'inci yüzyıla kadar astroloji ve astronominin gelişmesine büyük katkılar sağladılar. Trigonometriyi geliştirdiler, astrolablar yaptılar. 
Seyyid Hüseyin Nasr, "İslam Kozmoloji Öğretilerine Giriş" 1985, İnsan Yayınları, sayfa 310 adlı kitabında şöyle diyor "Ihvan'ı Safa, El Biruni ve İbn Sina gibi Müslüman yazarların tabiatı inceleme yaklaşımları -yani kozmolojiyi, metafiziğin bir branşı olarak ele almaları, makrokozmu mikrokozmla benzerlikler kurarak incelemeleri ve tabiatı Allah'ın bir eseri ve tamamen ona bağlı bir düzen olarak gözlemeleri- İslam perspektifine göre yasaldır." 
Evrenle insanın uyumunu açıklayan astroloji, aynı zamanda böyle bir düzenin, şaşmayan döngülerin ve insan hayatındaki dönüşümlerin bir kanıtı olarak bizi Yaradan'a daha yakın kılmıyor mu Sadece astrolojiyi değil, her konuyu kötüye kullananlar olabilir. Astroloji gibi insanın evreni anlama arayışına yönelik bir uğraşıyı baltalamak, onu hurafe ile bir gören önyargılar ya da kulaktan dolma bilgilerle hareket etmek, bizi olduğumuz yerde de bırakmaz, geri götürür. 
</TEXT>
</DOC>
