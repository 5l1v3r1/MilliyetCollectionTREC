<DOC>
<DOCNO> 250285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonspo09.html </URL>
<DATE> 2004/06/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gürcü asıllı Türk vatandaşı pivot Zaza Pachulia da NBA'e seçildi 
</HEADLINE>
<TEXT>

     ABD Profesyonel Basketbol Ligi'nde 2004-2005 sezonundan itibaren mücadele edecek olan Charlotte Bobcats için düzenlenen oyuncu seçimi gerçekleşti ve ligin yeni ekibi, 19 oyuncu seçti. 
     Charlotte Bobcats'in seçtiği oyuncular arasında, NBA'deki ilk yılını Orlando Magic'de geçiren Gürcü asıllı Türk vatandaşı pivot Zaza Pachulia ve Los Angeles Clippers'dan eski Efes Pilsenli Sırp pivot Predrag Drobnjak da yer alıyor. 
     Charlotte takımının seçtiği diğer oyuncular arasında ayrıca Sacramento Kings'den Gerald Wallace, Chicago Bulls'dan Marcus Fizer ve Phoenix Suns'dan Jahidi White ve Memphis Grizzlies'den Theron Smith gibi isimler de bulunuyor. 
     Bobcats'in seçtiği oyuncular içinde NBA sözleşmesi süren 10 oyuncunun da bulunması dikkati çekti. 
     Seçilen tüm oyuncular arasında Georgetown Hoyas Üniversitesi'nin eski pivotu, deneyimli isim Jahidi White, 5.88 milyon dolarlık sözleşmesiyle Bobcats'ın en pahalı oyuncusu oldu. Phoenix Suns, Bobcats'e White'ı seçmeleri için 3 milyon dolar ve gelecekteki bir ilk turda seçme hakkını verdi. 
     
</TEXT>
</DOC>
