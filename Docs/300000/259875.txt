<DOC>
<DOCNO> 259875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/spor/yozer.html </URL>
<DATE> 2004/08/02/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Fazlalar ve eksikler 
</HEADLINE>
<TEXT>



Galatasaray'ın Avrupa Şampiyonu Porto önünde çizdiği futbol profili, Hagi'nin ligde ne yapmak istediğinin tanımlamasıydı. Elindeki güce göre sahada taktik uygulamaya çalışan Hagi, bu düzen ve anlayışla sürekliliği yaratan makine ritmini yakalar, eksiklerini giderirse, amacına da ulaşır. 
Sahaya 4-3-1-2 düzeniyle çıkan Hagi, orta üçlünün önündeki son derece önemli tek kişilik pozisyon için uygun sistem bulmuş. Bu bölgeye Ergün'ü koyan Hagi, kendisini sarfedilen fazla enerji yüzünden Conceiçao ile değişken oynattı. 
Savunmanın sağında Cihan, Hasan Şaş takviyeli, solda Hakan Ünsal ise Baliç yardımıyla hem savunmada hem de hücumda kanatları en iyi şekilde kullanmaya çalıştı. Bunda da savunmaya göre hücumda daha etkili oldu. Hücum bölgelerinde takımın en büyük silahı Hakan, kanatlar sık akınca, rakip defansa en iyi bildiği işi yaparak, sıkıntılı anlar yaşattı. Bol koştu, hava toplarında hep havadaydı ve nefis bir de gol attı. Ancak Necati, pozisyon alma konusunda yaptığı yanlışlarla zaman zaman Hakan'ı bozarken, hem de hücum etkinliğini zaaflara uğrattı. İlerleyen haftalarda Necati daha farklı bir görüntü verirse Galatasaray, forvet silahını rahatlıkla çifte tabanca haline getirebilir. 
Galatasaray savunmada son maça oranla rakibe çok daha fazla pozisyon verdi. Bu da Porto'nun yerden ve etkili paslarla oynadığı zaman Galatasaray savunmasının ağır kalmasından kaynaklandı. Song ilk kez 11'de oynarken, başkalarını bilmem ama, top kesicilikte etkili, müdahale zamanlamaları dikkat çekici, hava toplarına hakim, savunmadan çıkmada akıllı gözüktü. Bir de Petre aksamaları nedeniyle iki kişilik oynadı. O bölgeye Tomas'ın gelmesiyle Song'un savunmada daha etkili oynayacağı da ayrı bir iyi haber olsa gerek. 
Galatasaray dün yağmur gibi neme ve sıcağa rağmen oyun disiplininden kopmadı. Bu disiplini ile Porto gibi Avrupa'nın en iyi top yapan takımını bozmayı başardı. İki yıldır ulaşamadığı disiplin düzeyi, belki de maçtan önemliydi. 
Ancak eksiklikleri de unutmamak lazım. Galatasaray kolay kontratak yiyor ve takım geri dönmekte zorlanıyor. Top kontrolü yüksek oyuncular önünde pres zorluğu çekiyor. Baliç ve Cihan aksıyor. Özellikle Cihan, gereksiz faulle rakibini sürekli gole teşvik ediyor. Forvette sadece Hakan silahı var, geriden gelen sürpriz golcü yok. Takımın şut yüzdesi eksik. Ne yazık ki bu sezon orta alana 10 numara alınmazsa 2005 Mayıs ayına kadar eksiklik hissedilecek. 


</TEXT>
</DOC>
