<DOC>
<DOCNO> 296243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko31.html </URL>
<DATE> 2004/12/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
OPEC toplantısı öncesi petrol fiyatları yükseldi... 
</HEADLINE>
<TEXT>

     Uluslararası piyasalarda son günlerde inişe geçen petrol fiyatları Kahire'de yarın yapılacak OPEC bakanlar toplantısı öncesinde gelen çelişik sinyaller yüzünden yükselişe geçti. 
     ABD hafif petrolünün dün bir ara 40.45 dolarla son 4 ayın en düşük düzeyine gerileyen varil fiyatı, bu noktadan sonra yine dün başladığı yükselişini sürdürerek bugün 42.37 dolara dek çıktı. 
     Brent petrolünün varil fiyatı da düne göre 58 sent artışla 39. dolar oldu. 
     
     OPEC'DE TARTIŞMA 
     Petrol fiyatlarının yükselişinde yarınki toplantı öncesinde bugün Kahire'ye gelmeye başlayan OPEC petrol bakanlarından gelen farklı yönde açıklamalar etkili oldu. 
     Suudi Arabistan Petrol Bakanı Ali el Naimi'nin dün ''şu an için mevcut üretim düzeyini değiştirmeye gerek olmadığı'' yönündeki açıklamasıyla düşüşe geçen fiyatlar, daha sonra diğer OPEC üyelerinden gelen aksi yönde açıklamalarla yükselişe geçti. 
     Kuveyt Petrol Bakanı Şeyh Ahmed el Fahd'ın bugün ''OPEC üyelerini resmi kotaların üzerindeki üretimlerine son vermeye resmi kotada da günde yarım milyon varil kısıntı yapmaya'' çağırması fiyatları yukarıya doğru hareketlendirdi. 
     OPEC, yıl ortalarından bu yana hızla tırmanışa geçen petrol fiyatlarını denetim altına almak için şu an 27 milyon varillik günlük resmi üretim kotasının 1 milyon varil kadar üzerinde üretim yapıyor. 
     OPEC'in bazı üyeleri, Ekim ayında 55 doların üzerine çıkarak rekor kıran petrolün varil fiyatında son günlerde başlayan hızlı düşüş nedeniyle kota üstü üretime son verilmesini ve resmi kotanın da düşürülmesini istiyor. 
     
</TEXT>
</DOC>
