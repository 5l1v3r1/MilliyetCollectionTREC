<DOC>
<DOCNO> 258337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur37.html </URL>
<DATE> 2004/07/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
TEM'de TIR evin üzerine düştü .. 
</HEADLINE>
<TEXT>

     İzmit'te, TEM otoyolunun arıza şeridindeki kamyona çarparak kontrolden çıkan TIR, evin terasına düştü. TIR'ın çarptığı kamyon ise evin yanındaki boş araziye yuvarlandı. 
     AA muhabirinin edindiği bilgiye göre, Yeşilova Mahallesi'nde, İstanbul yönüne giden Mustafa Tokuşoğlu'nun 64 kullandığı 34 FJ 042 plakalı TIR, arıza nedeniyle güvenlik şeridine park edilen 34 VAT 12 plakalı kamyona çarptı. 
     Kontrolden çıkan TIR'ın çekicisi, yol seviyesinin yaklaşık 4 metre altındaki, Mehmet Emin Orak'a ait 2 katlı evin terasına, dorsesi de terasla aynı seviyede olan toprak zemine düştü. TIR'ın çarptığı kamyon da evin yanındaki boş alana yuvarlandı. 
     Yaralanan TIR sürücüsü Mustafa Tokuşoğlu, SSK İzmit Hastanesi'ne kaldırıldı. Kimliği belirlenemeyen kamyon sürücüsünün ise arıza nedeniyle yardım istemek üzere, kazadan önce olay yerinden ayrıldığı sanılıyor. 
     Bu arada, kaza sırasında evin bahçesinde bulunan Orak ailesi ile komşuları, gürültü üzerine yukarı çıktıklarında TIR ile karşılaştılar. Evde önemli bir hasar olmadığını belirten Orak, ''Büyük bir kazayı ucuz atlattık'' dedi. 
     
</TEXT>
</DOC>
