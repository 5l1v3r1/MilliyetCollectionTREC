<DOC>
<DOCNO> 252368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/yasam/yas01.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tinercilerden 'cep' terörü 
</HEADLINE>
<TEXT>


Gaziosmanpaşa'da 4 tinerci, cep telefonunu vermediği için bir genci, önce bacağından daha sonra da kalbinden bıçaklayarak öldürdü. Cebini veren diğer genç ise kurtuldu 

DİNÇER ŞEREF İstanbul 

Gaziosmanpaşa'da, cep telefonunu isteyenlere karşı koymaya çalışan Oğuzhan Baydak 17 , bıçaklanarak öldürüldü. Faillerin, mahalleyi mesken tutan tinerciler olduğu öne sürüldü. 
Baydak'la arkadaşı Samet Yucak, önceki akşam Uğur Mumcu Mahallesi Yunus Emre Parkı'nda oturduktan sonra, Portekiz ve Hollanda'nın Avrupa Futbol Şampiyonası yarı final karşılaşmasını izlemek için evlerine doğru yürümeye başladı. Kimliği belirsiz 4 kişi, bu sırada iki arkadaşın önünü kesti. Daha önce de Baydak'ın cep telefonunu alan saldırganlardan biri, "Kız arkadaşım Tuğba'ya mesajlar atıyormuşsun" dedi. İddiayı reddeden Baydak, "Telefonunu ver, kontrol edeceğiz" yanıtını aldı. "Tuğba diye birini tanımıyorum, telefonumu vermem" deyince saldırıya uğrayan ve bacağından bıçaklanan Baydak, arkadaşıyla birlikte kaçmaya çalıştı. Ancak saldırganlar iki arkadaşı yakaladı. 

İkisi tuttuğu, diğeri sapladı 
Tinercilerden ikisi Baydak'ın kollarından tutarken, diğerleri bıçağı gencin kalbine sapladı. Arkadaşı gözleri önünde bıçaklanan Yucak, saldırganlara cep telefonunu vererek kurtuldu. 
Saldırganlar kaçarken, hastaneye kaldırılan Baydak, hayatını kaybetti. Polis, cinayeti işlediği iddia edilen Kadir Yılmaz'la 3 kişiyi aramak için operasyonlara başladı. 



</TEXT>
</DOC>
