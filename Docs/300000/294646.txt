<DOC>
<DOCNO> 294646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/magazin/amag.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Basın Konseyi Kekilli'nin yanında 
</HEADLINE>
<TEXT>


Haberleriyle Sibel Kekilli'nin onurunu çiğneyen Alman Bild gazetesi kınandı 

ŞENOL ÇALABAKAN Frankfurt 

Alman Basın Konseyi, 'Bild' gazetesini, Türk oyuncu Sibel Kekilli'yle ilgili haberleri nedeniyle kınadı. 'Duvara Karşı' filminin 'Altın Ayı' ödülünü kazanmasının ardından, yönetmen Fatih Akın'ın Kekilli'yi tesadüfen keşfetmediğini, daha önce porno filmler çevirdiğini ortaya çıkaran Bild, konuyu uzun süre gündemde tutmuştu. Konsey, basın ilkelerinin birinci maddesine göre, gazetenin Kekilli'nin onurunu çiğnediğine karar verdi. Bild'in habercilik anlayışını eleştiren konsey, şunları kaydetti "Kamunun haber alma ihtiyacı, söz konusu kişi hakkında sadece porno kasetlerinin başlıklarına benzeyen manşetler atarak giderilemez." 




</TEXT>
</DOC>
