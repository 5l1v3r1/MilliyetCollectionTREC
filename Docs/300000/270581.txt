<DOC>
<DOCNO> 270581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/spor/spo04.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uslanmazlar 
</HEADLINE>
<TEXT>


Gürcistan maçında büyük tepki gören Trabzonlu taraftarlar, Denizli deplasmanı için bilet ve otobüs verilmemesi üzerine olay çıkardılar, Başkan Atay Aktuğ ile tartıştılar 


Camları kırdılar 
TRABZONSPOR taraftarlarından bir grup, Başkan Atay Aktuğ ile tartıştıktan sonra, Sadri Şener Merkez binası ve Avni Aker Stadı'nda bulunan TS Clup Mağazası'nın camlarını kırdı. Saldırının Denizlispor deplasmanı için bilet ve otobüs tahsis edilmemesi nedeniyle gerçekleştiği iddia edildi. Taraftarlar Derneği Başkanı Selim Doğan ve bazı taraftarların Aktuğ ile sert tartışmalar yaşadığı öğrenildi. 

Üzerine yürüdüler 
ATAY Aktuğ'un, taraftarlara "Gidecekseniz, kendi imkanlarınızla gidin" sözleri üzerine tartışmanın büyüdüğü, bazı taraftarların Başkan'ın üzerine yürüdüğü ileri sürüldü. Araya girenler tartışmanın büyümesini önlerken, bazı taraftarlar bu kızgınlıkla cam kırma eylemini gerçekleştirdi. Yönetim emniyet müdürlüğüne şikayette bulundu. Başkan Atay Aktuğ, "Bu tip insanlara prim tanıyamayız" diye konuştu. 

Yönetim ayaklandı 
TRABZONSPOR Yönetim Kurulu, önceki akşam meydana gelen saldırıların ardından Trabzon Cumhuriyet Başsavcısı Burhan Çobanoğlu ve Emniyet Müdürü Ramazan Akyürek'i ziyaret etti. Ziyaretlerde kulübe zararı dokunan bazı taraftarlara karşı ortak mücadele edilmesi konusunu görüşüldü ve Başsavcı ile Emniyet Müdürü'nden destek istendi. Asbaşkan Nevzat Şakar, "Bunları yapanlar taraftar diye geçinen çapulcular" dedi. 

Yine Hacısalihoğlu 

Geçen sezonun 31. haftasında Diyarbakırspor maçında sahaya giren ve kaleci Şenol ile tartışan Selçuk Hacısalihoğlu, saldırıların ardından arkadaşı Sezgin Sis ile birlikte gözaltına alındı. Alkollü oldukları bildirilen ikili, Nöbetçi Cumhuriyet Savcısı tarafından sorgulandıktan sonra tutuksuz yargılanmak üzere serbest bırakıldı. 

Camia tek yumruk 

SALDIRILARIN ardından gruplara tepki amacıyla bir araya gelen sivil toplum örgütleri, Trabzonsporlu eski futbolcular ve siyasiler, bir deklarasyon yayınladı. Deklarasyonda, "Trabzonspor üzerinden maddi manevi çıkar sağlamaya çalışan gruplara karşı camia olarak mücadeleye hazırız" açıklaması yapıldı. 

Çelenk bırakacaklar 

GÜRCİSTAN maçı sonrası seyirciye yönelik eleştirilerde bulunan Federasyon Başkanı Levent Bıçakçı'ya, Trabzon derneklerinin tepkisi sürüyor. Temsilciler, tepki olarak bugün İstanbul'da federasyona siyah çelenk bırakacak. Başkan Tahsin Usta, "Bıçakçı, Trabzonlular'dan özür dileyene kadar tepkimiz sürecek" dedi. 

Denizli alarmı 

TRABZONSPOR, cumartesi akşamı Denizlispor ile oynayacağı maç için yaptığı antrenmanların temposunu artırdı. Milli futbolcular Fatih, Gökdeniz, Adem Koçak, Tayfun ve Mehmet Yılmaz kafileye Denizli'de katılacaklar. Bu arada takımda kafile başkanlığı uygulamasına son verildi. 


</TEXT>
</DOC>
