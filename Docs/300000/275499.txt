<DOC>
<DOCNO> 275499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/spor/spo05.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Panzer'e büyük tepki 
</HEADLINE>
<TEXT>


Uluslararası Voleybol Federasyonu Başkanı Meyer, Almanya-Polonya maçının kasetini incelemek üzere istedi. Başkan'ın, anlaşmalı karşılaşmaya çok sinirlendiği bildirildi 

AYŞE YEŞİN 


İki takıma kızdı 
ULUSLARARASI Voleybol Federasyonu CEV Başkanı Meyer, Almanya ve Polonya'ya büyük tepki gösterdi. Ankara'daki Dünya Grand - Prix Avrupa Elemelerinin son gününde Polonya'nın, Almanya'yı 3 - 1 yenerek Türkiye'yi devre dışı bıraktığı maçı izleyen Andre Meyer'in, ortaya koyulan mücadeleye sinirlendiği ve karşılaşmanın kasedini incelenmek üzere, yayıncı kuruluş TRT'den istediği bildirildi. Voleybol Federasyonu Başkanı Hüsnü Can, Başkan'ın çok üzgün olduğunu da vurguladı. 

"Uyarı almışlardı" 
CAN, Meyer'in bu hareketin fair - play'e yakışmadığını, büyük terbiyesizlik olduğunu bildirdiğini vurguladı, "Ancak anlaşmalı maçları kanıtlamak olanaksız" dedi. Hüsnü Can, Polonya'nın Azerbaycan'daki olimpiyat elemelerinde de Azerbaycan'a karşı yedek takımla çıkarak yenildiğini ve kendileriyle eşleştiğini belirtti, "Uyarı almışlardı. Almanya da, Grün'ün rahatsız olduğunu açıkladı. Oysa tedavisi bizim sorumluluğumuzdaydı. Ama bildirmediler" diye konuştu. 


</TEXT>
</DOC>
