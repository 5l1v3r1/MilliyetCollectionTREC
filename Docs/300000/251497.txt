<DOC>
<DOCNO> 251497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sontur23.html </URL>
<DATE> 2004/06/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Adli tatil kısalıyor... 
</HEADLINE>
<TEXT>

     Adli tatil süresini 9 gün kısaltarak 36 güne indiren yasa tasarısı, TBMM Adalet Komisyonu'nda kabul edildi. 
     Çeşitli Kanunlarda Değişiklik Yapılmasına Dair Kanun Tasarısı, Türk Ceza Kanunu, Hukuk Usulü Muhakemeleri Kanunu, Ceza Muhakemeleri Usulü Kanunu, İcra ve İflas Kanunu, Askeri Mahkemeler Kuruluş ve Yargılama Usul Kanunu, Sayıştay Kanunu, Noterlik Kanunu, Yargıtay Kanunu, Adli Sicil Kanunu'nda değişiklik içeriyor. Tasarı, Anayasa Mahkemesi ve Yargıtay'ın kararları uyarınca, yasalarda doğan boşluğu giderici düzenlemeler getiriyor. 
     TCK'nın genel adap ve aile düzeni aleyhine cürümleri düzenleyen maddelerinde kadın ve kız kaçırma ve alıkoyma suçlarının faillerinin, kaçırdığı veya alıkoyduğu kimseye herhangi bir şehvetli harekette bulunmaksızın kendiliğinden kaçırıldığı eve veya ailesinin evine iade etmesi veya ailesince alınması mümkün olan emniyetli bir yere bırakması durumunda cezalarının belli oranda indirilmesi hükmünü iptal eden Anayasa Mahkemesi kararı uyarınca, yeniden düzenleme yapıldı ve cezalar yeniden belirlendi. 
     Günün ekonomik koşulları ve paranın satın alma gücü gözönünde bulundurularak, Hukuk Usulü Muhakemeleri Kanunu'nda yer alan göreve, kesin hükme, Yargıtay'daki duruşmaya, karar düzeltmeye, senetle ispata ve sulh mahkemelerinde taksim davalarında muhakeme usulünün belirlenmesine ilişkin sınırlar artırılıyor. 
     
     ADLİ TATİL 
     Tasarıyla adli tatil de 9 gün kısaltılarak 45 günden 36 güne indiriliyor. Buna göre, gelecek yıldan itibaren adli tatil, tüm yargı çevrelerinde 1 Ağustos-5 Eylül tarihleri arasında uygulanacak. Bu amaçla, adli tatil ile ilgili tüm kanunların ilgili maddelerinde aynı yönde değişiklik yapılıyor. 
     
     TUTUKLU KİŞİYE CEZAEVİNDE TEBLİĞ 
     Parasal sınırların artırılması nedeniyle mahkemelerce görevsizlik kararı verilemeyecek. 
     Tutuklu kişilere mahkeme kaleminde tebliğ edilen iddianame, ceza infaz kurumunda tebliğ edilecek. 
     Kamu davası açılmasını sağlama yönünde Adalet Bakanı ile valilere verilen yetkileri düzenleyen hükümler yürürlükten kaldırılıyor. 
     
     1 MİLYONA YAKIN KİŞİ HAPİSTEN KURTULACAK 
     İcra ve İflas Kanunu uyarınca depo ve garajlarda korunan hacizli mallar için Adalet Bakanlığı'nın ücret tarifesi belirleme yetkisi bulunup bulunmadığı konusunda doğan boşluğu da gideren tasarı, bu yönde oluşacak tereddütleri önlemek amacıyla depo ve garajlarda korunan hacizli mallar için Adalet Bakanlığı'nın ücret tarifesini belirlemesini öngörüyor. 
     Tasarı ile mal beyanında bulunmama fiili suç olmaktan çıkarılıyor. Bu kanun değişikliğinden önce mal beyanında bulunmadığı gerekçesiyle hakkında şikayet bulunan ve davası devam eden borçluya ise 30 günlük bir ek süre verildi. Buna göre, bu kanunun yürürlüğe girdiği tarihten itibaren 30 günlük süre içerisinde bu kişilerin mal beyanında bulunmamaları halinde icra tetkik mercii hakimi tarafından bir defaya mahsus olmak üzere hapisle cezalandırılacak. Ancak bu hapis üç ayı geçemeyecek. 
     Bu düzenlemenin, cezaevinde yer olmadığı için cezasını çekmek için sıraya giren 1 milyona yakın kişiyi mahkumiyetten kurtaracağı belirtildi. 
     
     NOTERLİKLERİN YETKİ ÇEVRESİ 
     Hakimler ve Savcılar Yüksek Kurulu kararı ile bazı ilçelerdeki cumhuriyet başsavcılığı ve mahkemelerin kaldırılması, adli teşkilatların kapatılması nedeniyle Noterlik Kanunu gereği mahkemelerin yargı çevresine göre kurulan noterliklerin yetki çevresinde de değişikliğe gidiliyor. 
     Asliye mahkemesinin kaldırıldığı ilçelerdeki birinci, ikinci, üçüncü sınıf noterliklerin faaliyetleri devam edecek. Bu yerlerde birden çok noterlik de kurulabilecek. Asliye mahkemesi bulunmayan ilçelerdeki birinci, ikinci, üçüncü sınıf noterliklerin boşalması durumunda Türkiye Noterler Birliği'nin teklifi üzerine kapatılabilecek. 
     Asliye mahkemelerinin bulunmadığı ilçelerde adli sicil bilgileri, kaymakamlıklarca verilecek. 
     
     GÖRÜŞMELER 
     Komisyonda CHP'li üyeler, tutuklu kişilere mahkeme kaleminde tebliğ edilen iddianamenin, ceza infaz kurumunda tebliğ edilmesini öngören hüküm ile kamu davasının açılmasına sağlama yönünde adalet bakanı ile valilere verilen yetkileri düzenleyen hükümlerin yürürlükten kaldırılmasına itiraz etti. 
     CHP'li milletvekilleri ile bazı AK Parti'li milletvekilleri adli tatilin kısaltılmasına ilişkin değişikliğe karşı çıktı. Konu uzun süre tartışılırken, bu hükme karşı çıkan milletvekilleri, yıllardır uygulanan ve kanıksanan adli tatilin 9 gün kısaltılmasının yargının hızlanmasına hiçbir katkı sağlamayacağı görüşünü savundular. AK Parti Kastamonu Milletvekili Hakkı Köylü, adli tatil süresi içinde adli personelin de izin yaptığını anımsatarak, tatilin kısalması durumunda bu personelin izinlerini kullanabilmelerinin de güç olacağına dikkat çekti. 
     
     ''DAHA ÇOK ÇALIŞMAYA İHTİYACIMIZ VAR'' 
     Adalet Bakanı Cemil Çiçek ise bir süredir adli tatil konusunun tartışıldığını anımsatarak, ''AB'ye sorduğumuz için adli tatili kısaltmıyoruz. Ama öte yandan belli bir uyumun da sağlanması gerekiyor. 6 AB ülkesinde adli tatil yok, diğer ülkelerde de 31 gün ile 61 gün arasında değişen adli tatiller var. Bunlardan bazıları da adli tatili kaldırmak istiyor'' dedi. 
     Türkiye'de yılda 152 çalışma günü bulunduğunu ifade eden Çiçek, sözlerini şöyle sürdürdü 
     ''Bu ülkede o kadar çok tatil var ki tatilden geçilmiyor. Toplum olarak az çalışıyoruz. Tatil yapacağız diye canımız çıkıyor. Her bayram öncesi tatiller birleşiyor mu birleşmiyor mu günlerce kamuoyunu meşgul ediyor. Oysa biz gelişmekte olan bir ülkeyiz ve daha çok çalışmaya ihtiyacımız var. Mevcut uygulamada Temmuz ayının 20'sinde adli tatil başladığı için tatil havasına giriliyor ve Temmuz ayı heba ediliyor.'' ''Ama kimse yanlış anlamasın bizde hakim ve savcılarımız az çalışıyor diye tatilin kısaltılmasını istemiyoruz'' diyerek polemiğe girmek istemediğini ifade eden Çiçek, adli personelin 36 günlük süre içinde tatillerini tamamlamasının güçlüğüne ilişkin itirazlarla ilgili olarak da ''Zaten 500 milyon maaşla 45 gün nasıl tatil yapacaklar'' dedi. 
     Cemil Çiçek, kamu davası açılması açısından adalet bakanı ve valilere yetki veren yasa maddelerinin yürürlükten kaldırılmasının demokratikleşme bakımından atılmış bir adım olduğunu ve bu konudaki şikayetlerin de AB'den çok ülkemizin hukukçuları ve demokratlarından geldiğini söyledi. Çiçek, ''Ben hiçbir savcıya dava açın demiyorum. Şu ana kadar da hiç demedim'' dedi. 
     
     ÖNERİ KABUL EDİLMEDİ 
     Öte yandan, Komsiyon Başkanı Köksal Toptan, yürütme ve yürürlük maddesi öncesinde tasarıya eklenmesi istenen madde önerisi bulunduğunu ancak bunun kanun tekniğine pek uygun olacağını düşünmediğini ifade etti. Teklifin Anayasa Mahkemesi'nin Kuruluşu ve Yargılama Usulleri Hakkında Kanun'da değişiklik öngördüğünü kaydeden Toptan, sözkonusu maddenin de ''Yüce Divan sıfatıyla yapılan yargılamanın gerekli kıldığı hallerde muvafakatları alınmak suretiyle hakim, savcı ve Sayıştay denetçilerinin Anayasa Mahkemesi'nde geçici görevlendirilmesini''öngördüğünü ifade etti. 
     Cemil Çiçek ise hükümet olarak bir talepleri bulunmadığını isteğin Anayasa Mahkemesi'nden gelidiğini ifade etti. Çiçek, kanun tekniğine uygun değilse ayrı bir tasarı olarak Meclis'e sunabileceklerini kaydetti. Bunun üzerine ek madde önerisi işleme konmadı ve tasarının tümü üzerindeki görüşmeler tamamlanarak kabul edildi. 
     
</TEXT>
</DOC>
