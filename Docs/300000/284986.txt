<DOC>
<DOCNO> 284986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/spor/axspo01.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Beşiktaş bu 
</HEADLINE>
<TEXT>


Başkan Demirören, lider Fenerbahçe'den eksik yanları bulunmadığını herkese gösterdiklerini söyledi, "Bizim taraftara vaadettiğimiz takım buydu. Oyuncularımla gurur duyuyorum" dedi 

ORHAN YILDIRIM 


Güven tazelendi 
BEŞİKTAŞ'IN lider Fenerbahçe'yi yenerek üst üste üçüncü galibiyetini alması Yönetim Kurulu'nu gelecek için umutlandırdı. Başkan Yıldırım Demirören, soyunma odasında futbolcularına, "Size olan güvenimizi boşa çıkarmadınız. Hepinizle gurur duyuyorum. Çok değerli üç puan aldık. Bu sonuç hem özgüvenimizi geri getirdi, hem de önemli işler başarabileceğimizi gösterdi" ifadelerini kullandı. 

'Hata yapmamışız' 
DEMİRÖREN dün yaptığı açıklamada ise "Fenerbahçe galibiyeti çok önemliydi. Herkese şunu gösterdik ki, liderden geri kalan yanımız yok. Bizim vaadettiğimiz gerçek Beşiktaş işte bu" diye konuştu. Beşiktaş Başkanı birçok as oyuncunun eksikliğini sahada hissetmediklerini de kaydetti, "Demek ki, transferlerde de hata yapmamışız. Geniş kadromuzdan yavaş yavaş faydalanıyoruz" dedi. 

'Hedefler sürüyor' 
SEZON başındaki üç hedeflerinin de devam ettiğini belirten Demirören, "Ligde çıkışımız sürecek. Avrupa'da da yolumuza devam edeceğiz. Türkiye Kupası'nda ise şampiyonluk için en iddialı takımız" yorumunda bulundu. Birlik ve beraberlik içinde Beşiktaş'ın neler yapabileceğini ispatladıklarını da sözlerine ekleyen Demirören, "Camiamız böyle zaferleri hakediyor" diye konuştu. 

Bosque Hep böyle kalın 

Tek tek kutladı 
TEKNİK Direktör Vicente Del Bosque, Fenerbahçe galibiyeti sonrası büyük bir mutluluk yaşadı. Maçtan önce oyuncularına, "Bu hepimizin onur savaşı. Lideri kendi evimizde yenecek güçteyiz. Onurunuzu ortaya koyun ve kazanın. Bu güç sizlerde fazlasıyla var" diyen İspanyol çalıştırıcı, doksan dakikanın bitiminde futbolcularını tek tek tebrik etti. 

'Onur yaşattınız' 
BOSQUE, "Bizden hiçbirşey esirgemeyen yönetime, inanılmaz destek olan taraftara, tüm camiaya ve bana büyük onur yaşattınız. Hep böyle kalın" diyerek oyuncularına övgüler yağdırdı. Tecrübeli çalıştırıcı, "Gevşemek yok. Önümüzde zorlu maçlar var. Aynı ciddiyet, inanç ve azim ile her maça farklı anlayış ile çıkacağız" dedi. 

Carew tehlikesi 

BEŞİKTAŞ'TA derbide Hooijdonk'un ayağına basan ve çıkarken de rakibinin yüzünü eliyle iten Carew'e, televizyon görüntüleri delil kabul edilerek, ceza verilebileceği endişesi yaşanıyor. 9. haftadaki Gençlerbirliği - Rize maçında Youla'nın, konuk ekipten Beşir ile tartışarak, kırmızı kart görmesi sonrası televizyon görüntüleri ve gözlemci raporu incelendikten sonra Beşir'e de bir maç ceza kesilmesi bu ihtimali gündeme taşıdı. İki maçın da gözlemcisinin Doğan Babacan olması, PFDK'nın bu yönde karar verme olasılığını kuvvetlendirdi. 

İbrahim'e ceza yok 

DERBİNİN ikinci yarısında Luciano'nun kaleye giden topunu elle kesen ve kırmızı kart gören Beşiktaş'ın tecrübeli oyuncusu İbrahim Üzülmez'e ceza verilmeyecek. Futbol Komitesi Başkanı Kıvanç Oktay, "Ceza söz konusu değil. Çünkü tamamen refleksle yapılmış bir hareket" dedi. İbrahim Üzülmez de, "Galibiyet en büyük tesellim oldu" diye konuştu. 


</TEXT>
</DOC>
