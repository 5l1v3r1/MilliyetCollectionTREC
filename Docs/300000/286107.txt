<DOC>
<DOCNO> 286107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonspo17.html </URL>
<DATE> 2004/11/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Lyon- Fenerbahçe maçı Fransız basınında... 
</HEADLINE>
<TEXT>

     Rahmi Gündüz bildiriyor 

Avrupa Şampiyonlar Ligi D Grubu'nda, Fenerbahçe'yi 4-2 yenerek 2. tura kalan Fransa'nın Olympique Lyon takımı, bugün Fransız basınında geniş yer buldu. 
     L'equipe gazetesi, ''Lyon gerçekten büyük'' başlığıyla manşetten verdiği haberde, kaliteli geçen bir karşılaşmadan sonra Olympique Lyon takımının 2. tura kaldığını yazdı. 
     Maç kalitesine 6 üzerinden 5 puan veren gazete, Fenerbahçe'de Tuncay, Lyon da ise 2 golün sahibi Nilmar'ı, en başarılı oyuncular olarak gösterirdi. Gazete, Fenerbahçe'nin İstanbul'daki maça oranla çok daha istekli ve başarılı bir futbol ortaya koyduğu yorumunu yaptı. 
     ''Olympique Lyon uçtu'' başlığını atan Le Progres ise, Olympique Lyon'un, galip gelebilmek için uzatmalarda Nilmar'ın golüne kadar beklemek zorunda kaldığını bildirdi. 
     Gazete, 2 golün sahibi Nilmar'a övgüler yağdırırken, ''Çılgın bir maç oldu. Lyon takımı, gerçekten sıra dışı bir takım. Oyuncular maçın sonuna kadar mücadeleyi bırakmadılar'' ifadelerini kullandı. 
     Liberation Gazetesi de, maçın Lyon için zor başladığına dikkati çekerek, Lyon'un Fenerbahçe karşısında zor da olsa 4-2'lik skorla maçı kazanmasını bildiğini vurguladı. 
     
</TEXT>
</DOC>
