<DOC>
<DOCNO> 270935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/soneko03.html </URL>
<DATE> 2004/09/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yeni yıl için promosyon hazırlıkları... 
</HEADLINE>
<TEXT>

     Firmalar, yeni yıl için, kalemden anahtarlığa, çakmaktan ajandaya ve masa saatine kadar çok sayıda çeşidi bulunan promosyon ürünlerinin siparişlerini vermeye başladı. 
     Bu yıl sektörde dijital ürünlerin ağırlığı hissedilirken, ajanda ve kalemler de önemini hala koruyan promosyon ürünleri arasında yer alıyor. 
     Konya'da kurulu Enes Promosyon Hizmetleri'nin sahibi Enes Konuş, AA muhabirine yaptığı açıklamada, firmaların tanıtımlarına katkı sağlamak amacıyla yılın belli dönemlerinde promosyon çalışmaları yaptığını söyledi. 
     Bunun müşteri ile firma arasındaki ilişkiyi daha da güçlendirdiğini ifade eden Konuş, promosyonun ise firmaların büyüklüğüne göre çeşitlilik gösterdiğini anlattı. 
     İlaç firmaları başta olmak üzere, otomotiv, metal sanayi, tekstil ve un firmalarının diğer sektörlere göre promosyona daha çok önem verdiğini kaydeden Konuş, şunları söyledi 
     ''Günümüz rekabet koşullarında firmaların, rakiplerini geride bırakarak istediği satışı yapabilmeleri için, promosyon gerçekten büyük önem taşıyor. Yeni firmalar tanıtımları için, eski ve köklü firmalar ise müşterileriyle aralarındaki iyi ilişkilerin devamı için promosyonu tercih ediyor. Bugün promosyon yapmayan firma çok azdır. Biz bile promosyon tanıtımı için promosyon yapıyoruz. İşlerimizin daha iyi olması için buna ihtiyaç duyuyoruz.'' Firmaların tercih ettiği en yaygın promosyonun kalem olduğunu ifade eden Konuş, promosyonlu kalemlerin adedidin ise ortalama 300 bin liradan satıldığını söyledi. 
     Ajandaların 1.5 milyon ile 12 milyon lira, anahtarlıkların ise 1.5 ile 2.5 milyon lira arasında fiyatlardan hazırlandığını belirten Konuş, en pahalı promosyon ürünün ise masa seti halinde tasarlanan dijital ağırlıklı ürünlerin olduğunu ifade etti. 
     
     YENİ YIL SİPARİŞLERİ VERİLDİ 
     Promosyon sezonunun yılın dokuzuncu ayından birinci ayına kadar devam ettiğini anlatan Konuş, özellikle bu aylarda sektörün yoğun bir döneme girdiğini söyledi. 
     Firmaların bu aylardan itibaren, müşterileri için düşündükleri promosyonların şiparişlerini vermeye başladığını söyleyen Konuş, şöyle devam etti 
     ''Firmalar yeni yıl promosyon hazırlıklarına başladı. Her yıl firmaların klasiği haline gelen ajanda, kalem, çakmak, saat ve rozetin yanı sıra bu yıl özellikle dijital ürünlere ağırlık veriliyor. Fiyatı biraz yüksek de olsa, firmalar özel müşterileri için bu ürünleri tercih ediyor. Bu yıl ayrıca promosyonlu kravatlar da ağırlık olarak çalışacağımız ürünler arasında yer alıyor.'' 
     
</TEXT>
</DOC>
