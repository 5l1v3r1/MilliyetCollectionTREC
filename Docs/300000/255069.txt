<DOC>
<DOCNO> 255069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/soneko25.html </URL>
<DATE> 2004/07/13/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Coşkun Türkiye'nin 4 Aralık'ta müzakere masasına oturacağına inanıyorum 
</HEADLINE>
<TEXT>

     Sanayi ve Ticaret Bakanı Ali Coşkun, 4 Aralık'ta Türkiye'nin AB üyeliğiyle ilgili olarak müzakere masasına oturacağına inandığını söyledi. 
     Bakan Coşkun, Almanya'nın Stuttgart kentinde, Türk-Alman İş Merkezi'nin DTC açılışını yaptı. 
     Açılışa, Türkiye'nin Stuttgart Başkonsolosu Ahmet Funda Tezok, Karlsruhe Başkonsolosu Erdoğan Kök, Federal Almanya Çalışma ve Ekonomi Bakanlığı Müsteşarı Rezzo Chlauch ve Stuttgart Belediye Başkanı Michael Föll de katıldı. 
     Bakan Coşkun burada yaptığı konuşmada, Türkiye'nin Kopenhag kriterleri konusunda hiçbir sorunu olmadığını belirterek, ''Türkiye'nin 4 Aralık'ta müzakere masasına oturacağın inanıyorum'' dedi. 
     Almanya'nın bu konuda Türkiye'ye verdiği desteğe de teşekkür eden Bakan Coşkun, ''İlişkilerimizin gelişmesinde sivil toplum örgütlerinin önemi çok büyük. Bunda emeği geçen herkese teşekkür ediyorum. Alman makamları da bu konuya ilgi göstermese, ilişkilerimiz bu düzeyde gelişemezdi'' diye konuştu. 
     Dünyada hızlı bir globalleşme olduğunu işaret eden Coşkun, günümüzde sınırların ve gümrüklerin kalktığını, ülkeler arasında sadece siyasi ve coğrafi sınırların kaldığını söyledi. 
     Klasik diplomasi anlayışının da günümüzde değiştiğini ifade eden Coşkun, dostluk ilişkilerini günümüzde bizzat üst düzeyli yöneticiler tarafından geliştirildiğini bu ''dostluk kapısından'' içeri giren işadamlarının da ilişkilerin gelişmesine katkı sağladığını belirtti. 
     Bakan Coşkun, Türkiye ile Almanya arasındaki tarihi geleneksel dostluğa dikkati çekerek, 60'lı yıllarda Almanya'ya gelen Türklerle birlikte iki ülke arasındaki ilişkilerin ekonomik işbirliğine dönüştüğünü kaydetti. 
     Almanya ve Türkiye'nin günümüzde ekonomik stratejik ortak konumuna geldiğini, günümüzde özellikle Baden-Württemberg eyaletinde yaşayan Türklerin iş alan konumundan iş veren konumuna geldiklerini söyledi. 
     Stuttgart'ta bu sabah eyaletin AB işlerinden sorumlu devlet bakanıyla kahvaltı ettiğini kaydeden Bakan Coşkun, ''Gençliğe rağmen, Türkiye ve dünyadaki durum hakkında derin görüşlerin vardı. Beni çok etkiledi. Bu da birbirimizi anlamaya başladığımızı gösteriyor'' dedi. 
     Türkiye'nin ekonomik krizleri geride bıraktığını belirten Coşkun, Türkiye'de makro ekonomik dengelerin sağlandığını ve sürdürülebilir bir büyüme ile ekonomik sorunların çözüldüğünü ifade etti. 
     
     CHLAUCH 
     Federal Almanya Çalışma ve Ekonomi Bakanlığı Müsteşarı Rezzo Chlauch da, açılan Türk-Alman iş merkezi gibi derneklerin Almanya ve Türkiye arasında zaten iyi olan ekonomik ilişkilerin kültürel alanda da derinleştirilmesine vesile olduğunu belirtti. 
     Her iki ülke arasındaki ticaret hacmini geçen yıl bir önceki yıla göre, yüzde 12 oranında artarak 16 milyar euroya ulaştığını belirten Chlauch, Almanya'daki Türk şirketlerine de, her yıl yaklaşık 4 bin şirketin eklendiğini ve bunların Alman ekonomisinin vazgeçilmez parçası haline geldiğini söyledi. Bu gelişmelerin, Almanya'da sürdürülen tartışmalarda fazla dikkate alınmadığını kaydeden Chlauch, Türk hükümetinin çok kısa sürede ve yoğun şekilde yaptığı çalışmalarda, AB üyeliği yolunda ne kadar ciddi olduğunu gösterdiğini ifade etti. 
     Alman hükümetinin Türkiye'nin AB üyeliği yolundaki desteğini sürdüreceğini kaydeden Chlauch, ''Türkiye müzakere görüşmelerine hazırdır ve ben bu konuda başarılı olunmasını diliyorum'' dedi. 
     Stuttgart Belediye Başkanı Föll de, iki ülke arasındaki ek ilişkilerin geliştirilmesiyle ikili ilişkilerin yeni bir boyut kazandığını ve Almanya'daki Türk şirketlerinin çalışmalarının çok cesurca ve dinamik olduğunu söyledi. 
     DTC Yöneticisi Ahmet Ertekin de Türk şirketlerine danışma hizmeti vererek, kendilerini en iyi şekilde desteklemek istediklerini ifade etti. 
     Bakan Coşkun'un bugün TSİ 18.30'da Stuttgart'tan İstanbul'a hareket etmesi bekleniyor. 
     
</TEXT>
</DOC>
