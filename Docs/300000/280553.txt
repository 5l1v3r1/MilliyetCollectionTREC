<DOC>
<DOCNO> 280553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/spor/spo06.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya'da indirim 
</HEADLINE>
<TEXT>


Merkez Ceza Kurulu, Genel Müdürlüğün verdiği iki yıllık cezayı bire indirdi. Ayhan ise cezanın tamamen kaldırılması için İdare Mahkeme ve CAS'a gidecek 

AYŞE YEŞİN 


1 Ekim'de bitecek 
MERKEZ Ceza Kurulu, milli atlet Süreyya Ayhan'a Genel Müdürlük Ceza Kurulu tarafından verilen iki yıllık hak mahrumiyeti cezasını yarı yarıya azaltarak bir yıla indirdi. Prof.Dr.Eyüp İspir başkanlığında dün toplanan kurul, Ayhan'ın 1 Mart'ta verdiği ifade ile çeşitli belgeleri içeren dosyayı inceledikten sonra milli atletin 1 Ekim 2004 tarihinden itibaren bir yıl süreyle yarışmalardan men edilmesi kararına vardı. 

Yeni mahkeme kapıda 
KURUL, Ayhan'ın doping kontrol sürecini bozmaktan dolayı Dünya Atletizm Birliği IAAF kurallarının 32 c maddesi gereğince 1 yıl ceza alması gerektiğine, doping kontrolünü reddetme, başarılı numune vermeme ve yasak madde kullanmaya teşebbüs suçlarının ise oluşmadığına hükmetti. IAAF cezayı az bulursa CAS'a gidebilecek. Ayhan'ın antrenörü Yücel Kop da tedbir kararını geriye çekmek için İdari Mahkeme'ye ve CAS'a başvuracaklarını söyledi. 


</TEXT>
</DOC>
