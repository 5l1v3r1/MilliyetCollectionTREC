<DOC>
<DOCNO> 276666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/guncel/gun06.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Turgut'un şuuru açık, konuşuyor 
</HEADLINE>
<TEXT>


Beyin kanaması geçiren ve yoğun bakım ünitesine alınan Serdar Turgut'un sağlık durumu iyiye gidiyor 

İSTANBUL Milliyet 

Hipertansiyona bağlı beyin kanaması geçirdikten sonra önceki gün International Hospital'a kaldırılan Akşam Gazetesi Genel Yayın Yönetmeni Serdar Turgut'un Yoğun Bakım Servisi'nde tedavisi sürüyor. Beyin ve Sinir Cerrahisi Bölümü'nden Prof. Dr. Muzaffer Bayhan, Turgut'un sağlık durumunun iyiye gittiğini belirterek şunları söyledi "Şuuru açık, konuşabiliyor. Cerrahi müdahaleye gerek kalmadığı için ilaçla tedavi uyguluyoruz. Pazartesiye kadar yoğun bakımda tutulacak, sonra normal servise alacağız." 
Bayhan ile Başhekim Kısmet Kuzucu imzasıyla yapılan ortak yazılı açıklamada da, Turgut'un şuurunun tam açık olduğu ve tansiyonunun kontrol altına alındığı belirtildi. Açıklamada, "Tomografisinde kanamanın durduğu, cerrahi müdahaleye gerek olmadığı saptanmıştır" denildi. 
Turgut için dünyaca ünlü beyin cerrahı Prof. Dr. Gazi Yaşargil ile Prof. Dr. Cengiz Kuday'dan görüş alındı. Her iki cerrah da beklenilmesini tavsiye etti. 



</TEXT>
</DOC>
