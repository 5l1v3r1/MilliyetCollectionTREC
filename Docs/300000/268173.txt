<DOC>
<DOCNO> 268173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonsiy02.html </URL>
<DATE> 2004/09/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
ABD silahlarının Türkiye üzerinden taşınmasına ilişkin tebliğ yürürlükte 
</HEADLINE>
<TEXT>

     ABD tarafından gönderilen askeri malzemenin, Türkiye üzerinden ve Türkiye içinde nakline ilişkin esasları düzenleyen Dışişleri Bakanlığı tebliğnamesi yürürlüğe girdi. 
     Resmi Gazete'de yayımlanarak yürürlüğe giren tebliğ, ABD'ye ait "destek hamulesinin yüklerinin " ithal-ihraç ve ülke içi nakline ilişkin esasları düzenliyor. Tebliğ ile, "ABD destek hamulesinin giriş ve çıkış işlemlerinde Türk mevzuatına ve 6375 sayılı kanunla tasdik olunan 19 Haziran 1951 tarihli 'Kuzey Atlantik Antlaşmasına Taraf Devletler 
     Arasında Kuvvetlerin Statüsüne Dair Sözleşme'ye NATO-SOFA 
     uyulacaktır" hükmü kabul ediliyor. 
     
     7 LİMAN 6 HAVAALANI KULLANILACAK 
     Tebliğe göre, ABD gemi ve uçaklarıyla Türkiye'ye getirilecek ve buradan götürülecek destek hamulesinin giriş ve çıkışı yedi liman ile altı havaalanından yürütülecek. 
     Limanlar, İstanbul, İzmir, İskenderun, Yumurtalık, Antalya, Aksaz Karaağaç, Ağalar olarak belirlendi. Havaalanları ise, Ankara Esenboğa, İstanbul Atatürk, İzmir Çiğli, Adana İncirlik, Antalya ve Aksaz Dalaman olarak belirtildi. 
     
     SİLAH GİRİŞİ İZİNLE, ÇIKIŞI BİLDİRİMLE 
     Tebliğe göre, "Silah, mühimmat ve ana teçhizat kalemlerinin ithali ve Türkiye dahilinde daimi olarak nakil ve tevzii ile hizmet araçları ve jeneratörlerin ithali" için ön izin alınması gerekiyor. "Gizli mahiyetteki silah, mühimmat, teçhizat ve malzemenin ithal, ihraç ve bunların ülke içi nakil ve tevzii" de ön izin alınmasını gerektiriyor. Ancak "Silah, mühimmat ve ana teçhizat kalemlerinin Türkiye'den ihracı" için Genelkurmay Başkanlığı'na ve Boğaziçi Üniversitesi Kandilli Rasathanesi ve Deprem Araştırma Enstitüsü Müdürlüğü'ne "ön bildirim"de bulunulması yetiyor. 
     Ana teçhizat kalemlerinin bakım ve onarım maksadıyla tesisler istasyonlar arası nakli ise, Tesis Komutanı ya da İstasyon Müdürü'ne bilgi verilerek gerçekleştirilecek. 
     
</TEXT>
</DOC>
