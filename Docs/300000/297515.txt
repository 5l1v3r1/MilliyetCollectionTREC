<DOC>
<DOCNO> 297515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun45.html </URL>
<DATE> 2004/12/14/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Atatürk'ün emriyle yola çıkan gemi artık Avrupa önlerinde 
</HEADLINE>
<TEXT>

     Türkiye'yi Batı'ya tanıtmak için 1926 yılında Atatürk'ün emri ile bir gemi yola çıktı. 
     O geminin yolculuğunu anlatan belgesel Hollanda televizyonu'nda da yayınlanacak. 
     Ancak bu simgesel yolculuk bugün Avrupa Birliği kapısına geldi. AB üç gün sonra krtik zirvede Türkiye'ye tarihi kararını açıklayacak. 
     Kararın hemen arifesinde Avrupa'nın bir numaralı gündem maddesi Türkiye. Her ortamda her yerde Türkiye konuşuluyor, tartışılıyor. Her dakika yeni bir gelişme meydana geliyor. 
     İşte Ata'nın emri ile başlayan gemi yolculuğu ve bugün Avrupa'da Türkiye ile ilgili yaşanan gelişmeler... 
     
     BAŞKA ZAMANLAR... 

     Hollanda televizyonu, Atatürk'ün isteğiyle 1926 yılında Batı'ya düzenlenen bir tanıtım gezisini anlatan kısa bir belgeseli yayınlayacak. 
     Üçüncü kanalda bu akşam yayınlanacak ''Başka Zamanlar'' adlı programda, 1926 yılında Karadeniz Gemisi'nin 3 aylık Avrupa gezisi anlatılıyor. 
     ''Türkiye 1926'dan bu yana Avrupalı olmak istiyor'' başlığıyla yayınlanacak belgeselde, Türkiye'nin AB'ye üyelik başvurusuyla değil, cumhuriyetin kurulduğu ilk yıllardan bu yana çağdaş Batı değerlerini benimsemiş bir ülke olduğu görüşüne yer veriliyor. 
     Belgeselde, Türkiye'nin Karadeniz Gemisi ile başlayan tanıtım gezisinde Batı ile arasındaki bütün engelleri kaldırmak istediği, bunun için ''Seyyar Sergi'' adıyla 1926 yılında 12 ülkenin 16 limanına uğradığı, bunlar arasında Amsterdam'ın da yer aldığı anlatılıyor. 
     Hollanda'dan 1924 yılında alınan Karadeniz Gemisi, 1926 yılında üç aylık bir süre için dönemin tanınmış sanat ve kültür adamları ve Türk ihraç ürünlerinin yer aldığı bir sergiyle Avrupa ülkeleri turuna çıkıyor. Ziyaretler sırasında, gemideki sergi geziliyor ve akşamları balo düzenleniyor. Zeki Üngör yönetimindeki Cumhurbaşkanlığı Senfoni Orkestrası eşliğinde dans ediliyor, ziyaret edilen kentin ileri gelenleri bu balolara katılıyor. 
     Belgeseli hazırlayan Fatusch Production, tura katılanlar arasında Vala Nurettin, Kemalettin Kamu, Celal Esat Arseven, Bal Mahmut, sonradan ilk kadın milletvekili olan Mebrure Gönenç, Celal Bayar'ın gelini Zekiye Hanım ve Galip Bahtiyar gibi isimlerin aldığını açıkladı. 
     Verilen bilgiye göre, Atatürk de tanıtım turuna bir ara Mudanya'dan katılıyor ve Bandırma'da iniyor. 

     
     TÜM AB HABERLERİ... 

     
</TEXT>
</DOC>
