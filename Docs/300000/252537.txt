<DOC>
<DOCNO> 252537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonyas01.html </URL>
<DATE> 2004/07/02/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Babası olup olmadığını DNA belirleyecek 
</HEADLINE>
<TEXT>

     Bahri KARATAŞ İZMİR, DHA 

İZMİR'in Balçova İlçesi'nde oturan ev kadını Sevgi Tavşan, İzmir Spor eski Kulüp Başkanı ve işadamı, evli üç çocuk babası Cemal Dönmez'e babalık davası açtı. Tavşan, amacının kızına nüfus çıkartmak olduğunu söyledi. 1'inci Aile Mahkemesi'nde dürn görülen ikinci duruşmaya taraflar katılmazken hakim, iddiaların doğru olup olmadığının belirlenmesi için tarafları DNA testi için İstanbul Üniversitesi Adli Tıp Enstitüsü Adli Hemogenetik Merkezine sevk edilmesine karar verdi. 
     Kırkbeş gün önce dünyaya gelen kızı D.'nin babasının beş yıldır birlikte yaşadığı ve kendisiyle evleneceğini söyleyen 49 yaşındaki Cemal Dönmez olduğunu iddia eden 29 yaşındaki Sevgi Tavşan, avukatı aracılığıyla 1'inci Aile Mahkemesi'ne dilekçe verip Babalık' davası açtı. Dün yapılan duruşmaya taraflar katılmazken avukatları hazır bulundu. Tavşan, dilekçesinde şunları söyledi "2000 yılında bir arkadaş grubuyla birlikte gezmeye gittiğimizde tanıştık. Evli olduğununu biliyordum. Kendisinin üç kızı var. Bana eşini boşayıp benimle evleneceğini söyledi. Eşiyle kağıt üzerinde evli olduğunu belirtti. İki yıl önce eşi ilişkimizi öğrendi. Sadece eşiyle çocukları ve iş ilişkisi için görüştüğünü söyledi. Bebeğime hamile kalmadan önce üç aylık hamileydim. Erkek olan çocuğuma düşük yaptım. Bu ikinci hamileliğimden doğan çocuğumuz oldu. Yedi aylık hamileyken ilişkimiz normal devam ediyordu. Birden bire bana karşı tavırları değişti. Bebeğin kendisinden olmadığını belirtti. Amacım çocuğuma nüfus çıkartıp, babasının belli olması. Diğer çocuklarına babalık yapıyorsa, benim kızıma da yapsın. Yapılacak DNA testinde babası olduğu ortaya çıkacak. Kızım için aylık 10 milyar lira nafaka istiyorum. Benim bir gelirim yok. Ailem bakıyor. Çocuğum doğduktan sonra iki kez gelip onu gördü. Herşey yakında ortaya çıkacak.'' Dönmez Deri ve Tekstil'in sahibi Cemal Dönmez ise avukatı aracılığıyla mahkemeye verdiği dilekçesinde "Fiili gerçeklere aykırı tüm iddialarını reddediyoruz. Esasa ilişkin cevap haklarımızı tamamını yapılacak DNA, testinden sonra vereceğiz'' dedi. Ayrıca Dönmez'in avukatı Ali Topçu, davacı tarafın 1995 yılında bar ve gazinolarda konstmatris olarak çalıştığını ve emniyet tarafından fişlendiğini öne sürdü. Tavşan'ın avukatı bu konunun davayla ilgisi olmadığını belirtip talebin reddedilmesini istedi. Hakimde talebi yerinde görüp istemi reddetti. 
     Hakim tarafların ekonomik durumlarının araştırılmasının beklenmesine, tarafların DNA testi için İstanbul Üniversitesi Adli Tıp Enstitüsü Adli Hemogenetik Merkezine sevk edilmesine karar verip duruşmayı tanıkların dinlenmesi için erteledi. 

     
</TEXT>
</DOC>
