<DOC>
<DOCNO> 275403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur31.html </URL>
<DATE> 2004/09/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yardım etmek isterken parası çalındı .. 
</HEADLINE>
<TEXT>

     Kilis'te, cami avlusunda abdest alan bir kişi, aniden düşüp kıvranan kişiye yardım etmek isterken 1 milyar lirasını çaldırdı. 
     Edinilen bilgiye göre, Kadı Camii'nde abdest alan Ömer Polat 65 , yanında bulunan ve tanımadığı bir kişinin aniden düşüp kıvrandığını gördü. Oturduğu yerden kalkıp düşen kişiye yardım etmeye çalışan Polat, bu sırada, cebindeki 1 milyar liranın olmadığını fark etti. 
     Durumu polise bildiren ve 25-30 yaşlarındaki kişinin eşkalini veren Polat, ''Sadece yardım etmek istemiştim. Oysa, yardım etmeye çalıştığım kişi, bayılma numarası yaparak paramı çalmak istemiş. Çalınan 1 milyar lira, 1 yıllık emeğimin ürünü. Yetiştirdiğim üzümleri satıp bunun karşılığı olarak Ziraat Bankası'ndan 1 milyar lira çekmiştim. Hırsızın yakalanmasını istiyorum'' dedi. 
     Yetkililer, parayı çalıp kaçan kişinin yakalanmasına çalışıldığını bildirdi. 
     
</TEXT>
</DOC>
