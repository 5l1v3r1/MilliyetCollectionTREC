<DOC>
<DOCNO> 255640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/soneko22.html </URL>
<DATE> 2004/07/15/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Karpuzu saklayan kazandı 
</HEADLINE>
<TEXT>

     Karpuz üretiminin önemli merkezlerinden Adana'da örtü altı hasadın tamamlanması, açık alanda ekili karpuzun ise az miktarda kalması sonucu ürünün fiyatı kısa sürede 5 kat arttı. 
     Ziraat Mühendisleri Odası Adana Şube Başkanı Ayhan Barut, AA muhabirine yaptığı açıklamada, bu yıl Çukurova bölgesinde yaklaşık 180 bin dekar arazide karpuz ekimi yapıldığını, örtü altı hasadının tamamlandığını, açık alanda ise 10-15 bin dekar karpuzun kaldığını belirtti. 
     Barut, piyasada karpuzun geçen haftalara oranla daha az miktarda bulunmasına karşın tüketici talebinin giderek arttığını kaydetti. 
     Karpuzu piyasaya sürmeyerek saklayan esnafın, ürünü şu an aldığı fiyatın yaklaşık 5 katı üzerinde sattığını ifade eden Barut, şunları söyledi 
     ''Soğuk hava depolarında saklanan karpuzun kilosu 500 bin liradan satılıyor. Oysa bunlar, 3-4 hafta önce tarladan 100 bin liraya satın alınan karpuzlar. Sonuçta üretici zarar etmeye devam ediyor, işini bilen esnaf para kazanıyor. Üreticinin elindeki karpuzun hemen hemen hepsi bitti. Tüketicinin taleplerinin giderek artması ise tüccarın işine yaradı.'' Barut, ürününü düşük fiyatla elinden çıkaran üreticinin, 100 dekarda 30-40 milyar lira zarar ettiğini sözlerine ekledi. 
     
</TEXT>
</DOC>
