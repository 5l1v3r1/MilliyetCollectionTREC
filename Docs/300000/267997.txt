<DOC>
<DOCNO> 267997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/guncel/axgun02.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Törende türban çizelgesi 
</HEADLINE>
<TEXT>


Hava Harp Okulu'ndaki törende , Sezer ve komutanlara protokolde çift kişilik yer ayrılırken, Erdoğan başta olmak üzere, eşi türbanlı olan konuklara tek kişilik yer ayrıldı 

SERHAT OĞUZ İstanbul 

Hava Harp Okulu'nun mezuniyet törenine, Cumhurbaşkanı Ahmet Necdet Sezer ve kuvvet komutanları gibi, eşiyle katılan tek hükümet üyesi, Milli Savunma Bakanı Vecdi Gönül oldu. Bu tablo protokol oturma çizelgesine de yansıdı. Başbakan Erdoğan başta olmak üzere, eşi türbanlı olan konuklara tek, diğerlerine çift kişilik yer ayrıldı. 

Sezer törene yarım saat geç gelirken, Erdoğan, Genelkurmay Başkanı Org. Hilmi Özkök ve kuvvet komutanlarıyla alandaki yerini aldı. Eşinden önce gelen Semra Sezer'le samimi şekilde sohbet eden Erdoğan'ın yanı sıra, Milli Eğitim Bakanı Hüseyin Çelik, İçişleri Bakanı Abdülkadir Aksu, İstanbul Büyükşehir Belediye Başkanı Kadir Topbaş törene tek katıldı. Gönül, başı açık olan eşi Sevim Gönül'le birlikte protokolde yer aldı. Başörtülü öğrenci yakınları ise törene alındı. Hava Harp Okulu Komutanı Tümgeneral Şevket Dingiloğlu, öğrencilere, "Sizler Türk Hava ve Silahlı Kuvvetleri'nin gözbebeğisiniz, pırlantalarımızsınız" diye seslendi. Sezer, dönem birincisi Muhammet Çağrı Şener'e, Erdoğan ikinci Ali Osman Şeker'e, Özkök de üçüncü Halil İbrahim Tokuş'a diplomalarını verdi. 

Bir tören de denizcilerden 
Deniz Harp Okulu'ndan mezun olan teğmenler de, Sezer, Erdoğan ve Org. Özkök'ün de katıldığı törende diplomalarını aldı. 


</TEXT>
</DOC>
