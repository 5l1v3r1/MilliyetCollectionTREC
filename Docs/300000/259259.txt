<DOC>
<DOCNO> 259259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun43.html </URL>
<DATE> 2004/07/30/ </DATE>
<TIME> 20.57 </TIME>
<AUTHOR>  </AUTHOR>
<HEADLINE>
NATO'da, Irak uzlaşması sağlandı 
</HEADLINE>
<TEXT>

     NATO Konseyi NAC , İstanbul zirvesinde alınan kararlar doğrultusunda Irak'taki güvenlik birimlerinin eğitimine destek amaçlı operasyonların somut uygulama şekilleri konusunda uzlaşmaya vardı. 
     İttifak üyesi 26 ülkenin daimi temsilcilerinden oluşan NAC, konuyu sonuçlandırmak amacıyla son 3 gündür sürdüğü olağanüstü toplantıları bu akşam sonuçlandırdı. 
     NATO'nun 26 müttefiki, İstanbul zirvesinde, Iraklıların eğitimine yeşil ışık yakmışlar, ancak yer, zaman ve uygulama koşullarını somut olarak belirlemeyerek kararı NATO Konseyi'ne bırakmışlardı. 
     Irak Dışişleri Bakanı Hoşyar Zebari, 12 Temmuz'da, Brüksel ziyareti sırasında, İttifak'ın, mümkün olan en kısa zamanda Irak güvenlik birimlerinin eğitimine başlaması çağrısında bulunmuştu. 
     Zebari, NATO'dan Irak'ın askeri birimleri için teçhizat da istemişti. 
     NAC bünyesinde, özellikle ABD ile Fransa arasında görülen uzlaşmazlık giderildi. Fransa'nın ve bazı diğer müttefiklerin, Iraklıların eğitimi için görevlendirilecek birimlerin komutasına yönelik itirazları olduğu ifade ediliyordu. ABD, söz konusu komutanın, Irak'taki çokuluslu güçlerle bütünleşmesini istiyor, ancak bu şekilde etkili olunabileceğini savunuyordu. 
     NAC, Irak'a bir ekip gönderilerek rapor hazırlanmasını, bu raporun incelenmesinin ardından Eylül ayında harekete geçilmesini kararlaştırdı. 
     
</TEXT>
</DOC>
