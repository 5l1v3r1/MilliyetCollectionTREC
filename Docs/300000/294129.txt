<DOC>
<DOCNO> 294129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko32.html </URL>
<DATE> 2004/12/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Şener Kişi başına milli gelir 2014'te 8 bin 500 euro olacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, kişi başına gelirin 2014 yılında 8 bin-8 bin 500, 2020 yılında da 12 bin 200-14 bin 500 euro aralığında olmasının öngörüldüğünü söyledi. 
     Şener, ''Türkiye'nin Üyeliğinin AB'ye Muhtemel Etkileri'' konulu DPT raporunu açıkladığı toplantının ardından, gazetecilerin rapora ilişkin sorularını yanıtladı. 
     ''Rapora göre, 2014 yılında kişi başına gelir ne olacak '' şeklindeki soru üzerine Şener, 2004 yılında milli gelirin 241 milyar euro olduğunu söyledi ve Türkiye'de kişi başına milli gelirin ise 2014 yılında 8 bin-8 bin 500, 2020 yılında 12 bin 200-14 bin 500 euro aralığında olmasının öngörüldüğünü bildirdi. 
     Nüfus ile ilgili soru üzerine de Şener, nüfus artışı ile ilgili rakamların sadece sosyolojik gözlemlere dayandığını belirterek, bu gözlemlerin dünyanın değişik ülkelerinde de aynı şekilde izlendiğini kaydetti. Şener, şöyle konuştu 
     ''Bundan 10 yıl önce Türkiye'nin nüfus artışı farklıdır, 30 yıl önce farklıdır, bugün nüfus artış hızı farklıdır. Farklılık nüfus artış hızında gerileme şeklinde gelişmektedir. 
     Ortaya çıkan sonuçlar bir yasa kuralıdır, bu böyle olacaktır anlamına gelmiyor. Birtakım analizlere dayanılarak bir bakış açısı kazandırmak amacıyla yazıldı.'' Şener, ''rapordaki tarihler neye göre baz alındı'' şeklindeki soru üzerine de, kamuoyunda müzakerelerin 10 yıl sürebileceği ile ilgili bir beklenti oluştuğunu, bu sürenin resmi ilişkilerde konuşulan süreler olmadığını belirterek, ancak, kamuoyunun bu tarihleri gündeme getirmesi nedeniyle 2014 yılının belirlendiğini anlattı. Şener, 2014'ten sonra rakamların nasıl değişeceğini gösterme ihtiyacı dolayısıyla tam bir yıl bulma nedeniyle 2020 tarihinin belirlendiğini söyledi. 
     Şener, 2014 yılının ayrıca AB'nin bundan sonraki bütçe döneminin başlangıcını oluşturduğunu belirterek, ''Yeni bütçe dönemi, 2014'te başlayacak ve bunu baz almak uygundur diye düşündük'' dedi. 
     Türkiye'nin AB'ye üyeliğinin ardından, üye ülke vatandaşlarının cebinden 5 euro çıkacağına dair haberlerin hatırlatılması üzerine de Şener, AB üyesi vatandaşların tamamının cebine para girmiş olacağını, kimsenin cebinden ilave para çıkmayacağını söyledi. 

     
</TEXT>
</DOC>
