<DOC>
<DOCNO> 287814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo33.html </URL>
<DATE> 2004/11/10/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Ülkerspor 70 - Pau Orthez 75 
</HEADLINE>
<TEXT>

     Basketbolda, ULEB Erkekler Avrupa Ligi C Grubu'nda yapılan maçta Ülkerspor, Fransa'nın Pau Orthez takımına 75-70 yenildi. 
     Maça hücumda kötü başlayan Ülkerspor, rakibini de durduramayınca, Pau Orthez 4. dakika içinde 9-2'lik üstünlük yakaladı. Turuncu-yeşilliler, rakibinin temposunun düşmesini iyi değerlendirdi ve 7. dakika içinde Stombergas'ın basketiyle 12-12 beraberliği yakaladı. Pota altında Zukauskas ile iyi oynayan Ülkerspor, ilk çeyreğin bitimine 30 saniye kala 23-19 öne geçerken, 1. Periyodu da Praskevicius'un 3 sayılık basketiyle 26-21 önde kapadı. 
     2. periyoda kötü başlayan ev sahibi takım, 2,5 dakika sayı bulamadı. Daha sonra pota altında Zukauskas ile oyuna ağırlığını koyan Ülkerspor, 17. Dakikada Praskevicius'un basketiyle farkı 10 sayıya 43-33 çıkardı. Turuncu-yeşilliler, hücumlardan üst üste boş dönmesine rağmen ilk yarıyı 45-38 önde kapamasını bildi. 
     İkinci yarıya yine hücumda tutuk başlayan Ülkerspor, Rahimic'i de durduramayınca Pau Orthez 22. dakikada 45-45 beraberliği sağladı. Fransız ekibi, Lux'un sayılarıyla 24. dakikada 49-47 öne geçerken, hücumlarda çok top kaybı yaşayan Ülkerspor, Rahimic'in basketlerini engelleyemedi ve 3. periyodu 7 sayı farkla 63-56 geride kapadı. 
     Son periyotta savunmada iyi oynayan Ülkerspor, 34. dakikada Serkan'ın basketiyle 63-63 beraberliği yakaladı. Bu bölümde 7 dakikada potasında sadece 1 sayı gören Ülkerspor, Glover'in basketiyle 37. dakikada 65-64 öne geçti. Bu dakikadan sonra çekişme yaşanan karşılaşmanın 38. dakikası 68-68 berabere geçildi. Pau Orthez bitime bir dakika kala Drozdov'in 3 sayılık basketiyle 71-68 üstünlük yakaladı. Ülkerspor üst üste hücumlardan boş dönerken, konuk ekip Foirest'le sayılar bularak üstünlüğünü korudu ve maçı 75-70 kazandı. 
     Ülkerspor, rakibine ribauntlarda 38-31 üstünlük sağlamasına rağmen, karşılaşmadan yenik ayrılmaktan kurtulamadı. 
     Bu arada, maçı Ümit Milli Futbol Takımı teknik heyeti ve oyuncuları da izledi. 
     Ülkerspor, sahaya ''Atam İzindeyiz'' yazılı pankartla çıktı. 
     
</TEXT>
</DOC>
