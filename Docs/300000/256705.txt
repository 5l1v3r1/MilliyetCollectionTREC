<DOC>
<DOCNO> 256705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/spor/spo03.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
HAGİ SANCISI 
</HEADLINE>
<TEXT>


Ergun Gürsoy'un, sürekli destek verdiği Rumenle ilgili rahatsızlıklarını Özhan Canaydın'a anlattığı bildirildi. Başkan'ın, takımı etkilememesi için Hagi ile görüşmesi bekleniyor 

ÖZEL HABER HALİL ÖZER 


Sürpriz kriz 
GALATASARAY'DA, Almanya ve ABD kampları öncesi, Teknik Direktör Hagi ile ilgili sürpriz bir kriz ortaya çıktı. Rumen çalıştırıcının, Hollanda'da yapılan ilk hazırlık kampı sırasında gösterdiği sinirli davranışlar ve transferde uyguladığı politikalar büyük sıkıntı yarattı. İstanbul'a getirdiği Hagi'nin yeni sezonda da devam etmesi için ısrarcı olan, arkasında duran ve yönetime bile rest çeken İkinci Başkan Ergun Gürsoy'un da oluşan bu ortamdan rahatsızlık duyduğu öğrenildi. 

Takım etkilenir 
YÖNETİMDE, Hagi konusundaki huzursuzluklar gündeme oturmaya başlarken, yeni sezonun başlamasına az bir zaman kala, bu sıkıntının Sarı - Kırmızılı takımı olumsuz yönde etkilemesinden de korkulduğu bildirildi. Ergun Gürsoy'un, Rumen hocanın davranışları konusunda Başkan Özhan Canaydın'ı da haberdar ettiği ileri sürüldü. İkinci Başkan'ın, Hollanda kampından itibaren bugüne kadar futbolla fazla ilgilenmemesi ve sürekli uzak kalmaya çalışmasının altında bu sıkıntının yattığı da iddia edildi. 

Tepki ne olur 
SARI - Kırmızılılar'ın, Hagi ile ilgili son gelişmelerden sonra çare arayışına girdiği de vurgulandı. Başkan Özhan Canaydın'ın, Rumen Teknik Direktör ile konuşarak, uyarmasının ilk formül olarak ortaya atıldığı bildirildi. Ancak yönetimin, kendisiyle ilgili rahatsızlıklarını öğrendiği zaman Hagi'nin ne tepki vereceğini merakla beklediği öğrenildi. Yöneticilerin, Rumen çalıştırıcının, görevden ayrılması ya da alınması halinde yeni bir hocanın sıkıntı yaratacağını düşündükleri de belirtildi. 

Florya'da herkesi azarladı 

Hagi çok gergindi 
TEKNİK Direktör Hagi, yönetimi rahatsız eden sert tavırlarını dün de sürdürdü. Rumen teknik adam, sabah yapılan çift kale maç sırasında, oynadığı takımın üst üste üç gol yemesi üzerine küplere bindi. Hagi oyuncularına, "Bu yaştan sonra ben mi koşacağım Gol yemeyelim diye ben boğuşuyorum, sizler karşıma geçmiş beni izliyorsunuz" diye bağırdı. 

Kıran kırana maç 
HAGİ'NİN bu uyarısından sonra Florya'da tansiyon yükseldi ve futbolcular birbirlerine sert müdahaleler yapmaya başladı. Genç teknik adam, bu kez de oyuncularından daha sakin olmalarını istedi. Sarı - Kırmızılı takım bu sabah Florya Metin Oktay Tesisleri'nde yapacağı antrenmanın ardından ikinci etap kamp çalışmaları için beş günlüğüne Almanya'ya gidecek. 

Nantes'a satıldı 

GALATASARAY'DA beklenen performansı bir türlü gösteremeyen Rumen oyuncu Bratu, Fransa 1. Lig takımlarından Nantes'a transfer oldu. Sarı - Kırmızılı yönetim, Teknik Direktör Hagi'nin raporu doğrultusunda genç golcünün biletini kesti. Daha önce kiralık olarak gönderileceği belirtilen Bratu'nun, bonservisiyle birlikte Fransız kulübüne yollandığı açıklandı. 

Kombineler satışta 

GALATASARAY, 2004 - 2005 sezonunun kombine kart satışlarına dün başladı. Sarı - Kırmızılı takımın yeni sezonda Ali Sami Yen ve Atatürk Olimpiyat statlarında oynayacağı maçlarda geçerli olacak kartlara ilk gün yoğun bir ilgi yoktu. Şeref tribünün önünde kısa kuyruklar oluştu. 

Dellas iddiası 

RULİ DAVRANOĞLU-ATİNA 

YUNAN medyası, Galatasaray'ın 2 milyon dolara Roma ile anlaştığını, ancak Dellas'ın bu transferi istemediğini iddia etti. Yıldız oyuncunun, Yunanlı gazetecilere, Tottenham, Everton ve Porto'nun da kendisini istediğini, bu nedenle tercihini İngiltere'den yana kullanacağını açıkladığı vurgulandı. Bu arada Lucescu'nun takımı Shakhtar Donetsk'in de, Dellas için Roma'ya 3 milyon dolarlık teklif götürdüğü bildirildi. 


</TEXT>
</DOC>
