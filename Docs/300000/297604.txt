<DOC>
<DOCNO> 297604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy24.html </URL>
<DATE> 2004/12/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Kit Komisyonu'nda Sümer Holding tartışması .. 
</HEADLINE>
<TEXT>

     Sümer Holding Genel Müdürü Ahmet Kara, ''Övünerek, sevinerek söylüyorum ki Sümer Holding'i kapatma aşamasına geldik'' dedi. 
     TBMM KİT Komisyonu'nda, Sümer Holding'in 2002 yılı hesapları görüşülürken, Genel Müdür Kara'nın ''Övünerek, sevinerek söylüyorum ki Sümer Holding'i kapatma aşamasına geldik'' sözüne, CHP'li komisyon üyeleri tepki gösterdi. CHP Adana Milletvekili Kemal Sağ ise Genel Müdür Kara'nın ''gözü kara'' olarak anıldığını söyledi. 
     CHP İzmir Milletvekili Ali Rıza Bodur'un, ''KİT Komisyonu'nun bulunduğu kattaki tuvalette, bir Sümer Holding yönetim kurulu üyesinin abdest almasını'' eleştirmesi, tartışmalara neden oldu. 
     Bodur, Genel Müdür Kara'nın konuşmasına tepki gösterirken, ''Cumhuriyet çocuğu olarak, sanayileşmede bu kadar önemli işler başaran bir kurumun yok oluşunun başarı olarak sunulmasından dolayı büyük hüzün duydum'' dedi. Birçok özelleştirme uygulamasının sadece arsa satışından ibaret olduğunu, arsaların da haraç-mezat satıldığını ifade eden Bodur, holdinge bağlı, kapatılan Bergama İşletmesi'nin arazisinin, kamu yararına kullanılmak üzere belediyeye veya üniversitelere verilmesini istedi. 
     
     ''ABDEST ALMA'' TARTIŞMASI 
     Toplantıya girmeden önce KİT Komisyonu'nun bulunduğu katta, tuvalette bir kişinin abdest aldığına tanık olduğunu belirten Bodur, bunu ''ayıpladığını'' söyledi. TBMM bünyesinde 2 mescit ve buralarda da abdest almaya uygun şadırvanlar yapıldığını belirten Bodur, ''tuvaletlerde abdest alınmasının, İslamiyet'in görüntü olarak kötü imaj vermesine neden olduğunu'' ifade etti. 
     Bodur, daha sonra basın mensuplarının sorusu üzerine, tuvalette abdest alan kişinin, toplantıda Sümer Holding yönetim kurulu üyesi olarak tanıtıldığını söyledi. 
     Komisyon Başkanvekili Ünal Kacır ise''KİT Komisyonu'na tahsis edilmiş bir tuvalet bulunmadığını, nerede, nasıl davranacağını bilemeyen misafirlerin bulunabileceğini, bu konunun tartışma yerinin burası olmadığını'' belirtti. 
     AK Parti'li bazı milletvekilleri de Bodur'un sözlerine tepki gösterdi. 
     
     SATILAMAYAN 3 İŞLETME DAHA KAPATILIYOR 
     Komisyonda, Sümer Holding'in özelleştirme çalışmaları hakkında bilgi veren Genel Müdür Ahmet Kara, 2003 yılında söz verdiği gibi, bu yıl sonu itibariyle özelleştirme çalışmalarının tamamlanmasını öngördüklerini söyledi. 
     Özelleştirmedeki gayretli çalışmalarından dolayı bürokratlarına teşekkür eden Kara, ''Övünerek, sevinerek söylüyorum ki Sümer Holding'i kapatma aşamasına geldik'' dedi. 
     ''Size Sümer Holding'in kapanma öyküsünü sunuyorum'' diye konuşmasına devam eden Kara, geçen yıl 5, bu yıl 12 işletme olmak üzere toplam 17 işletmenin satıldığını, kapatıldığını veya devir beklediğini, satılamayan Van, Sarıkamış ve Tercan ayakkabı fabrikalarının da kapatılmasına karar verildiğini açıkladı. Merinos İşletmesi'nin, Bursa Büyükşehir Belediyesi'ne devredilmek üzere kapatıldığını bildiren Kara, belediye ile burada Sümer Holding müzesi kurulacağını, bünyelerindeki tarihi, kültürel eserlerin bu müzede sergileneceğini söyledi. 
     Kara, 2003 yılı başlarında 7 bin 335 olan çalışan sayısının bugün itibariyle 690'a indiğini, yıl sonunda da 343'e düşürüleceğini belirterek, ''Özelleştirme Yüksek Kurulu'nun 2 Aralık tarihli kararıyla işletmemizin kapanma süreci başlamıştır'' diye konuştu. 
     Genel Müdür Kara, Mardin ve Diyarbakır'da satılamayan bazı gayrimenkullerin Hazine'ye devredileceğini, kapatılan AKSANTAŞ işletmesinin arazisine ise TOKİ'nin talip olduğunu bildirdi. 
     Komisyonda, Sümer Holding Yönetim Kurulu kararı ile çalışanlara 2 maaş tutarında teşvik primi verilmesi ve çalışanlar arasında ücret dengesizliğini gidermeye yönelik ayarlamalar yapılması, yasal olmadığı gerekçesi ile eleştirildi. 
     
     ''HOLDİNG, ASKERLİK HARİÇ HER ŞEYİ YAPIYOR'' 
     AK Parti Amasya Milletvekili Hamza Albayrak, Sümer Holding'in, çok geniş bir alanda faaliyet gösterdiğini belirtirken, ''Askerlik hariç her işi yapıyor'' dedi. 
     Albayrak, 1987'den beri sürekli zarar eden kuruma, Özelleştirme İdaresi'nin şimdiye kadar 2 milyar 82 milyon dolar kaynak aktardığını, tasfiyesi için 303 trilyon lira kaynak gerektiğini belirtirken, ''bu kadar zarar eden bir kurumun kimse tarafından daha fazla sırtta taşınmaması gerektiğini'' söyledi. 
     Komisyon Başkanvekili Ünal Kacır, üretim faaliyetlerinin durdurulması nedeniyle geçen yıl 5 binden fazla personelin hiç iş yapmadan maaş almak durumunda kaldığına işaret etti ve ''Özelleştirmedeki başarısından ve personel azaltmasından dolayı Genel Müdüre teşekkür etmek ve onu tebrik etmek lazım'' dedi. 
     Komisyon toplantısına, TBMM Genel Kurulu'nda başlayan, AB konusundaki genel görüşme önergesinin öngörüşmeleri nedeniyle 1 saat ara verildi. 
     
</TEXT>
</DOC>
