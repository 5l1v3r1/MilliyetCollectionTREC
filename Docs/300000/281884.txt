<DOC>
<DOCNO> 281884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy19.html </URL>
<DATE> 2004/10/20/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Demirel "Türkiye birliği AB'dern daha çok lazım bize" 
</HEADLINE>
<TEXT>

     9. Cumhurbaşkanı Süleyman Demirel, Türkiye'nin 17 Aralık'ta AB'den müzakere tarihi alacağını belirterek, ''Evet, Avrupa Birliği üyesi olacağız ama Türkiye birliği, AB'den daha çok lazım bize'' dedi. 
     Demirel, Süleyman Demirel Üniversitesi'nin 2004-2005 akademik yılı açılış törenine katılarak, ilk dersi verdi. Üniversitelerin taşıdıkları meşalenin önemli olduğunu belirten Demirel, SDÜ'deki rektörlük seçimine değinerek, ''Seçim nerede olursa olsun yara açar. Ama bu güzel kuruma, rektörlük seçiminden gölge kalmamalıdır. Bunu sizden rica ediyorum'' dedi. 
     Konuşmasında, Başbakan Recep Tayyip Erdoğan'ın AB ile müzakere tarihi arayışı temasları dolayısıyla Fransa'da bulunduğunu anımsatan Demirel, ''AB meselesini Türkiye'de bugün herkes konuşuyor. Türk halkının yüzde 77'si AB üyesi olmayı destekliyor. Bu destek Türkiye'de 50 senenin, gelmiş geçmiş siyasetinin sonucudur. Ben de 40 senedir bu meseleyi savunurum'' diye konuştu. Türkiye'nin 17 Aralık'ta müzakere tarihi alacağı görüşünü dile getiren Demirel, şunları söyledi 
     ''Türkiye, 17 Aralık'ta tarih alacak. Ben niye bu kadar eminim Çünkü Türkiye Cumhuriyeti, kuruluşu itibariyle bir Avrupa Birliği projesidir. Avrupa, 2004 yılında hiç olmadığı kadar zengin ve barışıktır. Bizim halkımız da uygar ve barışık toplum içinde olmak istiyor. Bir de zengin olmak istiyor. Avrupa bizi almaz endişesi var. Devleti yönetenler, onun için koşturuyor. Meselelerimizi Avrupalıya daha iyi anlatmalıyız. Hala Avrupa'da Merzifonlu Kocamustafapaşa'nın korkusu olduğunu söyleyebilirim.'' 
     
     ''TÜRKİYE BİRLİĞİ''- 
     Bir ülkenin kendi iradesiyle yönetilemez duruma düşmesinin faşizm ve anarşizm tehlikesi doğurduğunu, Türkiye'nin de geçmişte bu sıkıntıları yaşadığını vurgulayan Demirel, AB üyeliğinde Türk devletinin kendi kimliği ve birliğini koruması gerektiğini kaydetti. 
     Demirel, sözlerini şöyle sürdürdü 
     ''Biz anarşiyi, terörü yaşadık. Türkiye yeniden anarşinin, terörün içine sürüklenmemelidir. Biz her şeyi çok çabuk unutuyoruz. Bu süreçte bazı şartlar Türkiye'nin milli menfaatlerine aykırıdır. Türkiye'yi yönetilemez hale getirecek şartlar önerilmemelidir. AB, barışı sağlayan kurumlardan bir tanesi. Benim bu söylediklerim, 10 yıl sonra daha iyi anlaşılacak. İç huzurumuzun bozulmaması lazım. Türkiye'nin iç huzuru, birliğinin kalmasına bağlıdır. Türkiye birliği ırk ve mezhep esasına göre zedelenmemelidir. Çok yanlış yaparız. Evet Avrupa Birliği üyesi olacağız ama Türkiye Birliği AB'den daha çok bize lazım.'' Demirel, konuşmasının sonunda yanına çağırdığı Kimo Tekstil Yönetim Kurulu Başkanı Sait Dilek'i salonu dolduran gençlere göstererek, Dilek'in girişimcilik anlamında örnek alınmasını istedi. 
     Demirel'e, SDÜ Seramik Araştırma ve Uygulama Merkezi'nde yapılan seramik fötr şapka hediye edilirken, törene katılan Deniz Baykal'a da yine aynı merkezde yapılan seramik Atatürk heykeli verildi. 
     Süleyman Demirel, SDÜ'den ayrıldıktan sonra rahatsız olduğu belirtilen akrabası, eski Isparta Milli Eğitim Müdürü Sadık Güneş'i evinde ziyaret etti. Demirel ardından da Kimo Tekstil Fabrikası'nı gezerek Sait Dilek'ten tesis hakkında bilgi aldı. 
     9. Cumhurbaşkanı Demirel, daha sonra özel uçakla Ankara'ya gitti. 
     
</TEXT>
</DOC>
