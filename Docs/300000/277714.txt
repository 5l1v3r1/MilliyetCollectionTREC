<DOC>
<DOCNO> 277714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun39.html </URL>
<DATE> 2004/10/06/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Vural Öger Tarihi bir gün... 
</HEADLINE>
<TEXT>

     Alman Sosyal Demokrat Partili SPD Avrupa Parlamentosu Milletvekili Vural Öger, bugünün tarihi bir gün olduğunu söyledi. 
     Öger, AB Komisyonu'nun Türkiye raporuyla ilgili yaptığı açıklamada, ''Bugün tarihi öneme sahip bir gün. AB sonuçta iç pazarı için 70 milyon insan ve sabit ekonomik büyüme hızına sahip bir ortak kazanacaktır'' dedi. 
     Türkiye'nin, Müslüman nüfusu ve işleyen demokrasisiyle diğer Müslüman ülkelere de örnek olabileceğini ifade eden Öger, ''Türkiye AB üyeliğini hak etmiştir, çünkü onlarca yıldan bu yana Batı'ya yönelmiş ve son zamanlarda yoğun şekilde bir dizi reform yapmıştır. Bu, Türkiye'nin Avrupa'daki değer düzenini kabul ettiğini ve Avrupa'ya ait olduğunu göstermektedir'' şeklinde görüş belirtti. 
     Türkiye'nin üyelik müzakerelerini başarılı şekilde sürdürmesini ve sonuçta Avrupa ailesine dahil olmasını arzuladığını kaydeden Öger, bu gelişmeden dolayı Başbakan Recep Tayyip Erdoğan'ı ve Türk ulusunu tebrik ettiğini söyledi. 
     Berlin eyalet meclisi milletvekili Özcan Mutlu da Birlik 90 Yeşiller Partisi'nin eyalet meclis grubu Başkanı Volker Ratzmann ile birlikte yaptığı ortak açıklamada, partisinin AB Komisyonu'nun raporundan duyduğu memnuniyeti dile getirerek, raporun özellikle Berlin için büyük imkanlar yaratacağını belirtti. 
     Türk şirketlerinin Berlin ekonomisinin çoktan vazgeçilmez birer parçası haline geldiklerine dikkati çeken Mutlu, ''Türkiye dışındaki en büyük Türk şehri'' olarak Berlin'in, Türkiye ile Almanya arasında köprüler kurulmasına büyük katkı sağlayabileceğini kaydetti. 
     ''Raporda da ifade edildiği gibi, Türkiye ile üyelik müzakerelerinin kolay olmayacağını'' belirten Mutlu, Türkiye'nin şimdi, reformları gerçekleştirme konusunda ne kadar kararlı olduğunu göstermesi gerektiğini söyledi. 
     
</TEXT>
</DOC>
