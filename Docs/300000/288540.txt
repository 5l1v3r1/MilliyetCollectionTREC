<DOC>
<DOCNO> 288540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sondun08.html </URL>
<DATE> 2004/11/13/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Filistin'de Bayram Arafat'ın mezarının ziyaret edilmesiyle başladı 
</HEADLINE>
<TEXT>

     Filistin'in merkezi konumundaki Ramallah'ta Ramazan bayramının ilk günü, dün gözyaşları ve büyük sevgi gösterisi içinde toprağa verilen Filistin lideri Yaser Arafat'ın Mukata'daki mezarının ziyaret edilmesiyle başladı. 
     Bayram namazının kılınmasından sonra Filistin'in geçici Devlet Başkanı Ruhi Fettuh, FKÖ lideri Mahmud Abbas Ebu Mazen , Başbakan Ahmed Kurey Ebu Ala , Filistinli bakanlar ve diğer üst düzey yöneticiler, Arafat'ın mezarı başında saygı duruşunda bulundu, okunan duayı dinledi. 
     Daha sonra Arafat'ın mezarı Filistinlerin akınına uğradı. Ziyaretler dün geceden bu yana devam ediyor. 
     Öte yandan, Yaser Arafat'ın Mukata'ya gömüleceğinin açıklanmasıyla birlikte Ramallah'a akın eden dünyanın her tarafından 2000'e yakın gazeteci, bugün kenti terk etmeye başladı. 

     
</TEXT>
</DOC>
