<DOC>
<DOCNO> 268015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/siyaset/siy04.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müzakereler 4 ayda başlar' 
</HEADLINE>
<TEXT>


"Türkiye ile müzakereler 2 yıl sonra başlatılsın" önerisini mantıksız bulan AB komiseri Verheugen, İlerleme Raporu olumlu çıkarsa görüşmelerin 4 - 6 ay içinde başlayacağını açıkladı 

GÜVEN ÖZALP 


AB Komisyonu'nun Genişlemeden Sorumlu Üyesi Günter Verheugen, "Türkiye ile müzakerelere en erken 2 yıl içinde başlanması" yönündeki önerileri reddederek "İlerleme Raporu olumlu olursa müzakereler 4 ila 6 ay içinde başlar" dedi. 
AP Dışişleri Komitesi'nde AFET konuşan Verheugen, Kopenhag Zirvesi'nde karar alındığını ve olumlu görüş bildirilmesi halinde müzakerelerin gecikmeden başlayacağının ifade edildiğini belirtti. Müzakerelere yeşil ışık yakılmasına karşın 2 yıl sonra başlatılması gibi bir yöntemin "mantıksız" olacağını da belirten Verheugen, "Geciktirme ve yeni beklentiler içine girmek önemli sorunlar yaratır" dedi.Müzakereler için eksiklerini bilen Ankara'nın bunları gidermek için yoğun çalıştığını belirten Verheugen, güncel olmayan İlerleme Raporu'nda yer alan bazı konuları Türkiye'nin hallettiğini vurguladı. 
Türkiye'nin üyeliğinin AB'ye maliyeti konusunun da raporla yayınlanacak 'Etki Raropu'nda yer alacağını kaydeden Verheugen, "Bu belgede birtakım sürprizler yer alabilir" mesajı verdi. Verheugen, 1999'dan bu yana kaydedilen gelişmeleri dikkate alan İlerleme Raporu'nun adil, objektif ve tüm taraflardan alınan verilere dayanan bir niteliğe sahip olacağını da ifade etti. 


</TEXT>
</DOC>
