<DOC>
<DOCNO> 293658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/siyaset/siy02.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM tartışması 
</HEADLINE>
<TEXT>


CMUK Tasarısı görüşmelerinde hükümet, bazı maddeleri, yargılama alanına girmediği halde DGM'lerin yerine kurulan özel mahkemelerin kapsamına aldı. CHP'nin uyarısı üzerine maddeler tasarıdan çıkarıldı 

ANKARA Milliyet 


Adalet Komisyonu'nda Ceza Muhakemeleri Usulü Kanunu CMUK Tasarısı görüşmelerinde, tasarıya yerleştirilen DGM'lerin yerine kurulan özel mahkemelerin yargılama alanlarıyla ilgili düzenlemedeki ciddi bir hata, son anda önlendi. 
Yeni TCK'nın "Cumhurbaşkanı'na hakaret" başlıklı 299, "Devletin egemenlik alametlerini aşağılama" başlıklı 300 ve "Türklüğü, cumhuriyeti, devletin kurum ve organlarını aşağılama" başlıklı 301. maddeleri, önce DGM'lerin yerine kurulan özel mahkemelerin yargılama kapsamı içine alındı. Böylece, daha önce DGM'lerin, sonra da DGM'lerin yerine kurulan mahkemelerin yargılama alanında bulunmayan mevcut TCK'nın 158 ve 159. maddeleri, özel mahkeme alanına taşınmış oldu. CHP'liler bu düzenlemeye "DGM'ler yeniden geliyor" eleştirisini yapınca, hatasının farkına varan hükümet, bir önergeyle söz konusu maddeleri tasarıdan çıkardı. 

'Konutsuz' gizli izleme 
Yeni TCK'nın "temel milli yararlara karşı hareket" başlıklı 305, "halkı askerlikten soğutma" başlıklı 318 ve "askerleri itaatsizliğe teşvik" başlıklı 319. maddeleri de özel mahkemelerin yargılama kapsamı dışında bırakıldı. Görüşmelerde daha önce reddedilen "gizli izleme" düzenlemesi, hükümetin ısrarı üzerine yeniden tasarıya girdi. Buna göre, şüpheli veya sanığın işyeri, kamuya açık yerlerdeki faaliyetleri, teknik araçlarla izlenebilecek, ses veya görüntü kaydı alınabilecek. İzleme kararını h kim, gecikmesinde sakınca bulunan hallerde de cumhuriyet savcısı verebilecek. İzleme, "Göçmen ve insan kaçakçılığı, kasten öldürme, uyuşturucu ticareti, parada sahtecilik, suç örgütü kurma, ihaleye fesat karıştırma, rüşvet, kara para aklama, silahlı örgüt kurma, silah kaçakçılığı, devlet sırlarına karşı suçlar, casusluk, tarihi eser kaçakçılığı" suçlarını kapsayacak. İzleme, 4 haftayla sınırlanacak, bu süre bir defaya mahsus artırılabilecek. 

'Savcı' önergesine ret 
Tasarının "duruşmada hazır bulunacaklar" bölümünde, avukat kökenli AKP ve CHP milletvekilleri, h kimle aynı yerde oturan savcıların, avukatların oturduğu bölüme indirilmesini ilişkin önerge verdi. Önerge, 6 kabul oyuna karşı 8 ret oyu ile reddedildi. 
Tasarının "Genetik İncelemenin Gizliliği" bölümüne "insanlardan alınan genetik örnekler, el, ayak parmak izlerinin soruşturma veya kavuşturmada delil olmaması halinde yok edileceği" düzenlemesi eklendi. CHP'li Orhan Eraslan'ın, "Bu bir fişlemedir, çıksın" görüşüne AKP'lilerin de destek vermesi üzerine hükümet değişikliği kabul etmek zorunda kaldı. 

AİHM kararı, yeniden yargılama nedeni 

Komisyonda, CMUK tasarısına, AİHM kararlarına göre yargılamanın yenilenmesine ilişkin hüküm de eklendi. Daha önce AB'ye uyum paketleriyle yasalaştırılan, "AİHM'nin 4 Şubat 2003'te kesinleşmiş kararları ve aynı tarihten sonra AİHM'ye yapılan başvurular üzerinde verilecek kararların" yeniden yargılama nedeni sayılabileceğine, bununla ilgili başvuruların 2 yıl içinde yapılması gerektiğine ilişkin düzenleme tasarıya da konuldu. CHP'li Orhan Eraslan, "Türkiye'de yargı açısından nihai mercii artık Yargıtay değil, AİHM. AİHM kararlarını yeniden yargılama nedeni saymak sakıncalı. AB üyesi olsak bunu anlarım ama üye olmadan, ulusal yargıda bu yönde düzenleme yapılmamalı. Çünkü AİHM, her zaman hukuki karar vermiyor, siyasi karar da veriyor" diyerek düzenlemeyi eleştirdi. Çiçek ise yeniden yargılamanın mahkemelerin başvuruları kabul etmesine bağlı olduğunu savundu. Komisyon, bu düzenlemeyi de kabul etti. 


</TEXT>
</DOC>
