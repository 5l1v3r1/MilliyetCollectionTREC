<DOC>
<DOCNO> 289226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko05.html </URL>
<DATE> 2004/11/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sümer Holding'te perde kapanıyor 
</HEADLINE>
<TEXT>

     Türkiye'de, 1987'de özelleştirme kapsamına alınan ilk kuruluş olan Sümer Holding'te perde, kapanma aşamasına geldi. Bir zamanlar 40 binden fazla çalışanı ile kamuda en fazla eleman çalıştıran Sümer Holding'de, çalışan sayısı, Kasım sonu itibariyle binin altına iniyor. 
     Son iki yılda hızlı bir şekilde işletme ve gayrimenkul satışı yapılan Sümer Holding'de, 3 işletme ile 8-10 parça gayrimenkul kaldı. Sümer Holding Genel Müdürü Ahmet Kara, son 2 yılda çok başarılı bir özelleştirme yaptıklarını belirtirken, ''Biz bu işi beceriyoruz, hangi kurumu verirlerse versinler, özelleştirme konusunda iddialıyız'' dedi. 
     Sümer Holding'e, kendi gayrimenkullerinin satışı yanında, genel müdürlükleri tasfiye edilen TURBAN, TÜMOSAN, TZDK A.Ş'nin özelleştirilmesi görevleri de verilmişti. 
     Ahmet Kara'nın verdiği bilgiye göre, son iki yılda 81 milyon 350 bin dolarlık işletme, 575 milyar liralık iştirak, 37.8 trilyon liralık da gayrimenkulu satılan Sümer Holding'in satılmayan 3 işletmesi kaldı. Kalan Van, Sarıkamış, Erzincan-Tercan ayakkabı fabrikaları, Özelleştirme İdaresi tarafından ihaleye çıkarılmasına karşın, yeterli teklif gelmemesi nedeniyle satılamadı. Bu işletmelerin yeniden ihaleye çıkarılması bekleniyor. 
     İşletmelerin satışı ÖİB tarafından yapılırken, iştirak ve gayrimenkullerin satışı Sümer Holding tarafından gerçekleştirildi. 
     TZDK A.Ş Sakarya Traktör Sanayii İşletmesi, Adıyaman Pamuklu Sanayi, Malatya Pamuklu Dokuma Sanayi, Tümosan ve Bakırköy Konfeksiyon fabrikaları 81 milyon 350 bin dolar bedel ile satılırken, Nazilli Basma Sanayi bedelsiz olarak Adnan Menderes Üniversitesi'ne, İzmir Basma Sanayii de bedelsiz olarak İl Özel İdaresi'ne verildi. 
     Satış ihaleleri onaylanan Çanakkale ve Diyarbakır işletmelerinin devir işlemleri yapılmadı. 
     Adana Pamuk Satınalma Çırçır, Merinos Yünlü Dokuma, Antalya ve Manisa-Bergama işletmeleri ise kapatıldı. 
     Stoklardaki ürünler, Bursa ve Ankara'daki 2 mağaza da satılıyor. Bu yıl, Ekim sonu itibariyle 8.5 trilyon liralık satış yapıldı. 
     Sümer Holding, son iki yılda 575 milyar liralık üç iştirak satışı, 32 trilyon 80 milyar lira ve 3.9 milyon dolar toplam 37.8 trilyon lira karşılığında da gayrimenkul satışı gerçekleştirdi. 
     
     141.5 TRİLYON LİRALIK TAZMİNAT ÖDENDİ 
     Satılan veya kapatılan işletmelerden emekli olan, çıkarılan işçilere, son 2 yılda toplam 141.5 trilyon lira kıdem tazminatı ödendi. 
     Geçen yıl 2 bin 432 işçiye 72.3 trilyon lira, bu yıl Kasım başı itibariyle de 2 bin 332 işçiye 69.2 trilyon lira kıdem tazminatı verildi. Kapatılan Antalya işletmesinde 112 işçiye 2.7, Merinos işletmesindeki 349 işçiye 11.3 trilyon lira, Adana işletmesindeki işçilere de 3.6 trilyon lira kıdem tazminatı ödenecek. Bu yıl ödenecek kıdem tazminatlarının toplamının 100 trilyon liraya yaklaşması bekleniyor. 
     Bu da özelleştirme gelirlerinin çok büyük bir bölümünün kıdem tazminatı ödemelerine gittiğini gösteriyor. 
     Sümer Holding Genel Müdürü Ahmet Kara, holdingde yapılan özelleştirmeler, kapatılan-satılan işletmelerde işçilerin işten çıkarılmasından dolayı işçilerin çok mağdur edilmediğini ifade ederek, ''Sümer Holding işçilerinin mağduriyeti abartılıyor. Çoğu 22-23 yıllık. Emekliliği haketti. İş kaybı tazminatı alıyorlar, işsizlik sigortasından yararlanıyorlar. Şimdi de emekli olana kadar kamu kurumlarında geçici istihdam olanağı çıktı. Bu karar bizi de çok rahatlattı'' dedi. 
     Kara, özelleştirme kapsamında işsiz kalan işçilerin kamuda memur olarak tekrar istihdam edilmelerine ilişkin karardan sonra yüzlerce başvuru aldıklarını, ancak, TURBAN, TZDK, gibi tasfiye edilen, kapatılan kurumlara ilişkin belgelere ulaşmakta çok zorlandıklarını söyledi. 
     
     ÇALIŞAN SAYISI BİNİN ALTINA İNİYOR 
     Bir zamanlar 40 binin üzerine çıkan çalışanı ile kamuda en fazla istihdam sağlayan kurumlardan biri olan Sümer Holding'deki personel sayısı da şu anda bin 550 civarında. Halen 210 memur, bin 209 işçinin çalıştığı Sümer Holding'de, Çanakkale işletmesinin devri ile 72, Merinos'un kapatılması ile 349, Antalya işletmesinin kapatılması ile 111, Adana İşletmesinin kapatılması ile 100'ün üzerinde işçi daha çıkartılıyor. Kasım sonu itibariyle çalışan sayısı binin altına inmiş olacak. 
     Sümer Holding'in Ulus'taki Genel Müdürlük binasının Kültür Bakanlığı'na devrine ilişkin ÖYK kararı alınırken, Genel Müdür Kara, alt katta bulunan mağazanın stoktaki satışlarını bitirmeden bu devrin mümkün olmadığını belirtiyor. 
     Kara, Türk ekonomisine 71 yıl katkı sağlayan Sümer Holding konusunda bir sanayi müzesi kurulmasını istediklerini belirtirken, ''Konuyu Kültür Bakanlığı ile değerlendirmek istiyoruz. Genel müdürlük binasında veya Bursa Merinos işletmesinde bir sanayi müzesi olabilir. Biz tarihi nitelikte eşyaların, malların envanterini yaptık. depoladık'' dedi. 
     Sümer Holding'in elinde satılacak 31 parça gayrimenkul kaldı. Kültür varlığı niteliğindeki Bahçekapı mağaza binasının satışından 30-40 trilyon lira gelir bekleniyor. Silivri-Altunizade'deki lojmanlar ihale ile satılmasına karşın, 6.7 trilyon liralık ihaleyi kazananlar vazgeçince, 375 milyar liralık teminat nakde çevrildi. Holding'in Ankara-Emek'te 52 daireli 2 blok lojmanı bulunuyor. 
     
</TEXT>
</DOC>
