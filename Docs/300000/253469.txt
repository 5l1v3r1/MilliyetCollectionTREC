<DOC>
<DOCNO> 253469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/siyaset/axsiy02.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sessiz çoğunluğun adayı 
</HEADLINE>
<TEXT>


DSP Genel Başkan adayı Şükrü Sina Gürel, adaylığı için Ecevit'in kendisine "Sizin takdiriniz" dediğini belirtti 

ANKARA Milliyet 


DSP Genel Başkan adayı Şükrü Sina Gürel, parti içindeki sessiz çoğunlukla birlikte olduğunu söyledi. DSP'nin 25 Temmuz'daki kurultayda, sarsılmaz ve sağlam bir kurum olduğunu kanıtlayacağını kaydeden Gürel, "DSP'yi ve sonra da ülkeyi değiştirmek için adayım. Şununla ya da bununla, o grupla ya da bu grupla değil, DSP'nin içindeki sessiz çoğunlukla bütün DSP'lilerle birlikteyim" dedi. Gürel, adaylık düşüncesini açıkladığı Genel Başkan Bülent Ecevit'in kendisine "Sizin takdiriniz" dediğini belirtti. 
Partinin örgüt yapısını gözden geçirmesi gerektiğini kaydeden Gürel, şöyle konuştu 
"Seçmen, DSP'nin ilkelerini benimsemekten vazgeçtiği için değil, partinin geleceğine güvenmediği için tekrar oy vermedi. Diğer genel başkan adaylarıyla da görüştüm. DSP'de bir değişim yaratılacaksa, bunu gruplaşmalarla yapamayız. Kurultaydan sonra partide bölünme veya ayrılma beklemiyorum. İlk hedefimiz, yapılacak bir tüzük kurultayıyla PM'nin seçilme biçimi ve toplanma zamanlarının değiştirilmesi, parti okullarına işlerlik kazandırılması ve ağır suçlar dışında seçimle işbaşına gelenlerin başka şekilde görevden alınmaması." 


</TEXT>
</DOC>
