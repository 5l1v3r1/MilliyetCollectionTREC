<DOC>
<DOCNO> 298875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sondun07.html </URL>
<DATE> 2004/12/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bush İsrail-Filistin barışından emin, Suriye'ye güvenmiyor 
</HEADLINE>
<TEXT>

     ABD Başkanı George Bush, başkanlığının ikinci döneminde İsrail ile Filistin arasında barışı sağlayacağına emin olduğunu söyledi. 
     İsrail'in Yediot Ahronot gazetesiyle mülakat yapan Bush, Filistin ile İsrail arasında nihai barış için çok sayıda yaratıcı fikri olduğunu ve barış için zaman harcayacağını belirterek, ''Bu dönemimde barışı getireceğimden eminim'' diye konuştu. 
     İsrail Başbakanı Ariel Şaron'un gelecek yıl Gazze Şeridi'nin tamamından ve Batı Şeria'nın bir bölümünden İsrail askerlerini çekme planını destekleyen Bush, 9 Ocak 2005'te yapılacak Filistin devlet başkanlığı seçimlerine değinerek, ''Gelecek yıl barışın gelmesi açısından çok önemli. Şaron bunu anladı. Filistinlilerin de barışa kelimelerle değil, iş yaparak varıldığını anlamaları çok önemli'' dedi. 
     Bush, kendisi için önemli olanın yeni Filistin liderliğinin doğru yönde çalışması olduğunu kaydetti. 
     Mülakatında Suriye'ye de değinen Bush, Suriye Devlet Başkanı Beşşar Esad'ın kısa süre önce yaptığı İsrail'le 2000 yılında kesilen barış görüşmelerine yeniden başlama teklifi konusunda fazla iyimser olmadığını kaydetti. 
     Bush, ''Suriye çok zayıf bir ülke, bu yüzden güvenilmez. Esad şimdi ilk olarak İsrail ile Filistin arasındaki barışı beklemeli, ardından Suriye'yle ne yapılabileceğini göreceğiz'' dedi. 
     Beşşar Esad, İsrail ile her türlü önkoşuldan uzak şekilde barış görüşmelerine yeniden başlanmasını önermişti. 
     Şaron ise Esad ile ancak belirli koşulların yerine getirilmesi kaydıyla görüşebileceğini belirterek, Şam'dan öncelikle İsrail devletini yıkmayı amaçlayan silahlı gruplarla sığınak olmamasını ve onlarla mücadele etmesini istemişti. 
     
</TEXT>
</DOC>
