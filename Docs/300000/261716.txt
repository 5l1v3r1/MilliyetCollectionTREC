<DOC>
<DOCNO> 261716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun10.html </URL>
<DATE> 2004/08/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Salim Çelebi Irak'ta tutuklanırsam hayatım tehlikeye girer... 
</HEADLINE>
<TEXT>

     Hakkında cinayet suçlamasıyla tutuklama emri çıkarılan, Irak'ın devrik lideri Saddam Hüseyin'in yargılanacağı mahkemenin başkanı Salim Çelebi, Irak'ta tutuklanırsa yaşamının tehlike içinde olacağını söyledi. 
     Maliye Bakanlığı Genel Müdürü Haithem Fadıl'ın Haziran ayında öldürülmesiyle ilgisinin bulunmadığını belirten Çelebi, başbakan ve devlet başkanının bu meseleyi çözmek için çalıştıklarını söyledi. 
     Londra'da bulunan Çelebi, BBC'ye yaptığı açıklamada, suçlamanın, kendisine ait mallar hakkında inceleme yapan Fadıl'ı tehdit ettiği iddiasından kaynaklandığını belirtti. Bu kişiyle daha önce karşılaştığını hiç anımsamadığını belirten Çelebi, iddia edildiği gibi, söz konusu kişiyi hiçbir zaman makamında ziyaret etmediğini de vurguladı. 
     Salim Çelebi ile amcası Ahmet Çelebi hakkında Cumartesi günü tutuklama emri çıkartılmıştı. 
     
</TEXT>
</DOC>
