<DOC>
<DOCNO> 296774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/yazar/uras.html </URL>
<DATE> 2004/12/11/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İstanbul'a resim - heykel yağıyor 
</HEADLINE>
<TEXT>


Geçen hafta İstanbul'da "resim - heykel" yağmuru vardı... İstanbul'un dört köşesinde çok sayıda sanatçının resim ve heykelleri sergilenmeye başlandı. 
Değişik kuruluşların, sık sık düzenlediği müzayedelerde, az sayıda çağdaş sanat eserine yer veriliyor. Bu sanat eserleri genelde özel galerilerde, bankaların ve kurumların galerilerinde sergileniyor. Geçen hafta ise galerilerin olağan etkinliklerine ek olarak, üç önemli toplu gösteri başladı. 

Artİstanbul 2004 
Çarşamba günü "Artİstanbul 2004" sergisi ziyarete açıldı. 
Doğan Paksoy'un başkanlığını yaptığı "Sanat Galericileri Derneği" her sonbahar İstanbul'da Lütfi Kırdar Sergi Sarayı'nda beş gün süreyle çok sayıda sanatçının eserinin sergilenmesine imkan sağlıyor. Bu yıl "Artİstanbul 2004 - Uluslararası Çağdaş Sanat Buluşması" adı verilen sergide yer alan 72 galerinin pavyonlarında, 212 sanatçının çağdaş resmi ve heykeli yer aldı. 
Sergiye 4 ülkeden 6 yabancı galeri de katıldı. İstanbul dışından Gaziantep, Antalya, Karabük ve Balıkesir'den katılan galeriler var. İstanbul dışından katılan galerilerin en ilginci Dalaman'ın Göcek Marinası'nda iki yıldır faaliyetini sürdüren "Port Art Gallery" isimli galeri. 
Bu yıl galeri ve eser seçimine özen gösterilmiş. Düzenleme daha güzel olmuş. Sergi pazar akşamı kapanacak. İmkanı olanların çoluk çocuk hafta sonu izlemekten zevk alacakları bir sanat olayı. Giriş ücreti 6 milyon lira, öğrencilere 3 milyon lira. 

Portakal'da 'Ustalar' 
Portakal Sanat ve Kültür Evi'nde perşembe günü "Batı Resminin Büyük Ustaları" sergisi açıldı. 
Raffi Portakal, ünlü 15 Batılı sanatçının tablolarını ve bir heykelini İstanbul'da sergileme imkanını yarattı. Boudin, Monet, Renoir, Signac, Lautrec, Bonnard, Vuillard, Vlaminc, Dufy, Van Dongen, Picasso, Utrillo, Kisling, Dali'nin "orijinal" tabloları Rodin'in bir heykeli toplu halde sergileniyor. Nişantaşı'nda, Mim Kemal Öke Caddesi'ndeki sergiyi sanatseverler 12 Ocak 2005 tarihine kadar ücret ödemeden gezebilecek. 
Bugüne kadar Batı'nın ünlü sanatçılarının Türkiye'ye resimlerinin getirilip getirilmediği, özel koleksiyonlarda hangi ünlü sanatçının hangi eserinin olduğu bilinmiyor. Raffi Portakal'ın yarattığı imkanıyla Türk sanatseverler çok sayıda ünlü sanatçının çok sayıda eserini ilk defa toplu olarak görme şansına sahip oldu. 

İstanbul Modern 
Bugün İstanbul Modern Sanat Müzesi açılıyor. 
Oya Eczacıbaşı'nın çabalarıyla Tophane'deki rıhtımda bulunan 4 numaralı antrepo müzeye dönüştürüldü. Geçen yıl İstanbul Bienali'nde sergi salonu olarak kullanılan 8 bin metrekarelik alanda Dr. Nejat Eczacıbaşı Vakfı Koleksiyonu ile Oya - Bülent Eczacıbaşı, Mimar Sinan Üniversitesi, İstanbul Resim ve Heykel Müzesi, Türkiye İş Bankası, Deutsche Bank ile Berlin Guggenheim koleksiyonlarından seçilen eserler sergileniyor. 
Oya Eczacıbaşı, İstanbul'da kent ile kültürün, kültürle insanın buluşmasını hedef aldıklarını söylüyor. Sanatı geniş kitlelerle buluşturmaya çalışacaklarını belirtiyor. 
Pazartesi günleri dışında her gün 10.00 - 18.00 saatleri arasında açık olacak olan müze, 1 Ocak 2005 tarihine kadar ücretsiz gezilebilecek. 



</TEXT>
</DOC>
