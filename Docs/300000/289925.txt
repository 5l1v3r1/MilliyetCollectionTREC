<DOC>
<DOCNO> 289925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur28.html </URL>
<DATE> 2004/11/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kızılay'da yönetim kargaşası .. 
</HEADLINE>
<TEXT>

     Eski Kızılay Genel Başkanı Ertan Gönen ve beraberindeki eski yönetim kurulu üyeleri, Kızılay Genel Başkanlığı'na gelerek ''görevi devralmak'' istediler. Delegelerin protestosuyla karşılaşan Gönen ve beraberindekiler içeri giremedi. 
     Kızılay Genel Başkanlığı önünde ilk olarak 20 Kasım Cumartesi günü yapılacak olağanüstü genel kurula katılmak üzere çeşitli illerden Ankara'ya gelen delegeler toplandı. Bina önünde delegelerin yanı sıra, Kızılay yönetimi tarafından görevlendirilen özel güvenlik görevlileri de bulundu. 
     Gönen ve beraberindekiler, Genel Başkanlık binasının bulunduğu Ataç Sokak'a yürüyerek geldiler. Bu sırada, bina önünde toplanan delegeler ve özel güvenlik görevlileri, Gönen ve beraberindekilerin binaya girişini engelledi. Bazı delegeler Gönen'e, ''Sizin muhatabınız delegelerdir, bize saygı gösterin. Böyle gelmek olmaz, gelin kongreye katılın'' dediler. 
     Ertan Gönen de, Anayasa Mahkemesi ve Danıştay'ın verdiği kararlar doğrultusunda, Kızılay'ın yeni yönetiminin yasal olmadığını savunarak, ''Siz benim muhatabım değilsiniz'' dedi. 
     Kapıda yaşanan kısa süreli gerginlik sırasında, bazı delegeler, ''Kızılay'ı dünyaya rezil ettiniz'' diyerek tepki gösterdiler. Delegeler, ayrıca, ''En büyük delege, başka büyük yok'' şeklinde slogan atarak eski yönetimi protesto ettiler. Bunun üzerine Gönen ve beraberindekiler bina önünden ayrılırken davul-zurna çalındığı görüldü. 
     
     ''30 YILLIK KIZILAYCIYIM'' 
     Eski Kızılay Genel Başkanı Ertan Gönen, bina önünden ayrılırken yaptığı açıklamada, Anayasa Mahkemesi, Danıştay 10. Dairesi ve Ankara 8. Asliye Hukuk Mahkemesi'nin kararları doğrultusunda, görevi devralmak üzere geldiklerini belirtti. 
     Gönen'in Ataç Sokak boyunca yürüyerek gazetecilere açıklama yaptığı sırada, arkasından gelen bazı delegeler tepkilerine dile getirmeye devam ettiler. 
     Ertan Gönen, ''Tüm mahkeme kararlarına rağmen kongre yaparak burada oturuyorlar. Biz bu yerin yasal olarak bize ait olduğunu tebliğe geldik. Ama görüyorsunuz, düzmece bir protestoyla karşı karşıyayız. Bu Kızılay'a yakışmaz'' diye konuştu. 
     Kızılay tarihinde böyle bir olayın görülmediğini ifade eden Gönen, ''Ben 30 yıllık Kızılaycıyım, bakın iki günlük insanlar nasıl konuşuyor'' dedi. 
     Bazı delegelerin kongreye gelip gelmeyeceklerini sormaları üzerine Gönen, bu durumda kongreye katılmayacaklarını söyledi. 
     Ertan Gönen, ''Yasal olarak burada oturmayanlar, her türlü kanun dışı uygulamalara tenezzül ederler. Basın mensuplarının bunu değerlendirmelerini istiyorum'' diye konuştu. 
     Kendilerinin yönetime seçimle geldiklerini ve seçimle gitmeleri gerektiğini belirten Gönen, şunları söyledi 
     ''Bizim mücadelemiz budur. Ama seçimle gelmeyip işgal edenlerin yapacakları şey, bu protestodur. 20 Kasım Cumartesi günü yapılacak kongre yasal değildir. Ben bu kongreye katılırsam, şimdiye kadar yaptığım hukuk mücadelesinden vazgeçiyorum demektir. Bizim hukuk mücadelemizden vazgeçmemiz mümkün değildir. Onlar yasal değildir. Eğer yasal bir idare olsaydı, kongreye katılırdık. Talat Yılmaz bugün üye dahi değildir. Üyelerin seçme ve seçilme hakları bir sene sonra doğar. Bunlar kanun tanımıyorlar. Çok büyük bir siyasi güç arkalarında, siyasi güçlerini kullanıyorlar. Oysa, Kızılay gibi bir hayır kurumunun arkasında siyaset yoktur.'' Gönen'nin gazetecilere yaptığı açıklama sırasında, Kızılay avukatlarından Çağatay Cengiz, 20 Kasım Cumartesi günü yapılacak olağanüstü kongrenin ''tamamen yasalara uygun'' olduğunu belirtti. 
     
</TEXT>
</DOC>
