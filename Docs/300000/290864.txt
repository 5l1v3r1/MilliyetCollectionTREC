<DOC>
<DOCNO> 290864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonsiy01.html </URL>
<DATE> 2004/10/16/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
CHP'den memur maaş zammına tepki... 
</HEADLINE>
<TEXT>

     CHP Genel Sekreter Yardımcısı Oğuz Oyan, ''Önerilen maaş zamları, hiçbir toplu görüşme olmasaydı da zaten AKP-IMF ikilisinin önereceği sefalet ücretleri olacaktı'' dedi. 
     Oyan, yaptığı yazılı açıklamada, Hükümet'in memur maaş zamlarıyla ilgili açıklamasının ''hükümet ile memur konfederasyonları arasında sürdürülen görüşmelerin, tam bir oyalama ve aldatmaca olduğunu gösterdiğini'' savundu. 
     Memurların ve sendikal örgütlerin aylardır sürdürdükleri mücadelenin Hükümet'in gözünde hiçbir değerinin olmadığının anlaşıldığını ifade eden Oyan, şunları kaydetti 
     ''Önerilen maaş zamları tam bir komedidir. Bu maaşlar, hiçbir toplu görüşme olmasaydı da zaten AKP-IMF ikilisinin önereceği ücretleridir. 
     Üstelik kamuoyu ve memurlar açıklanan zam oranlarıyla da kandırılmak istenmektedir. Gerçekte 2005 yılı için yapılacak ortalama maaş artış zamları açıklananların da altındadır. Buna göre, en düşük maaşlarda yıl ortalaması olarak yüzde 7.9'luk bir artış gerçekleştirilecektir. Bu zamlar, en düşük maaşlarda enflasyon hedefinin çok az üzerinde, ortalama ve yüksek maaşlarda ise enflasyon beklentisinin altındadır. 
     Memurlara refah payından da bir artış yapılması gerekmekteydi. Oysa, bu yıl yüzde 10, gelecek yıl yüzde 5'lik bir reel artış gerçekleştirmesi beklenen ekonomik büyümeden memurlara hiçbir refah payı verilmesi öngörülmemektedir.'' 
     
</TEXT>
</DOC>
