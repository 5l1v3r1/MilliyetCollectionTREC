<DOC>
<DOCNO> 292625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonsiy07.html </URL>
<DATE> 2004/11/27/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
CMUK Tasarısı'nın 99 maddesi daha kabul edildi... 
</HEADLINE>
<TEXT>

     TBMM Adalet Komisyonu, Ceza Muhakemeleri Usulü Kanunu CMUK Tasarısı'nın 99 maddesini daha kabul etti. 
     Kabul edilen maddelere göre, mahkeme dosyayı inceledikten sonra eksik veya hatalı noktalarını belirterek, iddianamenin Cumhuriyet başsavcılığına iadesine karar verecek. Cumhuriyet savcısı, iddianamenin iadesi üzerine kararda gösterilen eksiklikleri tamamladıktan ve hatalı noktaları düzelttikten sonra yeniden iddianame düzenleyerek dosyayı mahkemeye verecek. İade kararına karşı Cumhuriyet savcısı itiraz edebilecek. 
     Sanık 18 yaşını doldurmamış ise duruşma kapalı yapılacak, hüküm de kapalı duruşmada açıklanacak. 
     Sanık duruşmaya bağsız olarak alınacak. 
     Kanunun ayrık tuttuğu haller saklı kalmak üzere hazır bulunmayan sanık hakkında duruşma yapılmayacak. Gelmemesinin geçerli nedeni olmayan sanığın zorla getirilmesine karar verilecek. Mahkemeye gelen sanığın duruşmanın devamı süresince hazır bulunması sağlanacak ve ''savuşmasının önüne geçmek için'' mahkeme gereken önemleri alacak. 
     Sanığın sorgusunun yapılmasında görüntülü ve sesli iletişim teknikleri kullanılabilecek. 
     
     ÇAPRAZ SORGU SİSTEMİ 
     Yargılamalarda çapraz sorgu sistemi getiriliyor. Cumhuriyet savcısı, müdafii veya vekil sıfatıyla duruşmaya katılan avukat sanığa, katılana, tanıklara, bilirkişilere ve duruşmaya çağrılmış diğer kişilere duruşma disiplinine uygun olarak doğrudan soru yöneltebilecek. 
     Sanık veya mağdur, meramını anlatacak ölçüde Türkçe bilmiyorsa, mahkeme tarafından atanan tercüman aracılığıyla iddia ve savunmaya ilişkin esaslı noktalar tercüme edilecek. 
     Engelli sanığa veya mağdura duruşmadaki iddia ve savunmaya ilişkin esaslı noktalar anlayabilecekleri biçimde anlatılacak. 
     Kaçak sanığın duruşmaya gelmesini sağlamak amacıyla Türkiye'de bulunan mallarına, hak ve alacaklarına, amaçla orantılı olarak mahkeme kararıyla el konulabilecek ve gerektiğinde idaresi için kayyum atanacak. Bu hükmün uygulanacağı suçlar arasında hırsızlık, yağma, dolandırıcılık, hileli iflas, zimmet, irtikap, rüşvet, ihaleye fesat karıştırma, silahlı örgüt, silah sağlama, Bankalar Kanunu'nda belirtilen zimmet suçuna yer verildi. 
     
     SAVCI NEREYE OTURACAK 
     Komisyon görüşmeleri sırasında duruşmada hazır bulunacaklara yönelik düzenlemede, savcıların nereye oturacağı tartışma konusu oldu. 
     AK Parti Ordu Milletvekili Enver Yılmaz, Adıyaman Milletvekili Hüsrev Kutlu ve Isparta Milletvekili Recep Özel ile CHP Afyon Milletvekili Halil Ünlütepe, duruşmada Cumhuriyet savcılarının hakim veya mahkeme heyetiyle aynı oturma düzeni içinde bulunmayacaklarına dair ortak bir önerge verdi. 
     AK Parti'li Kutlu, tasarıyla Cumhuriyet savcılarının yetkisinin artırıldığına işaret ederek, ''yerden irtifanın makam yerini yükseltmesi anlamına gelmediğini' savundu. Davalarda savcıların mahkemenin kararını etkileyebildiğini ileri süren Kutlu, ''Cumhuriyet savcılarının havalarını bozmak niyetinde değiliz ama kamuoyunda oluşan savcının taraf olduğu gibi yanlış izlenimi gidermek istiyoruz'' dedi. 
     CHP Niğde Milletvekili Orhan Eraslan, öneriye karşı çıkarak, ''Bizim sistemimizde savcı taraf değildir. Bizde ithama değil, işbirliğine dayalı bir sistem vardır. Savcı, milli iradenin bekçisidir. Böyle bir düzenleme yapılırsa taraflı konuma düşürülür'' dedi. 
     Görüşünün sorulması üzerine Adalet Bakanı Cemil Çiçek, önergeye Hükümet olarak karşı olduklarını bildirerek, ''Önergeden önceden haberimiz vardı. Böyle bir şey yanlış olur. Savcılar, hakim veya mahkeme heyetiyle aynı oturma düzeninde oturmasın, peki aynı lojmanda oturuyorlar, ne yapacağız onlara ayrı lojman mı yapacağız Durup dururken sıkıntı yaratır. Biz burada fantezi yapmıyoruz, Türkiye gerçeklerine uygun düzenleme yapmaya çalışıyoruz'' dedi. 
     Önerge üzerinde uzlaşma sağlanamadığı için Komisyon Başkanı Köksal Toptan, maddeyi daha sora görüşülmek üzere erteledi. 
     
     ''YÜKSEK MAHKEME HAKİMLERİNİ TBMM SEÇSİN'' ÖNERİSİ 
     Tasarının görüşmelerinde kamu davasını açma görevini düzenleyen madde görüşülürken söz alan AK Parti Ankara Milletvekili Haluk İpek, ''vilayet hakimlerini Adalet Bakanı atasın, yüksek mahkeme hakimlerini ise TBMM seçsin'' dedi. 
     CHP'li Eraslan, buna karşı çıkarken AK Parti Isparta Milletvekili Recep Özel ise İpek'in kendi görüşlerini dile getirdiğini belirterek, '''biz böyle düşünmüyoruz'' dedi. 
     Bugünkü çalışmasında tasarının 99 maddesini daha kabul eden Komisyon, görüşmelere 29 Kasım Pazartesi günü devam edecek. 333 maddeden oluşan tasarının, bugüne kadar 250 maddesi kabul edildi. 
     
</TEXT>
</DOC>
