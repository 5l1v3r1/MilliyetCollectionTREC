<DOC>
<DOCNO> 265437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/yazar/sazak.html </URL>
<DATE> 2004/08/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bergama zaferi 
</HEADLINE>
<TEXT>


Bergama köylülerinin Ovacık Altın Madeni işletmesinde 'siyanürlü altın'a karşı verdikleri 15 yıllık savaşım, nihai bir hukuk zaferine gidiyor. 
'Asterisk', Oktay Kaynarca, artık hayatta olmayan 'Hopdediks' Bayram Çavuş, Pınarköylü Hatice, Çamlıcalı Hamza, Yenikentli Ayşe, Ovacıklı Şahsine ve aylarca, yıllarca Eurogold ve Normandy adlı şirketlere karşı, toprağı koruma savaşı veren Bergama köylüleri tarih yazdılar. 
İzmir Barosu avukatları da idarenin 'bir avuç altın' uğruna kendi insanının sağlığını hiçe sayarak yabancı maden işletmecilerini koruyan tavrına hukukla yanıt verdiler. 
Son dönemde Bergama köylüleri de yorgun düşmeye başlamışlardı. Eylemler eskisi kadar medyaya yansımıyordu. 
Geçen hafta Prof.İnci Gökmen ile nükleer santralları konuşurken söyleşi Bergama'ya uzandı. ODTÜ'lü hocalar, Bergama ile bağlarını kesmemişler ancak onca mahkeme kararına rağmen maden işletiliyormuş 
Neyse ki İzmir'de Bergama köylülerine arka çıkan hukukçular var. 
Noyan Özkan'dan gelen bilgi notu umut vericiydi. Danıştay 6 ve 8. Daireleri, madenin anayasaya aykırı işletilmesine olanak tanıyan Bakanlar Kurulu kararı hakkında yürütmenin durdurulmasına 23 6 2004 karar vermişler. O arada yapılan ilginç bir ziyarete dikkat çekiyor Noyan Özkan Tam maden kapatılma aşamasına gelmişken İçişleri Bakanı, İzmir Valisi ve Bergama Kaymakamı'nın eşleri işletmeyi ziyaret ederek, 'Bergama altın madenine hayran kaldıklarını' açıklıyorlar. 
Sanki kuyumcu geziliyor 
Noyan Özkan, Danıştay kararının uygulanması için gereken 30 günlük sürenin dolması beklenirken altın madenine yapılan bu ziyaretin şirkete destek şeklinde yorumlanacağına dönük kaygısını bir yurttaş olarak Bakan, Vali ve Kaymakam'a bildiriyor. 
İzmir Barosu avukatları ayrıca Bergama köylüleri adına İzmir Valiliği'ne Danıştay kararının uygulanması yönünde başvuruda bulunuyorlar. 
Vali Yusuf Ziya Göksu, durumu Bakanlık ve Başbakanlığa ilettikten sonra gerekli açıklamayı yapıyor 
'Danıştay 6. Dairesi'nin kararına göre Bergama Ovacık Çamköy'de bulunan altın madeninin işletilmesinin devamına izin verilmesinde hukuka uyarlık bulunmamaktadır. 
Açıkça hukuka aykırı olan ve uygulanması durumunda telafisi güç ve imkansız zararlar doğmasına neden olabileceğinden, dava konusu Bakanlar Kurulu kararının yürütmesinin durdurulmasına ilişkin 23 Haziran tarihli kararının uygulanması konusunda Bergama Kaymakamlığı talimatlandırılmıştır.' 
İşte, Bergama köylülerinin ve hukukun zaferi. Siyanürlü altın madenine 15 yıl boyunca direndiler. Halkın sağlığıyla oynanmasına hükümetlere rağmen yasalar izin vermedi. 
Bir avuç köylü, 'örgütlü toplumun gücü'nü altın lobilerine gösterdi. 
Rahat uyu 'Hopdediks' Bayram Çavuş 



</TEXT>
</DOC>
