<DOC>
<DOCNO> 271717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy26.html </URL>
<DATE> 2004/09/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
TCK tasarısı... CHP'li Eraslan Kimse Godot'un gelmesini beklemesin 
</HEADLINE>
<TEXT>

     CHP Niğde Milletvekili Orhan Eraslan, Türk Ceza Kanunu TCK Tasarısı'nın ülkeye en az zarar verir şekilde hazırlanması için çaba gösterdiklerini belirterek, ''Kimse Godot'un gelmesini beklemesin'' dedi. 
     Eraslan, TBMM Genel Kurulu'nda, TCK Tasarısı'nın tümü üzerinde CHP Grubu'nun görüşlerini açıkladı. Hükümet tarafından TBMM'ye sevk edilen tasarının Adalet Komisyonu'nda oluşturulan alt komisyonda kabul görmediğini anlatan Eraslan, görüşülen tasarının alt komisyonda yazıldığını söyledi. 
     Siyasette uzlaşmanın önemine işaret eden Eraslan, ''Bazen uzlaşmalar her iki tarafı da tatmin etmeyebilir. Ama hiç değilse bu tasarının ülkeye en az zarar verir şekilde olması çaba gösterildi'' diye konuştu. Eraslan, tasarıda eleştirdikleri noktalar bulunduğunu ifade ederek, ''Umarım, netice bir kar helvası olmaz. Yazanı da uygulayanı da yanıltmaz'' dedi. 
     Tasarının hükümetten gelen şeklinin uygulanabilir olmadığı için kabul edilmediğini belirten Eraslan, alt komisyon üyelerinin de yasa yapabilir yeterlilikte olduklarının ''tartışılır'' olduğunu öne sürdü. 
     AB ülkelerinde ceza yasalarının 10-20 yıllık bir sürede hazırlanırken, TCK Tasarısı'nın 1 yıldan daha az bir sürede hazırlandığını savunan Eraslan, şunları söyledi 
     ''TCK, her derde deva, her şeye çare gibi sunuluyor kamuoyuna. Bu doğru değildir. Ceza kanununun çıkmasıyla töre cinayetlerinin biteceği, kapkaç ve trafik terörünün sona ereceği gibi yaklaşımlar da gerçeği yansıtmıyor. 
     Sosyal devletin görevlerini ceza yasalarına yıkmak haksızlıktır. Ceza kanunu Godot değildir. Godot gelecek dertler bitecek yaklaşımı doğru bir yaklaşım değildir. Kimse Godot'un gelmesini beklemesin. 
     CHP olarak, Anayasa'da yer alan Cumhuriyet'in temel ilkeleriyle çelişik düzenlemelere karşı çıktık. Ama türban konusunda sanki aksi bir düzenleme yapılıyormuş gibi yansıtıldığı için temel hak ve özgürlüklerde gerekli genişletmeler yapılamadı.'' Eraslan, tasarının geri çekilerek bilim kurullarına devredilmesini önererek, CHP olarak tasarının bütünlüğünün bozulmaması için önerge vermeyeceklerini söyledi. Tasarının mevcut yasadan bir adım ileri olduğunu, olumlu hükümler içerdiğini kaydeden Eraslan, pek çok maddesine de karşı çıktıklarını söyledi. 
     
</TEXT>
</DOC>
