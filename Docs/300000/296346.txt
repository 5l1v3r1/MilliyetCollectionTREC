<DOC>
<DOCNO> 296346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur40.html </URL>
<DATE> 2004/12/09/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Paylaşılamayan dolmuş cinayeti .. 
</HEADLINE>
<TEXT>

     Adana'da, dededen kalma dolmuşu paylaşamayan iki kardeş arasında başlayan anlaşmazlık, 1 kişinin ölümü, 1 kişinin ise yaralanmasıyla sonuçlandı. 
     Emniyet Müdürlüğü yetkililerinden alınan bilgiye göre, Ali K. ve kardeşi Bekir K. arasında babalarından kalma İtimat Yolcu Taşıma Kooperatifi hattında çalışan 01 M 1007 plakalı dolmuşa ait gelirin paylaşımı konusunda anlaşmazlık çıktı. 
     Anlaşmazlığın sürmesi üzerine Bekir K, bir hafta önce dolmuştan kazanılan gelirden pay vermek istemeyen kardeşi Ali'nin oğlu Mehmet K. tarafından bacağından bıçaklanarak yaralandı. 
     Bekir K'nın oğlu Sinan K. da babasını bıçaklayan Mehmet K'yı bugün öğle saatlerinde aynı dolmuşla yolcu almak amacıyla Cemal Gürsel Caddesi'ndeki durakta beklediği sırada önce kalbinden bıçakladı, daha sonra da boynunu kesti. 
     
     YARALI HALDE ARACI KULLANMAK İSTEDİ 
     Görgü tanıklarının ifadesine göre, ''Hem hak vermediniz hem de babamı bıçakladınız'' diyerek saldıran amcasının oğlunun bıçak darbeleriyle yaralanan Mehmet K, hastaneye ulaşmak istediği idaresindeki dolmuşla yaklaşık 50 metre gittikten sonra önce 01 FU 906 plakalı kargo kamyonuna, daha sonra da kaldırımda duran bir seyyar tablaya çarptı. 
     Özel bir otomobille Numune Hastanesi'ne kaldırılan Mehmet K. ölürken, zanlı Sinan K. ise yakalanarak gözaltına alındı. 
     
</TEXT>
</DOC>
