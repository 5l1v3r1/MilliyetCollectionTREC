<DOC>
<DOCNO> 252326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/guncel/gun05.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis polisi böyle aradı 
</HEADLINE>
<TEXT>


Birtan Altınbaş'ı işkenceyle öldürmek iddiasıyla yargılanan emekli polis Ahmet Taştan, saptanan adresinde ancak yıllar sonra yakalanabildi. Sanıklar altı yıldır aranıyordu... 

Gökçer Tahincioğlu Ankara 

Hacettepe Üniversitesi öğrencisi Birtan Altınbaş'ı 1991'de işkenceyle öldürmek iddiasıyla yargılanan ve 1998'den bu yana bulunamayan emekli polis Ahmet Baştan, 6 yıl sonra İstanbul'da yakalandı. Polis, Baştan'ı, Altınbaş ailesinin avukatlarının mahkemeye 2001'de bildirdiği adreste, 2004'te buldu. 
Ankara Başsavcılığı, 1998'de Altınbaş'ı işkenceyle öldürmek iddiasıyla 10 polis hakkında dava açtı. Ankara 2. Ağır Ceza Mahkemesi, bir kısmı emekliye ayrılan polislerden 8'ini 2001'de 4 yıl 5'er ay hapse mahkum etti. Mahkeme, bulunamayan iki emekli polisin dosyalarını ayırdı. 8 sanığın mahk miyetine ilişkin karar Yargıtay tarafından bozuldu. Ankara 2. Ağır Ceza Mahkemesi, ikinci yargılamayı da tamamlayarak sanıkları yeniden aynı cezaya mahk m etti. Ana dava dosyasında bu gelişmeler yaşanırken, 2 emekli polisin ayrılan davası bir türlü bitirilemedi. 
Altınbaş ailesinin avukatları, 2 sanıklı bu davanın zamanaşımına girmeden bitirilebilmesi için büyük çaba harcadı. 2001'de polislerin emekli maaşlarını aldıkları Ziraat Bankası şubelerini Emekli Sandığı'ndan öğrenen avukatlar, bu şubelerden de sanıkların ev adreslerine ulaştı. Avukatlar, sanıklardan Naip Kılıç'ın Üsküdar, Ahmet Baştan'ın da Pendik'teki açık adreslerini Ankara 2. Ağır Ceza Mahkemesi'ne sundular. Mahkeme de İstanbul Emniyet Müdürlüğü'ne sanıkların yakalanması için yazı gönderdi. Emniyetten gelen yazılarda, polislerin bulunamadığının belirtilmesi üzerine 2 sanık hakkında da gıyabi tutuklama kararı çıkarıldı. 

Aynı evde yakalandı 
İstanbul Emniyet Müdürlüğü'nün bulunamadığını belirttiği Kılıç, Aralık 2002'de başka bir suçtan dolayı aranırken, avukatların bildirdiği Üsküdar'daki adresinde yakalandı. Ancak, Kılıç'ı daha önce bulamadıklarını kaydeden polisler hakkında bir işlem yapılmadı. 
Mahkeme, geçen ay Emekli Sandığı ve İstanbul Emniyet Müdürlüğü'ne Baştan'ın ev adresinin bulunması için yeniden yazı gönderdi. Yanıtlarda, Baştan'ın aynı adreste oturduğu bilgisi yer alınca mahkeme emniyete, Baştan'ın yakalanması için bir kez daha yazı gönderdi. İstanbul Emniyet Müdürlüğü, önceki gün mahkemeye faksla, Baştan'ın, avukatların 2001'de bildirdiği adreste yakalandığını iletti. İfadesi alınan Baştan, mahkemenin verdiği gıyabi tutukluluk kararı, ifadesinin alınmasına yönelik olduğundan serbest bırakıldı. 


</TEXT>
</DOC>
