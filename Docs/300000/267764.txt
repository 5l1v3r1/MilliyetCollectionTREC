<DOC>
<DOCNO> 267764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun06.html </URL>
<DATE> 2004/08/31/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD için Irak'ta güvenlik yeniden imarın önünde... 
</HEADLINE>
<TEXT>

     ABD'nin, Irak'ta kamu yararına kullanılması düşünülen 3.34 milyar dolarlık bir fonu, su, kanalizasyon ve elektrik projeleri yerine Irak'ın güvenliğini artırma amacıyla kullanabileceği belirtildi. 
     ABD kongresi geçen yıl, Irak'ın yeniden imarı projelerine harcanmak üzere 18.4 milyar dolarlık bir fon için onay vermişti. ABD Başkanı George W. Bush yönetimi, acilen ihtiyaç duyulduğu için bu fonu kongreden çıkarmakta acele etmişti. 
     ABD'nin Bağdat Büyükelçisi John Negroponte, bu fonun su, kanalizasyon ve elektrik projelerine harcanacak olan kısmından 3.34 milyar dolarlık bir bölümün Irak'ın güvenliği için kullanılması yönünde ABD Dışişleri Bakanlığı'na bir öneri sundu. 
     Negroponte, 45 bin polis, 16 bin muhafız ve her biri 700-800 askerden oluşan 20 yeni ulusal muhafız taburu kurmak istiyor. Ancak bu yönde bir değişiklik için Beyaz Saray ve ABD kongresinin desteği gerekiyor. 
     
</TEXT>
</DOC>
