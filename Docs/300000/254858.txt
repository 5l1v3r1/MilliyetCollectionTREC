<DOC>
<DOCNO> 254858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonspo32.html </URL>
<DATE> 2004/07/12/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Sarıgül Belediyeler, destek vermezse, kulüpler nasıl ayakta kalır 
</HEADLINE>
<TEXT>

     Şişli Belediye Başkanı Mustafa Sarıgül, ''Belediyeler, belediye başkanları kulüplere destek vermezse, spor kulüpleri nasıl ayakta kalır '' dedi. 
     Sivas'ta bulunan Şişli Belediye Başkanı Mustafa Sarıgül, İkinci Futbol Ligi A Kategorisi'nde mücadele eden Sivasspor Kulübü'nü ziyaret etti. 
     Sivasspor Sosyal Tesisleri'nde Kulüp Başkanı Mecnun Odyakmaz ve yönetim kurulu üyeleriyle görüşen Sarıgül, burada yaptığı konuşmada, Sivasspor'a her zaman destek vereceğini belirterek, ''Sivasspor'un her zaman yanındayım. Sivasspor'un şahlanmasını istiyorum'' diye konuştu. 
     Sarıgül, Sivasspor'u Birinci Süper Lig'de görmek istediğini söyledi. 
     Konuşmasında yerel yönetimler yasasına da değinen Sarıgül, ''Belediye başkanı, belediyeler spora destek veremez. Belediye başkanları kulüp başkanı olamaz. Bu, çok üzüldüğüm bir şey. Belediyeler, belediye başkanları kulüplere destek vermezse, spor kulüpleri nasıl ayakta kalır '' dedi. 
     Daha sonra Sivasspor Sosyal Tesisleri'ni gezen Sarıgül, Sivassporlu futbolcularla da bir araya geldi. 
     
</TEXT>
</DOC>
