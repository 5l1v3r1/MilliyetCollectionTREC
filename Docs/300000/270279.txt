<DOC>
<DOCNO> 270279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/spor/spo03.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Divan'da top atışları 
</HEADLINE>
<TEXT>


Galatasaray'da merakla beklenen Divan Kurulu Toplantısı adeta kongre havasında geçti. Kulübün geçmiş dönem borçları nedeniyle bazı yöneticiler tarafından suçlanan Faruk Süren ve Mehmet Cansun ateş püskürdü 

ERHAN TELLİ 


İlk söz Cansun'un 
GALATASARAY camiasında günlerdir tartışılan Divan Kurulu Toplantısı dün lisede gerçekleştirildi. Sarı - Kırmızılı kulübün divan toplantısında son yılların en büyük katılımı gerçekleşirken, eski başkanlardan Faruk Süren ve Mehmet Cansun, Başkan Özhan Canaydın'ı eleştiri yağmuruna tuttu. Eski Başkan Süren, "Ben hırsızlık yapsaydım, buraya gelip nasıl konuşurdum" derken, Cansun suçlamalarla ilgili olarak, "Belgeniz varsa ceketimi asarım" yorumunu yaptı. 

'Ortaya çıksınlar' 
KÜRSÜYE ilk çıkan isim Mehmet Cansun oldu... Eski Başkan, 53 yıldır ilk kez Sultani Balosu'na gitmediğini çünkü orada bazı yüzleri görmek istemediğini söyledi. Cansun, "Üyelerden bir şey istiyorum. Özel bir gündem yapalım ve hesaplaşalım. Neyse suçlamalar konuşalım. Hayalet oyunu oynamayalım. İddiaları ortaya atanlar ortaya çıksın. 1 milyon metre karelik arsa da alsak, birbirimizi yedikten sonra bir şey olmaz. Hesaplaşalım ki, herkes kurtulsun" dedi. 

'Dur demeye geldim' 
FARUK Süren ise kürsüye üç yıl aradan sonra üzücü bir olay için çıktığını belirtti. Süren şöyle konuştu "Ne yanlış transferler, ne başarısızlıklar, ne Sahip Som, ne de Dream Card ile ilgili konuşacağım. Sizlerle sıkıntılarımı paylaşmaya geldim. Geçmişin başarılarını lekeleyerek bir yere gelinmez. Bunlara dur demeye geldim. Galatasaray boş lafla yönetilmez. Başkan derhal iddiaları temizlesin, bizi aklasın." Faruk Süren'in oldukça sinirli olduğu gözlerden kaçmadı. 

'Olursa açıklarım' 
DİVAN üyesi Oğuz İmregün ise geçmişte yapılan hataların sadece bir kaç kişinin değil, burada bulunan herkesin suçu olduğunu söyledi. Ardından Özhan Canaydın söz aldı. Canaydın, "Eski başkanlarla ihtilafım yok. Bu olayların içine girmem. Nedir bu hassasiyet. Elimde bir belge olursa açıklarım" dedi. Başkan daha sonra, Cansun'u ima ederek, "Bir kulüpten taksitle futbolcu alıp, sonra o kulüpten takım için yol parası istemedim" dedi. Bu sözlerin ardından Cansun salonu terk etti. 

Orhan Güler imza attı 

YENİ sezonda basketbolda üst sıralara tırmanmanın hesaplarını yapan Galatasaray, Orhan Güler ile bir yıllık mukavele imzaladı. 27 yaşında ve 1.94 metre boyundaki Orhan Güler, Darüşşafaka altyapısından yetişip, 5 yıl bu takımın formasını giydikten sonra, 2000 yılında Ülkerspor forması giydi. Milli takıma kadar yükselen Orhan, yurtdışı deneyimlerinin ardından geçen sezon ortasında Türk Telekomspor'a transfer olmuştu. 

Beylerbeyi ile prova 

Gençler kazandı 
GALATASARAY, Samsun ile oynayacağı zorlu maçın hazırlıklarını dün yoğun bir tempoda sürdürdü. Milli Takımlar'da yer alan oyuncuların katılmadığı çalışmalarda sabah gol provası, akşam ise pilot takım Beylerbeyi ile özel maç yapıldı. Sarı-Kırmızılılar, karşılaşmayı Ümit Karan ve Mülayim'in attığı gollerle 2 - 0 kazanırken, forma şansı bulan gençler gözdoldurdu. 

Ümit'e dönüş 
A - Milli Takım'da yer alan Necati'nin sakatlanması üzerine gözler Ümit Karan'a çevrildi. Teknik Direktör Hagi, tecrübeli golcüyle yakından ilgilendi ve hafta sonuna kadar hazır hale gelmesini istedi. Öte yandan Milli Takımları'ndan dün dönen Song ve kaleci Mondragon, akşam saatlerinde takımdan ayrı fizik antrenmanı yapıp, Samsunspor hazırlıklarına başladı. 

Seyrantepe teşekkürü 

SEYRANTEPE arazisinin üst kullanım hakkını alan Galatasaray Yönetimi, Başkan Özhan Canaydın imzasıyla resmi internet sitesinden Başbakan Recep Tayyip Erdoğan ve üst düzey bürokratlara teşekkür yazısı yayınladı. Teşekkür yazısında Erdoğan'ın yanı sıra Başbakan Yardımcısı Mehmet Ali Şahin, Maliye Bakanı Kemal Unakıtan, Başbakanlık Müsteşarı Sayın Prof. Dr. Ömer Dinçer ve Maliye Bakanlığı Müsteşarı Sayın Hasan Basri Aktan gibi isimler yer aldı. 


</TEXT>
</DOC>
