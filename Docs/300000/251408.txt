<DOC>
<DOCNO> 251408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun35.html </URL>
<DATE> 2004/06/28/ </DATE>
<TIME> 20.07 </TIME>
<AUTHOR>  </AUTHOR>
<HEADLINE>
Kanada seçimlerinde azınlık hükümeti kurulması bekleniyor. 
</HEADLINE>
<TEXT>

     Kanada'da bugün halk yeni hükümeti belirlemek üzere sandık başına gidiyor. 
     Öncelikle iktidardaki Liberal Parti, Muhafazakar Parti, Yeni Demokrat Parti ve Blok Quebec arasında çekişmeli geçecek seçim öncesi yapılan kamuoyu araştırmaları, sandıktan bu kez muhafazakarlar liderliğinde bir azınlık hükümeti çıkabileceği sinyalleri veriyor. 
     Uzun yıllar Kanada'da hükümet liderliğini kimseye kaptırmayan Liberaller, bu kez sandıktan çıkacak muhtemel sonuçtan fazla emin görünmüyorlar. Uzmanlar, Yeni Demokrat Parti'nin değişim çağrılarına kamuoyunun destek vermesine dikkat çekiyorlar. 
     Kanada seçimlerinde başı çeken 4 büyük partiden Blok Quebec'in propagandasında yer verdiği ana temalar arasında Quebec eyaletinin bağımsızlığı için kamuoyu yoklaması yerine seçim yapılması, hükümet giderlerinin daha ciddi denetlenmesi ve yolsuzlukların önlenmesi, vergi adaletinin sağlanması, Quebec eyaletinin sağlık ve eğitim giderlerine federal hükümet katkısının artırılması, tarım ve balıkçılık sektörüne destek verilmesi bulunuyor. 
     Muhafazakar Parti'nin temaları arasında ABD ile daha ılımlı ilişkiler geliştirilmesi öncelik taşıyor. Muhafazakarların özellikle Kanada'daki göçmenleri ilgilendiren hedefi, doktor ve mühendis gibi ülkede eksikliği hissedilen meslek gruplarına mensup kişilerin kendi ülkelerinde edindikleri eğitimlerin geçerli sayılması, böylece kadro boşluklarının doldurulması dikkat çekiyor. 
     Yıllardır iktidarın tek partisi olan Liberal Parti'nin bu seçimde altını çizdiği ana başlıklar arasında barış gücü birliklerine daha fazla ödenek ayrılması, rüzgar enerjisiyle elektrik elde etmeye dayalı alternatif sektörler geliştirilmesi ve yeni iş imkanları açılması, üniversitelerde yüksek teknoloji araştırmalarına daha fazla yatırım yapılması, düşük gelirli kesime yapılan devlet yardımlarının artırılması yer alıyor. 
     Yeni Demokrat Parti'nin seçim kampanyasında dikkat çeken temalar arasında ise ABD ile ticaretin geliştirilmesi, ancak gerektiğinde yaptırım uygulanması, Kongre'de Kanada'ya desteğin artırılması ve ABD tarafından uygulanan ticari yaptırımlara karşı mücadele edilmesi, otomotiv sektöründe çevre dostu motor geliştirilmesine öncelik verilmesi ve bu alanda kurulacak yeni fabrikalara destek olunması, federal bütçede açık verilmemesi dikkat çekiyor. 
     Kanada'da bugün iktidar mücadelesi veren partilerin liderlerinin genel özellikleri şöyle 
     Liberal Parti - Paul Martin 65 İlk kez federal seçimleri 1988'de kazanarak politikaya atılan Martin, 1990'da parti liderliği mücadelesini Jean Chretien'e kaptırmıştı. 1993-2002 yılları arasında maliye bakanı olarak görev yapan Martin filozofi, tarih ve hukuk eğitimi görmüş. 
     Muhafazakar Parti - Stephen Harper 45 Ekonomist, bilgisayar programcısı, muhafazakar lobi grup başkanlığı gibi görevlerde bulunduktan sonra Reform Partisi'nin kurucu üyeleri arasında yer alarak 1993'te ilk kez milletvekili seçildi. Reform Partisi lideri Preston Manning ile anlaşmazlığı nedeniyle partiden ayrılan Harper 2002'de Kanada İttifak Partisi liderliğine seçildi. Harper, politik kariyerine son bir değişiklik yaparak geçen ay Kanada Muhafazakar Parti'nin başına seçimle geldi. 
     Yeni Demokrat Parti - Jack Layton Toronto belediye yönetiminde ilk kez politikaya atılan Layton, 2003'ten bu yana parti liderliği yapıyor. Layton siyaset bilimi eğitimi görmüş. 
     Blok Quebec - Gilles Duceppe 56 Siyasete ilk kez 1990'da giren Duceppe, 1997'den bu yana parti liderliği yapıyor. 
     
</TEXT>
</DOC>
