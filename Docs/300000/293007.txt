<DOC>
<DOCNO> 293007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun12.html </URL>
<DATE> 2004/11/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Romanya'da iktidar oyların yüzde 34'ünü aldı 
</HEADLINE>
<TEXT>

     Romanya'da yapılan genel seçimlerin kısmi resmi sonuçlarına göre, iktidardaki Sosyal Demokrat Parti oyların yüzde 34'ünü aldı. 
     Sonuçlara göre, devlet başkanlığı ve parlamento seçiminde oyların yüzde 36'sının sayıldığı, oyların yüzde 34'ünü Sosyal Demokrat Parti'nin aldığı kaydedildi. 
     Muhalefetteki merkez sağ ''Adalet ve Gerçek'' ittifakınınsa yüzde 33'le ikinci sırada bulunduğu bildirildi. 
     Devlet başkanlığı yarışında da Başbakan Adrian Nastase'in yüzde 38 oy alarak önde gittiği, muhalefetteki rakibi Traian Basescu'nun yüzde 36 oy oranıyla ikinci geldiği belirtildi. 
     
     'BİRÇOK HİLE SAPTANDI', GÖZLEMCİLER ÇEKİLDİ 

     Romanya'daki en önemli yurttaşlık hakları örgütü olan ''Pro Democratia'', dün düzenlenen devlet başkanlığı seçiminin ilk turunda ''birçok hile saptanması'' yüzünden ülke çapındaki tüm gözlemcilerini geri çekme kararı aldığını bildirdi. 
     Örgütün başkanı Cristian Parvulescu, ''Rumen seçim sisteminde varolan boşlukları protesto etmek amacıyla devlet başkanlığı seçiminin ikinci turunda görevlendirdiğimiz tüm gözlemcilerimizi geri çekme kararı aldık'' dedi. 
     Parvulescu, ayrıca, devlet başkanlığı seçiminin ilk turuyla genel seçimlerde, ''çok sayıda yolsuzluk saptandığını'' da vurguladı. 
     Ülke çapında birçok gözlemci görevlendiren ''Pro Democratia'', ''oy verme merkezlerine otobüsle adam taşındığı, oy sandıklarının yerlerinin değiştirildiği, yüzlerce oy pusulasının kaybolduğu ve birkaç kez oy vermeye imkan verecek şekilde ek liste hazırlandığı'' konusunda kendilerine birçok şikayet geldiğini bildirdi. 
     
     MUHALEFETTEN HİLE İDDİASI 

     Romanya'da muhalefet, dün yapılan genel seçimlere hile karıştırıldığı iddiasıyla soruşturma başlatılmasını istedi. 
     Liberal-Demokrat ittifakından Ioan Onisei, ''Ülke çapındaki seçim komitelerinde bulunan temsilcilerimiz, hile iddiaları karşısında polisi harekete geçirdiler'' dedi. 
     Onisei, seçimlerde hilenin ne kadar yaygın olduğunu söyleyemeyeceğini de ifade etti. 
     Başsavcılık, kendilerine bu konuda herhangi bir şikayet gelmediğini bildirmişti. 
     İlk sandık çıkış anketlerine göre, genel seçimlerde iktidardaki Sosyal Demokrat Parti'nin oyların yaklaşık yüzde 40'ını, ''Adalet ve Gerçek'' ittifakının ise oyların yaklaşık yüzde 35'ini aldığı belirtilmişti. 
     
</TEXT>
</DOC>
