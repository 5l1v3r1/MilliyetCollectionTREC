<DOC>
<DOCNO> 270025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun57.html </URL>
<DATE> 2004/09/08/ </DATE>
<TIME> 21.34 </TIME>
<AUTHOR>  </AUTHOR>
<HEADLINE>
ABD seçimlerinde, Dünya insanları Kerry'nin kazanmasını istiyor 
</HEADLINE>
<TEXT>

     ABD'nin Maryland Üniversitesi'ne bağlı Uluslararası Politika Hareketleri PIPA ve Globescan adlı araştırma enstitüsünün yaptırdığı araştırmaya göre, aralarında Türkiye'nin de bulunduğu 35 ülkeden 30'u ABD başkanlık seçiminde Demokrat Partili başkan adayı John Kerry'nin kazanmasını istiyor. 
     PIPA ve Globescan'in dünyadaki başka araştırma enstitüleriyle ortak gerçekleştirdikleri kamuoyu yoklamasına göre, Türklerin yüzde 40'ı, Demokrat Parti'li başkan adayı, Senatör John Kerry'nin kazanmasını istiyor. Ankete katılan Türklerin yüzde 25'i ise Cumhuriyetçi Parti'li ABD Başkanı George W. Bush'un, ikinci dönem başkan seçilmesini destekliyor. ''Hangi adayın ABD başkanlık seçimini kazandığını görmeyi istersiniz Bush mu, Kerry mi '' sorusuna yanıt veren Türklerin yüzde 24'ü ise, ''fark etmez'' yanıtını verdi. Ankete katılan Türklerin yüzde 11'i ise ''bilmiyorum'' dedi. 
     Aynı kamuoyu yoklamasında, ABD Başkanı George W. Bush'un dış politikasının, ABD'ye karşı bakışı daha iyi mi, yoksa daha kötü mü hissettirdiği sorusunu yanıtlayan Türklerin yüzde 37'si, ''daha kötü'', yüzde 18'i ''daha iyi'' yanıtını verirken, yüzde 30 ''fark etmez'' dedi. Yüzde 15 ise fikri olmadığını söyledi. 
     Anketin Türkiye bölümü, 15 yaş ve üstü 675 kişi arasında, 6 Ağustos ve 1 Eylül 2004 tarihleri içinde gerçekleştirildi. Anketin yüz yüze ve şehirli kesim arasında yapıldığı belirtildi. Anketin yapıldığı iller ise Adana, Ankara, Antalya, Bursa, Diyarbakır, Erzurum, İstanbul, İzmir, Konya, Samsun, Zonguldak olarak sıralandı. 
     
     DÜNYADA DURUM KERRY'DEN YANA 
     Dünyada temmuz ve ağustos ayları arasında gerçekleştirilen bu anketin ardından konuşan PIPA direktörü Steven Kull, ''Dünyada sadece her beş kişiden biri Bush'un yeniden seçildiğini görmek istiyor. Çok iyi tanınmamasına karşın, eğer dünya halkları ABD başkanını seçseydi, Kerry kolayca seçimi kazanacaktı'' dedi. 
     ABD'ye karşı duygularını Bush'un dış politikalarının nasıl etkilediği sorusuna da ankete katılan 35 ülkeden 30'unun halkı, ''daha kötü'' yanıtını verdi. Sadece üç ülkede, Hindistan, Nijerya ve Filipinler'de insanlar, Bush'un politikalarının ABD'ye karşı bakışlarını ''daha iyiye'' çevirdiğini söyledi. 
     GlobeScan'in başkanı Doug Miller, bütün dünya genelinde yüzde 'ün, Bush'un politikalarının ABD'ye bakışı daha kötü gördüğünü, yüzde 19'un ise daha iyi gördüğünü hatırlatarak, ''Amerikalılar için belki en uyandırıcı durum, ABD dış politikasının görünüşünün yanlış yolda olduğu ve hatta bu görüşün, Irak'a asker katkısı yapan ülkeler arasında bile yaygın olduğu'' dedi. 
     Ankete katılan ülkelerden Nijerya, Filipinler, Polonya, Tayland ve Hindistan, Bush'un Kerry'ye karşı seçimi kazanmasını destekleyen 5 ülke oldu. 
     Norveç'te Kerry yüzde 74'e karşı yüzde 7 Bush'a karşı tercih edilirken, bu oran Kerry lehine Almanya'da yüzde 74'e yüzde 10, Fransa'da yüzde 64'e yüzde 5, Hollanda'da yüzde 63'e yüzde 6, İtalya'da yüzde 58'e yüzde 14, İspanya'da yüzde 45'e yüzde 7 oldu. 
     ABD'nin geleneksel müttefiki İngiltere'de bile Kerry, yüzde 47'ye yüzde 16 Bush'a karşı tercih edildi. ABD'nin kuzey komşusu Kanada'da da Kerry'yi tercih edenler yüzde 61, Bush'u tercih edenler yüzde 16 oldu. Kerry, Çek Cumhuriyeti'nde Bush'a karşı yüzde 42'ye yüzde 18, İsveç'te yüzde 58'e yüzde 10 tercih edildi. 
     Ancak Polonya'da Bush, yüzde 31'e yüzde 26, Kerry'ye karşı seçimi kazanması tercih edilen başkan adayı oldu. 
     
     ASYA, LATİN AMERİKA, AVRASYA 
     Asya'dan ise ankete göre karışık mesajlar geldi ancak Kerry, yine Bush'a karşı daha üstün göründü. Çin'de halk, yüzde 52'ye karşı yüzde 12 Kerry'yi tercih ederken, Endonezya'da bu oran yüzde 57'ye karşı yüzde 34 ve Japonya'da yüzde 43'e karşı yüzde 23 Kerry lehine oldu. Hindistan'da ise Kerry yüzde 34 oy alırken, Bush yüzde 33'te kaldı. Tayland'da ise Bush, yüzde 33'e karşı yüzde 30 ile Kerry'nin önüne geçti. 
     Ankete katılan 9 Latin Amerika ülkesinin 9'u da, Kerry'den yana tercih kullandı. Bu oran Kerry lehine Brezilya'da yüzde 57'ye yüzde 14, Dominik Cumhuriyeti'nde yüzde 51'e yüzde 38, Venezüela'da yüzde 48'e yüzde 22, Kolombiya'da yüzde 47'ye yüzde 26, Arjantin'de yüzde 43'e yüzde 6, Meksika'da yüzde 38'e yüzde 18, Uruguay'da yüzde 37'ye yüzde 5, Peru'da yüzde 37'ye yüzde 26 ve Bolivya'da yüzde 25'e yüzde 16 oldu. 
     Nijerya'da ise Bush, yüzde 33'e karşı yüzde 27 ile Kerry'ye tercih edildi. Diğer 5 Afrika ülkesi ise Kerry'den yana tercih kullandı. Kerry'yi destekleyenlerin oranı Kenya'da yüzde 58'e yüzde 25, Gana'da yüzde 48'e yüzde 24, Tanzanya'da yüzde 44'e yüzde 30, Güney Afrika'da yüzde 43'e yüzde 29 ve Zimbabve'de yüzde 28'e yüzde 6 oldu. 
     Rusya'da Kerry, yüzde 20'ye yüzde 10 Bush'a tercih edildi. Kazakistan'da da Kerry, yüzde 40'a karşı yüzde 12 ile Bush'un önüne geçti. 
     
     IRAK'A ASKER DESTEĞİ VERENLER BİLE KERRY DEDİ 
     Ankette, Irak operasyonuna katkıda bulunan ülkelerin bile çoğunlukla Kerry'yi desteklemesi dikkati çekti. İngiltere, Çek Cumhuriyeti, İtalya, Hollanda, Dominik Cumhuriyeti, Kazakistan, Japonya, Norveç ve İspanya, Kerry'ye destek verdi. 
     Bush'un dış politikasına karşı ''daha kötü'' yorumunu yapanlar en çok yüzde 83 ile Almanya halkı, yüzde 81 ile Fransa, yüzde 78 ile Meksika, yüzde 72 ile Çin, yüzde 71 ile Kanada ve Hollanda, yüzde 67 ile İspanya, yüzde 66 ile Brezilya ve İtalya, yüzde 65 ile Arjantin ve yüzde 64 ile İngiltere oldu. Bush'un dış politikasının kendilerini daha iyi hissettirdiğini söyleyen üç ülke ise, yüzde 58 ile Filipinler, yüzde 38 ile Hindistan ve yüzde 35 ile Tayland oldu. Nijerya'da yüzde 36, Bush'un politikalarıyla ABD'ye bakışları için ''daha iyi'' derken, yüzde 34 ''daha kötü'' dedi. 
     Anketi gerçekleştiren GlobeScan, dünya çapında kamuoyu yoklamaları yapan bir firma ve Toronto, Londra ve Washington'da ofisi bulunuyor. Maryland Üniversitesi'ne bağlı PIPA ise, kamuoyunda ve politika üreten toplulukta, uluslararası ve dış politika konularına bakışı araştıran çalışmalar yapıyor. 
     
</TEXT>
</DOC>
