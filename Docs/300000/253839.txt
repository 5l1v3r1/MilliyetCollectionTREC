<DOC>
<DOCNO> 253839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko41.html </URL>
<DATE> 2004/07/08/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Berlusconi İtalya'nın yoksullaşması söz konusu değil 
</HEADLINE>
<TEXT>

     Lütfullah Göktaş 

İtalya Başbakanı Silvio Berlusconi, ülkede ekonomik açıdan kaygılanacak bir durum olmadığını söyledi. 
     Roma'da İtalya Bankalar Birliği'nin ABI yıllık kongresinde konuşan Berlusconi, ''İtalya Devlet İstatistik Kurumu ISTAT komedi sanatçılarının çalıştığı bir yer değildir. Yayınladıkları veriler merkez sağ hükümetin son 3 yıldaki icraatını açıkça ortaya koyuyor. Ödemeler enflasyona oranla artmıştır. İtalya'nın yoksullaşması söz konusu değildir'' dedi. 
     Bakanlar Kurulu'nun yarınki toplantısında 7,5 milyar euroluk ek bütçenin kanun hükmünde bir kararnameyle onaylanacağını belirten Berlusconi, 2005'in başından itibaren vergi reformunu da hayata geçireceklerini savundu. 
     Berlusconi, ''İnsanların cebinde para yoksa harcama yapmaları da mümkün değildir'' diye konuştu. 
     Berlusconi, İtalya'nın yeni ekonomi bakanını en kısa sürede belirleyeceklerini ifade ederek, ''Geçici olarak üstlendiğim Ekonomi Bakanlığı görevini, Tremonti'nin halefini belirledikten sonra bırakacağım. Sorun, Özgürlük Evi bünyesinde uzlaşmayla çözülecektir'' dedi. 
     
     MERKEZ BANKASI BAŞKANI 
     İtalya Merkez Bankası Başkanı Antonio Fazio ise hükümetin vergi reformuna ilişkin kaygılarını dile getirerek, ''Vergi indirimi yapılırken ülkenin cari açığının daha da artmasına sebep olunmamalı'' diye konuştu. Fazio, hükümetin açığı kapatmak için zaman zaman ek vergiler koyması yerine, yapısal reformlar gerçekleştirmesi gerektiğine işaret ederek, şunları söyledi 
     ''Son 3 yıl içinde açığı kapatmak için genelde bir kereye mahsus denilerek ek vergiler koyma yoluna başvuruldu. Bu sadece geçiş döneminde yararlı olabilecek bir yöntemdir. Şu anda yapılması gereken ise harcamalar ile girdiler arasındaki farkı asgari düzeye indirmeyi hedefleyen, yapısal değişiklikleri de bünyesinde barındıran kalıcı önlemlerdir.'' Bu arada, uluslararası kredi derecelendirme kuruluşu Standard and Poor's tarafından İtalya'nın uzun vadeli kredi notunun bir derece düşürülerek ''AA eksi''ye indirilmesinin hükümetçe, ''aceleci bir karar'' diye nitelendiği İtalya'da koalisyon ortakları arasındaki polemikler de sürüyor. 
     Özgürlük Evi ittifakı bünyesindeki merkez-sağ partilerden oluşan koalisyon liderlerinin, mevcut anlaşmazlıkları gidermek amacıyla pazar günü Berlusconi liderliğinde biraraya gelmeleri bekleniyor. 
     
</TEXT>
</DOC>
