<DOC>
<DOCNO> 297605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy25.html </URL>
<DATE> 2004/12/14/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Erdoğan, protokol konusunda ne yapacağını açıklamadı 
</HEADLINE>
<TEXT>

     AB Zirvesi'ne iki gün kala Başbakan Tayyip Erdoğan, AB Büyükelçilerine verdiği öğle yemeğinde Türkiye'nin pozisyonunu anlatırken Kıbrıs gibi "hassas" konularda ne yacağını pek açıklamadı. AB Büyükelçileri ise "uzlaşı" gereğini vurguladılar. 
     Tayyip Erdoğan'ın, AB Büyükelçilerine verdiği öğle yemeğinde "çok yapıcı bir hava" estiği, gerek Türk tarafı, gerekse AB Büyükelçilerinin zirvede sonuç alınacağı konusunda "temkinli bir iyimserlik" yansıttıkları öğrenildi. 
     Türk pozisyonunun tüm noktalarına değinen uzun bir konuşma yapan Erdoğan'ın konuşması, yemeğe katılan diplomatlarca "yapıcı, oldukça kapsamlı ve açıklayıcı" bulundu. 
     Buna karşın, Erdoğan, yemek sırasında Türkiye'nin Kıbrıs gibi "hassas" konularda ne yapacağını net bir biçimde açıklamadığı belirtiliyor. 
     Bu çerçevede, Erdoğan'ın, AB'nin üzerinde durduğu, Ankara Antlaşması'nın yeni 10 AB üyesine uyalanmasına ilişkin protokolu kabul edip etmediği, etmesi durumunda ne zaman imzalanacağı konusunda net bilgi vermediği öğrenildi. 
     AB diplomatları, Başbakan'ın Türkiye'nin pazarlık pozizyonunu zayıflatmamak için bu "hassas" konularda zirveye kadar fazla ipucu vermemesini "doğal" buldu. 
     Konuşmasının ardından Büyükelçilerin sorularını yanıt veren Erdoğan'ın, müzakerelerin başlayabilmesi için uzlaşma isteğini yansıttığı ifade ediliyor. 
     Tüm önemli konuların ele alındığı yemek sırasında söz alan AB büyükelçilerinin ise Kıbrıs gibi "hassas" konularda "uzlaşı" gereğini vurguladıkları belirtiliyor. 
     
</TEXT>
</DOC>
