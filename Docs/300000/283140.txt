<DOC>
<DOCNO> 283140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/soneko18.html </URL>
<DATE> 2004/10/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Babacan Bir para reformu gerçekleştirilmektedir 
</HEADLINE>
<TEXT>

     Devlet Bakanı Ali Babacan, ''Paradan sıfır atma operasyonu ülkemizde ilk kez ve ümit ediyorum ki son kez gerçekleştirilmektedir'' dedi. 
     Devlet Bakanı Ali Babacan, Merkez Bankası'nda Yeni Türk Liralarının fiziki görünümleri ile güvenlik özelliklerinin tanıtıldığı toplantıda konuştu. 
     Babacan, 31 Ocak 2004 tarihinde paradan 6 sıfır atılması ve 1 milyon Türk Lirası'nın, 1 Yeni Türk Lirası'na eşitlendiği yeni para birimine geçilmesi amacıyla bir kanun çıkarıldığını hatırlatarak, hükümet tarafından TBMM'ye sunulan ve kabul edilen bu kanunla ulusal ekonominin kapsamına giren parasal değer ve kayıplarda genel bir sadeleşmenin sağlanmış olacağını söyledi. Babacan, ''Başka bir ifadeyle şu anda Türkiye'de bir para reformu gerçekleştirilmektedir'' dedi. Babacan şöyle devam etti 
     ''16 Eylül tarihinde sayın Başbakanımızın yaptığı basın toplantısıyla başlayan YTL tanıtım kampanyası, Türkiye sathında yaygın bir şekilde devam etmektedir. Bu tanıtım kampanyası çerçevesinde yeni Türk Lirası banknotlarımızın ve madeni paralarımızın şekil olarak tanıtımlarına bugünden itibaren başlanmaktadır. 
     Heyecanla ve merakla beklenen YTL kupürleri ve yeni kuruşlar bugün itibariyle tüm dünyanın ilgisine sunulmuş olacaktır. YTL operasyonu hiç kuşkusuz yalnızca yeni banknotların ve madeni paraların basılmasından ibaret bir operasyon değildir. 
     Türkiye için yeni bir dönemin başlayacağı 1 Ocak 2005 tarihinden önce çok boyutlu bir hazırlık sürecinin tamamlanması gerekmektedir. Bu hazırlık süreci de baştan planlandığı gibi başarı ile yürütülmektedir. İlgili tüm kurum ve kuruluşlarımızla periyodik olarak toplantılar yapılmakta, hazırlıklar gözden geçirilmekte, aksaklıklar giderilmekte ve gerekli düzenlemeler belirlenen takvim içerisinde gerçekleştirilmektedir.'' 
     
     ''ÜMİT EDİYORUM SON KEZ GERÇEKLEŞTİRİLMEKTEDİR'' 

     ''Paradan sıfır atma operasyonu ülkemizde ilk kez ve ümit ediyorum ki son kez gerçekleştirilmektedir'' diyen Devlet Bakanı Babacan, benzeri operasyonların dünyada birçok ülkede yaşandığını kaydetti. Bazı ülkelerin, tarihlerinde birkaç kez parasından sıfır atmak zorunda kaldığına dikkati çeken Babacan, Türkiye'deki operasyonun başarıyla sonuçlanabilmesi için tüm bu örneklerin detaylı bir şekilde incelendiğini bildirdi. Babacan, bu konuda başka ülkelerin tecrübelerinden de azami şekilde faydalandıklarını ifade etti. 
     YTL'ye sorunsuz olarak geçilebilmesi için halkın en yaygın şekilde bilgilendirilmesi, bilinçlendirilmesi ve toplumun bütün kesimlerinin bu sürece dahil edilmesinin hayati önem arzettiğini belirten Bakan Babacan, bu amaçla da toplumun tüm kesimleriyle, özellikle sivil toplum örgütleriyle tam bir uyum ve işbirliği içerisinde çalışıldığını söyledi. Babacan şunları kaydetti 
     ''Nitekim son aylarda birçok dernek, vakıf, sendika oda ve birlik tanıtım kampanyamıza destek vermiş hem temsil ettikleri kitleyi hem de kamuoyunu bilgilendirmek amacıyla çok çeşitli etkinlikler düzenlenmiştir. Bu vesileyle bizlere yardımcı olan tüm sivil toplum örgütlerimize de katkı ve desteklerinden dolayı özellikle teşekkür etmek istiyorum. 
     Türkiye için özellikle de Türkiye ekonomisi için bir milat özelliğine sahip olan bu YTL'ye geçiş, toplumumuzun bütün kesimleri tarafından bir milli bir mesele olarak değerlendirilmiş her kesim tarafından da coşkuyla sahiplenilmiştir. Her gün çeşitli vesilelerle şahit olduğumuz ilgi ve heyecan bunun en somut göstergesidir. 10 yıllardır yüksek ve belirsiz enflasyon ortamında yaşayan istikrar ve güvene adeta susamış olan Türk toplumunun YTL'ye çok kolay adapte olacağı da şimdiden görülmektedir.'' 
     
     ''ZORLUKLAR ASGARİYE İNDİRİLMİŞ OLACAK'' 

     Hesaplamalarda, alışverişlerde, hatta bilgisayar programlarında doğabilecek zorlukların da tanıtım kampanyasıyla asgariye indirilmiş olacağından emin olduğunu belirten Babacan, AB ülkelerinin Euro'ya geçişi ile kıyaslandığında, YTL'ye geçişin çok daha kolay ve sorunsuz olacağını bildirdi. 
     Gerek işlemlerin karmaşık olacağı, gerekse yuvarlama etkisiyle fiyat artışı gibi etkilerin ortaya çıkacağı yönündeki kaygıların yersiz olduğunu da ifade eden Bakan Babacan, Türkiye'nin bu konuları kolaylıkla aşabileceğini şimdiden söyleyebileceklerini kaydetti. Babacan, ''Burada asıl önemli olan halkımızın parasına sahip çıkması ona hak ettiği değeri vermesi ve itibarını da iade etmesidir'' dedi. 

     
</TEXT>
</DOC>
