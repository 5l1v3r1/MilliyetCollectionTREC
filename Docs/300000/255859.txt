<DOC>
<DOCNO> 255859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun36.html </URL>
<DATE> 2004/07/16/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
AIDS'liler organ bağışlayabilecek... 
</HEADLINE>
<TEXT>

     ABD'nin Illinois eyaletinde, AIDS hastalığına neden olan HI-virüsü taşıyan hastaların, organlarını HIV taşıyıcılarına bağışlayabilmelerinin önünü açan yasa onaylanarak yürürlüğe girdi. 
     Illinois Valisi Rod R. Blagojevich tarafından imzalanarak yürürlüğe sokulan ve ABD'de bir ilk olan yasaya göre, HIV'li hastalar, bundan böyle organlarını HIV taşıyıcısı başka hastalar için kullanılmak üzere bağışlayabilecek. 
     Yasayı hazırlayan Demokrat Parti'den Kongre üyesi ve HIV taşıyıcısı Larry McKeon, yasa sayesinde karaciğer nakli bekleyen HIV taşıyıcısı bazı hastaların hayatlarının kurtulacağını söyledi. 
     Yasanın çıkmasına destek veren doktorlar da bu uygulamanın diğer eyaletler tarafından örnek alınabileceğini, hatta federal düzeyde benzer bir yasanın çıkarılabileceğini söylediler. 
     New York Times gazetesinde yer alan bir habere göre, bu yasaya karşı olan federal yetkililer, yasanın 1984'te çıkarılan Ulusal Organ Nakli Yasası'yla çeliştiğini belirttiler. 
     Illinois'te çıkarılan yasa çerçevesinde bağışlanan HIV virüslü organlar için ayrı bir organ bankası kurulacağı belirtilirken, hasta olmayan organ bağışçılarına AIDS ve diğer hastalıkların tespitine dair testlerin yapılmaya devam edileceği kaydedildi. 
     Geçmişte HIV taşıyan hastalar, ömürleri kısa olduğu gerekçesiyle organ nakline uygun hastalar olarak görülmüyordu. Ancak, ilaç ve tedavi tekniklerinin gelişmesiyle daha uzun süre yaşayan HIV taşıyıcılarının artık organ nakli için daha uygun hale geldikleri ifade ediliyor. 
     ABD'de organ nakli bekleyen AIDS hastası sayısı tam olarak bilinmiyor. Bu hastalar arasında en fazla ihtiyaç duyulan organın karaciğer olduğu kaydediliyor. 
     
</TEXT>
</DOC>
