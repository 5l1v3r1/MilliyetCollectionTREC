<DOC>
<DOCNO> 283575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonyas04.html </URL>
<DATE> 2004/10/26/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Hafızayı geliştiriyor Vaktiniz varsa, bir bardak daha çay için 
</HEADLINE>
<TEXT>

     BBC 

Yeni bir araştırmaya göre düzenli çay içmek hafızanın gelişmesine yardımcı olabilir. 
     Newcastle Üniversitesi'nden bir grup uzmanın yaptığı araştırmaya göre yeşil ve siyah çay bunama ya da Alzheimer gibi hastalıklara yol açan enzimlerin beyindeki faaliyetini durduran özelliklere sahip olabilir. 
     Uzmanlar, Pyhtotheraphy Research'te yayınlanan bulgularının Alzheimer hastalığı ile mücadelede yeni yöntemler geliştirilmesine yardımcı olmasını umuyor. 
     Bulgulara göre çay, özellikle bu rahatsızlıkla mücadele için geliştirilen ilaçlarla benzer etkiyi yapıyor. 
     Alzheimer hastalığı, beyinde asetilkolin adlı kimyasalın azalması sonucu ortaya çıkıyor. 
     Newcastle ekibi, laboratuvar deneylerinde, hem yeşil hem de siyah çayın, bu kimyasalı devredışı bırakan asetilkolinesteraz adlı enzimin AChE faaliyetlerini durdurmasına yardumcı olduğunu belirlemiş. 
     Ekip ayrıca her iki çayın da, Alzheimer hastalarının beyinlerindeki protein tortularında bulunan, butirilkolinesteraz BuChE adlı ikinci bir enzimin faaliyetlerini de engelleyebildiğini söylüyor. 
     Yeşil çayın bir özelliği daha var. O da Alzheimer hastalığına etkisi olan beyindeki protein tortularının oluşmasında önemli bir rolü olan beta-sekretazın faaliyetlerini engellemesi. 
     Bilimadamları ayrıca yeşil çayın önleyici etkisinin bir hafta sürdüğünü, siyah çayın enzimleri önleme özelliğinin ise sadece bir gün dayandığını belirlemiş. 
     
     İlaçlardan farklı değil 

     Alzheimer'in bilinen bir tedavi yöntemi bulunmuyor ancak hastalığın gelişmesini engellemek mümkün. 
     Piyasadaki ilaçlar, AChE enziminin faaliyetlerini engelliyor, uzmanlar geliştirilmekte olan diğer ilaçların da BuChE ve beta-sekretazın faaliyetlerini önleyebileceği umudunu taşıyor. 
     Ancak şu an kullanılan donepezil gibi ilaçların pek çok yan etkisi var ve tıp çevreleri alternatif yollar bulmaya kararlı. 
     Newcastle Üniversitesi'ndeki araştırmacılar yeşil çay üzerinde daha fazla deney yapmak için mali destek arıyorlar. Uzmanlar ayrıca klinik deneyler yapmayı da planlıyor. 
     Amaçları, başta Alzheimer hastalarının ilaç niyetine içebilecekleri bir çay üretilmesi için çalışmak. 
     Uzmanların bundan sonraki adımları ise yeşil çayın hangi bileşenlerinin, zararlı enzimlere etki ettiğini belirleyebilmek olacak. 
     65 yaşın üstündekilerin yüzde 2 ila 5'i 85 yaşın üstündekilerin ise yüzde 20'si bu hastalıktan muzdarip. 
     
</TEXT>
</DOC>
