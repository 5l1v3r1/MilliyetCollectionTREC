<DOC>
<DOCNO> 285083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/soneko13.html </URL>
<DATE> 2004/11/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Ucuz konuta büyük ilgi... 
</HEADLINE>
<TEXT>

     Toplu Konut İdaresi'nin TOKİ , Etimesgut Belediyesi ve Kaymakamlığı ile işbirliği halinde, alt gelir grubundakilere yönelik Eryaman'da yaptıracağı 384 konut için yaklaşık 25 kat başvuru geldi. 
     A.A muhabirinin edindiği bilgiye göre, başvuruların başlağı 4 Ekim'den, son gün olan 29 Ekim'e kadar, toplam 9 bin 848 başvuru oldu. 
     Etimesgut İlçe Kaymakamlığı ve Belediyesi'nce oluşturulan komisyon, yoğun ilgi nedeniyle başvuruları, gece saat 22.00'ye kadar kabul etmek durumunda kaldı. 
     Eryaman 7. Etap'ta yapıtırılacak brüt 61.98 metrekarelik konutlar için, ''aylık geliri en fazla 400 milyon lira olan, 30 yaş ve üzeri yetim veya çocuklu dul kadınlar, 60 yaş ve üzerindeki emekli kadın ve erkekler, 35 yaş ve üzerindeki sosyal güvenlik kurumlarına tabi olmayan kadın ve erkeklerin'' başvuruları kabul edildi. 
     Başvuru sahibinin Türkiye Cumhuriyeti vatandaşı olması, Ankara il sınırları içerisinde ikamet etmesi, kendine, eşine ve veya velayeti altındaki çocukları üzerine tapuda kayıtlı bağımsız konutunun bulunmaması, TOKİ'den daha önce konut veya konut kredisi almamış olması gerekiyor. 
     Etimesgut İlçe Kaymakamlığı ve Belediyesi'nce oluşturulan komisyon 20 Kasım'a kadar değerlendirme yaparak, 1 Aralık'a kadar hak sahiplerini ilan edecek. Hak sahipliği ve konut seçme kurası 10 Aralık'ta çekilecek. 
     
     PEŞİNAT, ORTALAMA 1.5 MİLYAR LİRA 
     Hak sahibi vatandaşlar, 20 Aralık 2004- 19 Ocak 2005 günleri arasında sözleşmelerini imzalayarak belirlenen peşinatları yatıracaklar. 
     Büyüklüğü 61.98 metrekare, 2 oda ve bir salondan oluşan konutların fiyatı, en düşük 28 milyar 631 milyon lira, en yüksek 30 milyar 886 milyon lira olarak belirlendi. 
     Sözleşme aşamasında konut bedellerinin yüzde 5'i, 1 milyar 432 milyon lira veya 1 milyar 545 milyon lira peşinat alınacak. Bedeli 180 ay vadede ödenecek konutların başlangıç taksitleri, 152 milyon-162 milyon lira olarak tespit edildi. Taksitler, Temmuz 2005'ten itibaren, 6 aylık dönemler halinde, memur maaş artışlarına paralel artırılacak. Sahiplerine 12 ayda teslim edilecek konutların teslimi sırasında bedelinin yüzde 1'i oranında KDV alınacak. 
     TOKİ, alt gelir grupları için, benzer şartlarda, Tunceli'de ve Sivas'ta da konut yaptıracak. 
     
</TEXT>
</DOC>
