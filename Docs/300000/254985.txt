<DOC>
<DOCNO> 254985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/spor/spo06.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin kuyuya düşmüş 
</HEADLINE>
<TEXT>


Elazığ Başkanı Mustafa Yıldız, genç oyuncunun imza atmadığı için dövülmediğini savundu, "Tesislerden kaçarken kuyuya düşmüş. Ortada bir darp olayı yoktur" açıklamasını yaptı 


'İddialar gerçek dışı' 
ELAZIĞSPOR Kulübü Başkanı Mustafa Yıldız, Hüseyin Karakayakış'ın dövüldüğü yönündeki iddiaların gerçek dışı olduğunu söyledi. Yıldız, Hüseyin'in kendilerine, "95 milyar lira alacağım var. Bu paranın ödenmesi için Futbol Federasyonu'na başvurdum" dediğini, kendilerinin ise "Kayıtlarda 45 milyar lira görünüyor. Biz bu parayı ödeyeceğiz" karşılığını verdiklerini belirtti. 

'Huzursuzluk çıkarmış' 
YILDIZ, "Hüseyin kampa geldiğinde karşılıklı görüştük. Mevcut sözleşmeye göre gelecek yıl verilecek parayla birlikte 250 - 300 milyarı kendisine ödeyemeyeceğimizi, kulübün zor durumda olduğunu söyledik. O ise bize parayı almak için kulübü mahkemeye verdiğini ifade etti. Arkadaşlarına, 'Siz anlaştınız, zararlı çıktınız' diyerek huzursuzluk çıkardığını öğrendik" dedi. 

'İfadesine baksınlar' 
BORDO - Beyazlı kulüp başkanı, "Bu nedenle kendisini kadro dışı bıraktık. PAF takımıyla idmana çıkacağını bildirdik. Tesis yöneticileri noter çağırınca, akşam karanlığından istifade ederek tesislerden kaçmış. Tesisler şehir dışında olduğu için gece karanlığında bir kuyuya düşmüş. Karakola da verdiği ifade bu yönde. Ortada kesinlikle bir darp olayı yoktur" diye konuştu. 


</TEXT>
</DOC>
