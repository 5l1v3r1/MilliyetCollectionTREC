<DOC>
<DOCNO> 261063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sondun14.html </URL>
<DATE> 2004/08/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Oyun bölümündeki 40 çocuk canlı canlı yandı... 
</HEADLINE>
<TEXT>

     Paraguay'ın başkenti Asuncion'da bir süpermarkette geçen Pazar günü 450'den fazla kişinin ölümüne yol açan yangının kısa devre nedeniyle çıktığı sanılıyor. 
     Yangının çıktığı Ycua Bolans süpermarketinin enkazını ziyaret eden Paraguay Devlet Başkanı Nicanor Duarte, yaptığı açıklamada, ''Edindiğimiz ilk bilgilere göre yangın muhtemelen kısa devreden kaynaklanıyor'' ifadesini kullandı. 
     Pazar gecesinden itibaren ülkede 3 günlük yas ilan eden Duarte, yangında ölü sayısının çok yüksek olmasının nedeninin alışveriş merkezinin kapılarının yetkililerce kapatılması olduğunu söyledi. 
     ABD, Kolombiya, İspanya, Brezilya, Şili ve Arjantin'den gelen uzmanlar yangının kesin nedenini belirlemek için çalışmalarını sürdürüyor. 
     Alışveriş merkezinin sahibi Juan Pio Paiva ve oğlu Daniel, cinayetle suçlanıyor. Juan Pio Paiva ve Daniel'in 25 yıl hapis cezasına çarptırılabileceği belirtiliyor. 
     
     OYUN BÖLÜMÜNDE 40 ÇOCUK ÖLDÜ 

     Yetkililere göre, Ycua Bolans alışveriş merkezindeki oyun alanından en az 40 çocuğun cesedi çıkarıldı. 
     Paraguay Çocuk ve Gençlik Bakanı Mercedes de Buzo, hala kimliği teşhis edilemeyen cesetler bulunduğunu, kesin ölü sayısını belirleyemediklerini söyledi. 
     Polis sözcüsü Santiago Velasco da, alevlerin süratle süpermaketin merkezindeki özel oyun bölümünde oynayan çocuklara ulaştığını ve çok sayıda çocuğun yangında hayatını kaybettiğini söyledi. 
     Yetkililere göre, çocukların bazıları, oyun bölümünde bir arkadaşlarının doğum gününü kutluyordu. 
     Paraguay Başsavcılığı'na göre Asuncion'daki süpermarkette çıkan yangında 464 kişi öldü, 409 kişi yaralandı. 
     
</TEXT>
</DOC>
