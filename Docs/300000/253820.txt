<DOC>
<DOCNO> 253820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko22.html </URL>
<DATE> 2004/07/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sunexpress, Rusya uçuşlarına başlıyor... 
</HEADLINE>
<TEXT>

     Türk Hava Yolları ve Lufthansa'nın işbirliğiyle 1990'da kurulan Sunexpress Havayolları, 14 Temmuz 2004 tarihinde Antalya-Moskova uçuşlarına başlıyor. 
     Sunexpress Genel Müdürü Paul Schwaiger yaptığı yazılı açıklamada, Rusya'nın en büyük acentelerinden Spartak Troyka Turizm ile anlaştıklarını, Sunexpress Havayolları'nın her hafta Çarşamba günü Antalya'dan Moskova'nın Domododevo Havalimanı'na uçacağını bildirdi. 
     Uzun yıllardır Rusya'ya uçuş izni almak için uğraştıklarını kaydeden Schwaiger, Türk Hava Yolları'ndan sonra Rusya'ya tarifeli uçuş izni alan ilk havayolu şirketinin Sunexpress olduğunu vurguladı. Schwaiger, izni almalarındaki en büyük etkenin, Sunexpress'in kurucu ortağı Türk Hava Yolları'nın olduğunu ifade etti. Schwaiger, uçuşların 189 koltuk kapasiteli Boeing 737-800 tipi uçakla gerçekleştirileceğini belirtti. 
     Türkiye'nin yurtdışına tarifeli seferler düzenleyen ilk özel havayolu olan Sunexpress'in halen sekiz adet Boeing 737 uçağından oluşan filosuyla hizmet verdiğini hatırlatan Schwaiger, şirketin ayrıca Frankfurt ve Münih tarifeli seferlerinin devamında Lufthansa seferleriyle Antalya'yı tüm Avrupa'ya bağladığına işaret etti. 
     Schwaiger, Sunexpress'in Haziran ayında 10 milyonuncu yolcusunu karşıladığını hatırlatırken, yolcularının yüzde 70'inin geldiği Almanya'yı, ikinci sırada Avusturya ve üçüncü sırada İsviçre'nin izlediğini açıkladı. 
     Schwaiger, Sunexpress'in bu yaz haftada toplam 110 uçuşla Türkiye'den Almanya'daki 21 şehre sefer düzenlediğini de kaydetti. 
     
</TEXT>
</DOC>
