<DOC>
<DOCNO> 263464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonyas04.html </URL>
<DATE> 2004/08/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İstanbul'a yağmur ve yıldırım uyarısı... 
</HEADLINE>
<TEXT>

     İSTANBUL Milliyet 

İstanbul'daki kamu kurum ve kuruluşları ile belediyeler, beklenen sağanak yağış nedeniyle yaşanabilecek su baskınları ve yıldırım gibi olumsuzluklara karşı alınacak tedbirler konusunda uyarıldı. 
     İstanbul Valiliği Afet Yönetim Merkezi'nden yapılan açıklamada, Meteoroloji Genel Müdürlüğü'nün uyarısında, bugün akşam saatlerinden sonra Trakya'dan başlayacak sağanak ve gök gürültülü sağanak yağışların, yarın Marmara'da, Pazartesi gününden itibaren de Marmara'nın doğusunda etkili olacağı ve hava sıcaklıklarının 4 - 6 derece azalacağının bildirildiği kaydedildi. Uyarıda, su baskını ve taşkınların meydana gelebileceğinin, yıldırım tehlikesi gibi olumsuzlukların yaşanabileceği ifade edildi. Açıklamada, aşırı yağışların kent yaşamına olumsuz etkilerine karşı ilgili tüm kamu kurum ve kuruluşları ile mahalli idarelerin alınacak tedbirler ve yapılacak çalışmalara ilişkin uyarıldığı belirtildi. 
     Açıklamada, alınacak tedbirler ise şöyle sıralandı 
     Tüm kriz merkezleri faaliyete geçirilecek Dere yataklarında sorun teşkil eden noktalar ile menfez ve kanallar kontrol edilerek temizlikleri yapılacak. 
     Özellikle ana arterlerde trafik akışını olumsuz etkileyecek su birikintilerinin oluştuğu alanlarda tedbirler alınarak mazgal temizlikleri yapılacak ve bu alanlar kontrol altında tutulacak. 
     Tüm baraj göllerinde su seviyeleri kontrol altında tutulacak. 
     Su baskınına maruz kalmış konut ve iş yerlerinde su tahliyesi yapmak üzere motopomp ve diğer araçlarla ekiplerin görevde olmaları sağlanacak. 
     Yoğun yağışın etkisiyle olumsuzluk yaşanabilecek alanlarda ek trafik ve güvenlik tedbirleri alınacak. 
     Bölgesel su baskını yaşanan yerlerde çevre sağlığı açısından ilaçlama yapılacak. Yoğun su baskınlarının yaşandığı bölgelerde su baskınına maruz kalmış ihtiyaç sahiplerinin iaşe ve diğer ihtiyaçları imkanlar ölçüsünde değerlendirilecektir. 

     
</TEXT>
</DOC>
