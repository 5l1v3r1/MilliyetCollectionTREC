<DOC>
<DOCNO> 272060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo21.html </URL>
<DATE> 2004/09/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Özberk A. Sebatspor maçı mutlaka kazanmamız gereken seriler içinde 
</HEADLINE>
<TEXT>

     Konyaspor, bu hafta kendi sahasında yapacağı Akçaabat Sebatspor maçı için galibiyetten başka sonuç düşünmüyor. 
     Konyaspor Teknik Direktörü Sakıp Özberk, ligin 6. haftasında kendi sahalarında yapacakları maçın Konyaspor için büyük önem taşıdığını söyledi. 
     Takımda Mustafa Şahintürk'ün sakatlığının sürdüğünü belirten Özberk, Oumar ve Cem Karaca'nın da soğuk algınlığı nedeniyle dünkü idmana çıkamadıklarını bildirdi. 
     Bu oyuncular dışında takımda eksik olmadığını kaydeden Özberk, şunları söyledi 
     ''Yeni transferlerimizden Okan Koç, antrenman eksikliğini gidermeye çalışıyor. Domoraud da takım arkadaşlarının isimlerini öğrenmeye başladı. Bu 2 oyuncunun maçta oynayıp oymamama durumları antrenmanlardaki performanslarına bağlı. Bugün ve yarın yapacağımız taktik ağırlıklı çalışmanın ardından cuma günü kampa gireceğiz. Bu maç mutlaka kazanmamız gereken seriler içinde yer alıyor. Futbolcular da bunun bilinciyle maça hazırlanıyor.'' Takımın istenilen form düzeyine gelmemesine karşın ortaya konulan kolektif oyun biçiminin sevindirici olduğunu ifade eden Özberk, gelecek haftalarda takımın daha kaliteli bir oyun sergileyeceğini söyledi. 
     
</TEXT>
</DOC>
