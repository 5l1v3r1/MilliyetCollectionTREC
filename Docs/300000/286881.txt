<DOC>
<DOCNO> 286881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonsiy03.html </URL>
<DATE> 2004/11/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
TBMM'de bu hafta Aydın ve Topçu'nun Yüce Divan kararları görüşülecek 
</HEADLINE>
<TEXT>

     TBMM'de bu hafta, eski Bayındırlık ve İskan Bakanları Koray Aydın ile Yaşar Topçu'nun Yüce Divan'a gönderilip gönderilmeyeceğine karar verilecek. 
     TBMM, Bayram tatili öncesinde yoğun bir haftaya hazırlanıyor. Genel Kurul'da 9 Kasım Salı günü Eski Bayındırlık ve İskan Bakanları Koray Aydın ile Yaşar Topçu hakında soruşturma komisyonlarının verdiği Yüce Divan'a sevk kararları ayrı ayrı oylanacak. 
     TBMM'de oluşturulan soruşturma komisyonları, bakanlığı sırasında yapılan ihalelerde usulsüzlüklerde bulunduğu ve bu ihalelerle ilgili yolsuzluk iddialarının tahkikini zamanında yaptırmayarak görevini kötüye kullandığı ve malvarlığında haksız artışa sebebiyet verdiği gerekçesiyle Aydın ile Karadeniz Sahil Yolu işlerinin ihalesinde müteahhit firmaların önceden anlaştıklarının bilinmesine rağmen fiyatları ayarlayarak ve rekabete meydan vermeyerek devleti zarara uğrattığı gerekçesiyle Topçu'nun Yüce Divan'a sevkine karar vermişti. Genel Kurul'da gizli olarak yapılacak oylamalarda Yüce Divan kararı için salt çoğunluk olan 276 oya ulaşılması gerekiyor. Topçu ve Aydın, isterlerse görüşmelerde konuşabilecek. 
     Genel Kurul saat 14.00'te toplanacak ve oylamalar bitinceye kadar çalışacak. 
     
     ÜNİVERSİTELERARASI SPOR OYUNLARI'NA YASA 

     TBMM Genel Kurulu'nda 10 Kasım Çarşamba günü 4 yasa tasarısı görüşülecek. Genel kurul, 13.00-23.00 saatleri arasında çalışacak. 
     İzmir'de 2005 yılı Ağustos ayında yapılacak Dünya Üniversitelerarası Spor Oyunları Yasa Tasarısı, Aile Araştırma Kurumu Genel Müdürlüğü Teşkilat ve Görevleri Hakkında Yasa Tasarısı, okul aile birlikleri konusunda düzenleme yapan Milli Eğitim Temel Kanunu'nda değişiklik yapılmasını içeren yasa tasarısı ele alınacak. Aile hekimliği pilot uygulamasını düzenleyen yasa tasarısının da Genel Kurul'da yasalaşması bekleniyor. 
     Genel Kurul'da, 11 Kasım Perşembe günü ise polis vazife ve selahiyet kanunu ile bazı kanunlarda değişiklik yapılmasını içeren yasa tasarısı ele alınacak. Genel Kurul Perşembe günü, 13.00-16.30 saatleri arasında görüşmeleri gerçekleştirecek. 
     
     BÜTÇE GÖRÜŞMELERİ 

     TBMM Plan ve Bütçe Komisyonu, 2005 yılı bütçesi üzerindeki çalışmlarını bu hafta da sürdürecek. 
     Komisyon, yarın Milli Savunma Bakanlığı, 9 Kasım Salı günü Dışişleri Bakanlığı, 10 Kasım Çarşamba günü Enerji ve Tabii Kaynaklar Bakanlığı, Petrol İşleri Genel Müdürlüğü, DSİ Genel Müdürlüğü, 11 Kasım Perşembe günü Ulaştırma Bakanlığı ve Denizcilik Müsteşarlığı ile Adalet Bakanlığı, Anayasa Mahkemesi, Yargıtay ve Danıştay başkanlıkları bütçelerini görüşecek. 
     
     ÖĞRETİM KURUMLARI 

     TBMM Milli Eğitim Komisyonu, 10 Kasım Çarşamba günü özel öğretim kurumları hakkındaki yasada değişiklik yapılmasını öngören yasa tasarısını görüşecek. 
     Tasarı, yabancı dille öğretim yapan ve yabancılar tarafından açılmış bulunan okullarda Türk müdür başyardımcısı olarak görevlendirilmek için Türkiye Cumhuriyeti uyruklu olma şartını getirirken Türkçe veya Türkçe kültür dersleri öğretmeni bulunamaması halinde okulun öğretim dilinde özel alan eğitimi görmüş öğretmenlere müdür başyardımcılığı görevinin verilmesinde aranan Türk asıllı olma şartının kaldırılarak, bu görevin verilmesinde Türkiye Cumhuriyeti uyruklu olmanın yeterli olmasını öngörüyor. 
     
</TEXT>
</DOC>
