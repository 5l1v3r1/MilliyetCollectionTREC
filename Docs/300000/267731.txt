<DOC>
<DOCNO> 267731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/spor/spo01.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonuna kadar Bosque 
</HEADLINE>
<TEXT>


Başkan Yıldırım Demirören, İspanyol hocaya destek verdi, "Kendisine güvenimiz sonsuz" diye konuştu 


'Eleştiriler acımasız' 
BEŞİKTAŞ Kulübü Başkanı Yıldırım Demirören, ilk 4 maçta sadece iki puan toplamalarına rağmen Teknik Direktör Vicente Del Bosque'ye tam destek verdi. Sezon başında İspanyol teknik adamla 2 yıllık sözleşme yaptıklarını hatırlatan Demirören, "Kendisine güvenimiz sonsuz. Sonuçlar ne olursa olsun, hocamız Del Bosque'nin sonuna kadar arkasındayız. Eleştiriler çok acımasız" diye konuştu. 

'Görevinde kalacak' 
KİMSENİN felaket tellallığı yapmamasını isteyen Yıldırım Demirören, "Galatasaray maçını kaybetsek bile Del Bosque görevinde kalacak" dedi. Demirören, farklı skorla yenik duruma düştükleri anda bile takıma büyük destek veren taraftarlara teşekkür ederken, ortaya koyduğu performansla dikkat çeken genç oyuncu İbrahim Akın'ın mücadele azmini diğer oyunculara örnek gösterdi. 

Hayırdır Fatih 

Süper performans 
GAZİANTEP mağlubiyeti ardından izin yapmayan Beşiktaş, Sakarya maçının hazırlıklarına başladı. Çift kalede Fatih Sonkaya'nın çok hırslı olması ve güzel hareketlerle ilk defa üç gol atması üzerine Del Bosque "Fatih sana ne oldu" diye bağırması futbolcuları kahkahaya boğdu. Sakatlığı devam eden Juanfran salonda çalışırken, Sergen ve Tayfun düz koşu yaptı. Bu arada bileği burkulan Ali Güneş dün dinlendi. Genç oyuncu İbrahim Akın ise idmandan sonra Ümit Milli kampına katıldı. 

Olmaz olsun böyle rekor 

28 sezon sonra 
LİGDEKİ ilk 4 maçında Malatyaspor ve Gençlerbirliği karşısında birer puanla yetinen, önce Denizlispor'a 3-1, ardından da İzmit'te Gaziantep'e 4-3 yenilen Kartal, 28 sezon sonra en kötü başlangıcını yaptı. 1975 - 1976 sezonunda da ligin ilk 4 haftasında 2 beraberlik, 2 de mağlubiyet alan Siyah-Beyazlılar, son hafta puan cetvelinde lider Trabzonspor'un 16 puan gerisinde 11. sırada yer almıştı. 

9'dan 10'a çıktı 
KARTAL yediği gol sayısıyla da yeni bir rekor kırdı. Siyah - Beyazlılar, 47 yıllık lig serüveninde ilk kez 4. haftalar sonunda kalesinde 9 gol gördü. Aynı performansı yaşadığı 1975 - 1976'da bile Beşiktaş, rakiplerine 7 kez geçit vermişti. Galatasaray maçından beri tam 149 gündür galibiyet sevinci tatmayan Siyah - Beyazlılar, 1979 - 1980'de elde ettiği 9 maç kazanamama rekorunu da 10'a çıkardı. 

'Doğruyu bulacak' 

FUTBOL Şube Sorumlusu Kıvanç Oktay, Del Bosque'nin hatalarını görerek doğru sistemi bulacağını söyledi. Oktay, "Hiçbirimizin hocamız kadar teknik bilgisi yok. Ekibi ve o, 30 yılını futbola vermiş insanlar. Kötü oynadığımızı düşünmüyorum. İlerleyen haftalarda takım daha iyi olacak" açıklamasını yaptı. 


</TEXT>
</DOC>
