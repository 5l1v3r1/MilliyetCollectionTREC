<DOC>
<DOCNO> 271839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonyas12.html </URL>
<DATE> 2004/09/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Velilere "servis araçlarını denetleyin" uyarısı... 
</HEADLINE>
<TEXT>

     Okul servis araçlarının 10 yaşından büyük olmaması, araçlarda her öğrenci için emniyet kemeri bulunması gerektiği bildirildi. 
     Selçuk Üniversitesi Mimarlık-Mühendislik Fakültesi Makine Mühendisliği Bölümü öğretim üyesi ve Makine Mühendisleri Odası Konya Şube Başkanı Yrd. Doç. Dr. Mete Kalyoncu, okulların açılmasıyla yoğun trafikte çocuklar için kaza riskinin de arttığını belirtti. 
     Yrd. Doç. Dr. Kalyoncu yaptığı açıklamada, çocuklar için trafikte en büyük tehlikelerden birinin, ''yönetmeliklere uygun olmayan servis araçları'' olduğunu belirterek, 14 Haziran 2003 tarihinde ''Okul Servis Araçları Hizmet Yönetmeliği'' yayınlandığını anımsattı. 
     Bu yönetmeliğe göre, okul taşıtlarının arkasında mutlaka ''Okul Taşıtı'' yazısı bulunması gerektiğini ifade eden Kalyoncu, şunları kaydetti 
     ''Servis aracının arkasında, öğrencilerin iniş ve binişleri sırasında yakılmak üzere en az 30 santimetre çapında kırmızı ışık veren bir uyarı lambası bulunmalıdır. Öğrencilerin kolayca yetişebileceği camlar ve pencereler sabit olmalı, aracın iç düzenlemesinde metal aksamlar açıkta bırakılmamalı, yaralanmaya neden olacak metallerin üzeri yumuşak maddelerle kaplanmalıdır. Okul servis araçlarının kapıları otomatik olarak açılmalı, kapının açık kalıp kalmadığı konusunda sürücüyü sesle uyaran sistemler kullanılmalıdır. Okul servis araçları 10 yaşından büyük olmamalı, araçlarda her öğrenci için bir emniyet kemeri bulunmalıdır.'' Kalyoncu, servis aracının ilgili yönetmeliğe uygun olup olmadığını denetlemenin her bilinçli velinin görevi olduğunu belirterek, servis araçlarının, okul aile birlikleri tarafından belirlenecek temsilciler tarafından düzenli olarak denetlenmesi gerektiğini vurguladı. 
     
</TEXT>
</DOC>
