<DOC>
<DOCNO> 274276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko34.html </URL>
<DATE> 2004/09/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Serdengeçti Kampanyanın sloganı, 'Yaşasın Türk Lirası' 
</HEADLINE>
<TEXT>

     Merkez Bankası Başkanı Süreyya Serdengeçti, Türk Lirası'ndan 6 sıfır atılmasına ilişkin projenin sloganının ''Yaşasın Türk Lirası'' olduğunu söyledi. 
     Merkez Bankası Başkanı Serdengeçti, ''YTL kampanyasının'' başlaması nedeniyle, kamuoyunu bilgilendirmeye yönelik basın toplantısı düzenledi. Toplantıya, Devlet Bakanı Ali Babacan ve Hazine Müsteşarı Halil İbrahim Çanakçı da katıldı. 
     Serdengeçti, iletişim kampanyasının Yeni Türk Lirası'na geçişi ve halkın yeni sürece uyumunu en kısa sürede sağlamaya yönelik planlandığını belirterek, bu çerçevede kampanyanın, esas olarak kamuoyunu bilgilendirmeyi, toplumun uygulamayı desteklemesini ve geçiş sürecine uyumu hızlandırmayı hedeflediğini anlattı. 
     Kampanya tasarlanırken, iletişime görece kapalı, teknolojinin sunduğu imkanlardan yararlanamayan, 60 ve üstü yaş grubundan, okuma-yazma bilmeyen ve kırsal kesimde yaşayan vatandaşların öncelikli hedef kitle olarak belirlendiğini bildiren Serdengeçti, bu kesime ulaşmayı başaran bir kampanyanın, amacına ulaşmış olacağını ifade etti. 
     
     KAMPANYANIN HEDEFLERİ 

     Kampanyanın hedefleri hakkında bilgi veren Serdengeçti, kampanyanın hem bilgilendirme hem de bilinçlendirme boyutları dikkate alınarak hazırlandığını, bu çerçevede, iletişim yaklaşımlarının da, toplumsal bilincin güven esasına dayalı olarak oluşturulması üzerine kurgulandığını söyledi. 
     İletişim kampanyasının etkisini artırmak, toplumun çeşitli kesimlerine kampanyayı taşımak ve onların kampanyayı sahiplenmesini sağlamak üzere, kamu kurumları, iş ve çalışma dünyası ve sivil toplum kuruluşları ile etkin işbirliklerinin öngörüldüğünü anlatan Serdengeçti, kampanya planlanırken, vatandaşlara tek bir kanaldan değil, farklı kanallardan ulaşılmasının hedeflendiği bildirildi. 
     Kuzey Kıbrıs Türk Cumhuriyeti ile Türk vatandaşlarının yoğun olarak yaşadığı diğer ülkelerin de kampanya kapsamında değerlendirildiğini belirten Serdengeçti, iletişim kampanyasının, üç aşama olarak planlandığını, ilk aşamanın bugün itibari ile başlandığını söyledi. 
     
     KAMPANYANIN AŞAMALARI 

     Bu aşamanın, yeni banknot ve madeni paraların fiziki görünümlerinin ve güvenlik özelliklerinin tanıtılmaya başlanacağı aşamaya kadar devam edeceğinin, bu tarihin de muhtemelen Ekim ayı olacağının öngörüldüğünü kaydeden Serdengeçti şöyle dedi 
     ''İlk aşama öncesinde, kampanyanın kurumsal kimliği oluşturulmuştur. Bu çerçevede, ilk aşamada kullanılacak tanıtım malzemeleri hazırlanmıştır. TV filmi, radyo spotu hazırlıkları tamamlanmıştır. 
     Bu aşamada ayrıca, Yeni Türk Lirası konusundaki temel bilgileri içeren tanıtım kitapçığı, afiş, üzerinde kampanya logosunun yer aldığı etiket, bir yüzünde hesaplama kolaylıklarının yer aldığı cep takvimi kullanılacaktır. Kampanyaya katkı sağlamak ve YTL tanıtımında işbirliği oluşturmak amacıyla kamu kuruluşları başta olmak üzere çeşitli kesimlerle işbirlikleri gerçekleştirilecektir. Bu sürece özel sektör kuruluşlarının katkısının artmasını umut ediyoruz.'' Medya kuruluşları ile sağlanacak işbirliğine bağlı olarak, TV'lerde tanıtım filmi ve bant reklamlar ile radyo spotlarının ve gazete ilanlarının yayınlanmaya başlanmasının öngörüldüğünü belirten Serdengeçti, kampanyanın ikinci aşamasının temel hedefinin ise, yeni banknot ve madeni paraların fiziki görünümleri ile güvenlik özelliklerinin tanıtımı ve hesaplama kolaylıklarının gösterilmesi olacağını bildirdi. 
     İkinci aşamada, paranın tanıtımının yanı sıra etiketlerde çift fiyat gösterimi uygulamasına yönelik bilinçlendirme çalışmalarının öne çıkartılacağını anlatan Serdengeçti 
     ''Bu aşamada, genel kamuoyuna yönelik, paranın fiziki görünümünün ve güvenlik özelliklerinin tanıtılacağı 1 milyon adet broşür basılacaktır. Ayrıca, çocuklara özel 1 milyon adet tanıtım broşürü hazırlanarak, Milli Eğitim Bakanlığı işbirliği ile okullara dağıtılacaktır. 
     Görme engelliler için, özel baskılı tanıtım broşürü hazırlanacaktır. Paranın fiziki görünümünün ve güvenlik özelliklerinin tanıtıldığı afişler basılacaktır. Ayrıca, etiketlerde çift fiyat gösterimi uygulamasına yönelik özel afişler hazırlanacak.'' Serdengeçti, Türkiye'ye gelen yabancıların yaşayabileceği sıkıntıları dikkate alarak, dört ayrı dilde tanıtımı içeren YTL tanıtım kitabı ile Türkçe-İngilizce afişler hazırlanarak, yurt dışı ve yurtiçindeki seyahat merkezlerine, Türkiye'nin yurtdışı temsilciliklerine, turizm merkezlerine ve diğer merkez bankalarına dağıtılacağını söyledi. 
     
     ÜÇÜNCÜ AŞAMA 

     Kampanyanın üçüncü aşamasının ise yeni yılın hemen öncesinde başlayacak ve Yeni Türk Lirası kullanım alışkanlığının yerleşmesine kadar devam edeceğini belirten Serdengeçti, bu aşamadaki öncelikli hedeflerini, yeni yılla birlikte Yeni Türk Lirası'na geçiş konusunda bir heyecan yaratmak, ayrıca, yeni banknot ve madeni paraların gündelik kullanımını kolaylaştırmaya yönelik bilinçlendirme çalışmalarına ağırlık vermek olarak sıraladı. 
     Kampanyada 400 bin adet tanıtım kitabı, 700 bin adet afiş, 2 milyon adet broşür, 500 bin adet etiket, 1 milyon adet cep takvimi, 50 bin adet yabancı dilde tanıtım kitabı, 10 bin adet Türkçe-İngilizce afiş, 5 bin adet görme engelliler için tanıtım kitabının kullanılmasının öngörüldüğünü ifade eden Serdengeçti, ihtiyaca ve talebe göre bu tanıtım malzemelerinin yeni baskılarının yapılacağını belirtti. 
     
     KAMPANYA LOGOSU 

     Kampanya sloganını ''Yaşasın Türk Lirası''olarak belirlediklerini belirten Serdengeçti, kampanya logosunun da, bu slogan üzerine oturtulduğunu kaydederek şu bilgileri verdi 
     ''Türk Lirası'ndan altı sıfır atılmasının simgesi olarak 1 milyonun sıfırlarına artık güle güle diyoruz. İlk aşamadaki afişimizde de, logoyu öne çıkardık. 1'in yanından kanatlanmış uçan sıfırlarla YTL'yi müjdeliyoruz. Afişte ayrıca, 1 Ocak 2005 tarihinden itibaren YTL ve YKr kullanımına geçileceği, Lira'dan altı sıfır atılacağı gibi temel bilgilere yer verdik.'' Bu arada Yeni Türk Lirası Tanıtım Kampanyasına özel olarak bir internet sitesi hazırlandığını, bu sitede, kampanyaya ilişkin her türlü bilgi ve belge bulunduğunu kaydeden Serdengeçti, internet sitesinin, kamu kuruluşlarının YTL konusundaki ortak internet sitesi durumundaki ''ytl.gen.tr'' ile de eşgüdümlü çalışacağını bildirdi. 
     Serdengeçti, kampanya kapsamında pek çok kamu kuruluşuyla görüşmeler gerçekleştirildiğini ve desteklerinin sağlandığını belirtti. Serdengeçti şöyle dedi 
     ''Bu operasyonun başarı ile sonuçlanmasında herkesin ilgisine, katkı ve desteğine ihtiyaç vardır. Özel sektör, sivil toplum kuruluşları ve medyayı, kampanyaya aktif destek vermeye, geçişin sorunsuz yaşanması için ellerindeki imkanları, bu ulusal adım için seferber etmeye davet ediyoruz. 
     İş adamları, sahibi oldukları işyerlerinde çalışanlara mesleki ve sivil toplum örgütleri kendi üyelerine ve medya tüm Türkiye'ye, YTL'yi tanıtma misyonunu üstlenmelidir. Biz Merkez Bankası olarak, onlara her türlü bilgi ve belge desteği vermeye hazırız. 
     Evet... Bir hayal gerçek oluyor ve bu tarihi dönüşümü birlikte yaşıyoruz. Gelin, bu başarıya hepiniz ortak olun ..'' Basın toplantısında, kampanya kapsamında hazırlanan 2 reklam filmi ve radyo spotları yayımlandı. 
     
</TEXT>
</DOC>
