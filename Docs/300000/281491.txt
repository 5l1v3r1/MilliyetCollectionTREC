<DOC>
<DOCNO> 281491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun37.html </URL>
<DATE> 2004/10/19/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
İtalya'da Türkiye referanduma KBP'den tepki 
</HEADLINE>
<TEXT>

     İtalya'da koalisyon ortağı Kuzey Birliği Partisi KBP tarafından gündeme getirilen ve Türkiye'nin Avrupa Birliği AB ile müzakerelere başlamadan önce konunun halkoylamasına sunulmasını isteyen önerisi, siyasi arenada tepkiyle karşılandı. 
     İtalyan gazeteleri, Başbakan Silvio Berlusconi'nin bu türden bir düşüncenin gündeme getirilmesine sinirlendiğini yazdı. KBP dışındaki sağ ve sol partilerse Türkiye'nin adaylığının referanduma sunulması düşüncesine karşı çıktılar. 
     Partinin yayın organı La Padania gazetesi, Türkiye'nin Avrupa Birliği'ne alınmaması gerektiği konusuna geniş yer ayırırken, diğer gazetelerse Kuzey Birliği'ne duyulan tepkileri ön plana çıkardılar. 
     La Repubblica gazetesi, İtalya'daki tepkileri, ''Koalisyon ortakları Kuzey Birliği'ni tek başına bıraktı'' başlığıyla özetledi. Spotta ise Ulusal İttifak Partisi UİP ve de Hıristiyan Demokratlar ve Merkez Demokratlar Birliği'ne HDMDB Türkiye için referandum istemek hata'' denildi. 
     Berlusconi'nin Türkiye'nin AB üyeliğini hararetle savunmaya devam ettiğini belirten La Repubblica, merkez-sol muhalefetin de Kuzey Birliği'nin önerisine karşı çıktığını yazdı. 
     Zeytin Ağacı İttifakı adına konuşan Yeşiller Partisi Avrupa Parlamentosu Milletvekili Monica Frasssoni'nin, referandum önerisini eleştirerek, ''Bu, KBP'nin demagogluk ve saçmalıklarından bir başka örnekle karşı karşıyayız'' dediği belirtildi. 
     Corriere della Sera gazetesi, KBP'nin önerisinin merkez-sağ koalisyonu oluşturan partiler arasında rahatsızlık yarattığını vurgulayarak, ''Kuzey Birliği'nin Türkiye'ye hayır demesi Özgürlük Evi'nde dalgalanmaya yol açtı'' dedi. Spotta ise ''Başbakan Türkiye'nin üyeliğine taraftar. Ulusal İttifak Partisi'nde görüş ayrılıkları var. Uzmanlara göre ise referandum ancak anayasa değişikliğiyle mümkün'' ifadelerine yer verildi. 
     Corriere della Sera, Bologna Üniversinesi Anayasa Hukuku Profesörü Augusto Barbera'nın, KBP'nin önerisi konusunda, ''Halihazırdaki yasalara göre Türkiye konusunda bir referandum yapılamaz. Bunun için anayasada değişiklik yapılması lazım'' dediğine de işaret etti. 
     
</TEXT>
</DOC>
