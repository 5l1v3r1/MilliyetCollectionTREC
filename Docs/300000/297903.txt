<DOC>
<DOCNO> 297903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko40.html </URL>
<DATE> 2004/12/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Elektrik borcu köy sattırıyor... 
</HEADLINE>
<TEXT>

     Adıyaman'ın Kahta İlçesi'ne bağlı Aktaş Köyü'ndeki ihtiyar heyeti, elektrik borçları nedeniyle köylerini satışa çıkardı. 
     Köy ihtiyar heyeti adına basın açıklaması yapan Ramazan Arslan, Adıyaman ve özellikle Kahta İlçesi'nin Atatürk Barajı'nda su toplanmasıyla birlikte, sulu ve verimli arazilerini ''GAP'a hediye ettiğini'' söyledi. 
     Verimli arazilerini veren Kahta ve Adıyaman'ın, bunun karşılığında hiç bir nimetten yararlanamadığını ifade eden Arslan, şöyle konuştu 
     ''Vatandaşlarımız verimli toprakları baraj suyu altında kalmasıyla, geriye kalan verimsiz topraklarda nafakalarını tütünden çıkarmaya başladı. Tütüne gelen kotayla Adıyamanlı çiftçilerimiz perişan oldu. Arazileri olmayan tütün işçileri ya ortada kaldı ya da başka şehirlerde pamuk ya da fındık toplamaya gitti. 
     Kahta çiftçisi, girişimci ruhuyla kendi imkanlarıyla devletten hiç bir yardım almadan tarlasını, traktörünü ya da bankadan faizli kredi çekerek sulama tesislerini kurarak pamuk ekimine başladı ama pamuk ekicisi bu tesislerini kurduğuna pişman oldu, çünkü kentimizde enerji fiyatları çok yüksek.'' Arslan, 2003 yılında Hazine müşteşarlığı tarafından ödenen yüzde 30'luk payın 2004 yılında ödenmediğini ve kaldırıldığını ve yapılan zamlarla çiftçinin zor günler geçirdiğini de savundu. 
     Çiftçilerin kendi imkanlarıyla kurdukları sulama tesislerinde 200 bin dönüm üzerinde pamuk üretimi yaparak milli ekonomiye büyük katkı sağladığını bildiren Arslan, şöyle konuştu 
     ''Sanayimiz yüzde 50 düşük enerji bedelini öderken, niye çiftçilerimiz bundan mahrum bırakılmıştır Neden çiftçilerimiz bundan faydalanmıyor Geçen senelere göre gübre ve mazot fiyatı yüzde 40 arttı. Bu sebepten dolayı ilimiz genelinde tarımsal sulama abonelerine enerji bedelinin düşük tarife uygulanmasını ve hazine müsteşarlığının daha önceki yıllarda uyguladıkları desteklemeye devam etmesini bekliyoruz.'' Sonuçta, kurdukları trafoların elektrik paralarını ödemek için tek çareyi köylerini satmakta bulduklarını ifade eden Arslan, şunları kaydetti 
     ''Eğer alıcı çıkarsa köyü satıp, başka illere pamuk veya fındık toplamaya gitmeyi düşünüyoruz. En son elektrik faturam 52 milyar 1 milyon 800 bin lira geldi. Elde ettiğim bütün pamuklarımı satsam bile bu parayı karşılayamam. Diğer bütün masrafları da hesapladığımızda tek çare köyü satmak.'' 
     
</TEXT>
</DOC>
