<DOC>
<DOCNO> 296913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/ekonomi/eko03.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurda kademe ve derece kalkacak 
</HEADLINE>
<TEXT>


GÜLÇİN ÜSTÜNKAYA 

Başbakan Yardımcısı Mehmet Ali Şahin, kamu personelindeki derece kademe sisteminin kaldırılarak yerine, gösterge - basamak sisteminin getirileceğini söyledi. Memur maaşlarının, temel aylık ve görev aylığından oluşacağını belirten Şahin, "Sistemde 10 basamak olacak. Sicili tutan memur 3 yılda bir basamak atlayacak" dedi. 
Şahin, dün Karabük'ün Ovacık ilçesinin Edincik köyünde yaşayan ailesinin evinde gazetecileri ağırladı. Kamu personelinin mali ve sosyal haklarını düzenleyen taslağın 2005'in ilk yarısında çıkacağını, maaşlar arasındaki uçurumun kalkacağını belirten Şahin, şunları söyledi 
"Temel aylık, görev aylığı, risk ve sorumluluk ödemesi uygulaması başlayacak. Görev aylığı risk ve sorumluluğa göre farklı miktarlarda ödenecek. İlave ödenek olarak aile, çocuk ve kira yardımı verilecek. Risk ve sorumluluk, her personelde farklı olduğu için maaşlar da değişecek. Şu anda maaş sisteminde 26 kalem hakediş var. Bordrolorı sadeleştireceğiz. Herkes maaşının hangi kalemlerden oluşacağını bilecek. Kendi maaşını kendisi hesap edebilecek." 
Basamak sisteminin uygulanmasıyla bazı görevlerdeki memurların maaşlarının artacağını kaydeden Şahin, "Bu da bütçeye ek bir maliyet çıkaracak. Ancak Başbakan bizi bu yasanın bir an önce çıkması için sıkıştırıyor" dedi. 




</TEXT>
</DOC>
