<DOC>
<DOCNO> 271784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur19.html </URL>
<DATE> 2004/09/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kanalda aradılar, kahvehanede buldular 
</HEADLINE>
<TEXT>

     Aydın'da, alkollü sürücünün kullandığı traktör, kanala uçtu. Kazada yaralanan sürücünün kanalda kaybolduğunu iddia ettiği 2 kişi, kahvehanede bulundu. 
     Alınan bilgiye göre, alkollü sürücü Önder Özden idaresindeki 09 FY 769 plakalı traktör, yoldan çıkarak, DSİ'ye ait Ovaeğmir Beldesi mevkiindeki su kanalına yuvarlandı. Özden, yoldan geçen 15 yaşındaki Necati Çelik'in yardımıyla sudan çıkarıldı. 
     Olayın şokunu yaşayan ve sinir krizi geçiren sürücü, birlikte çalıştığı 2 kişinin de yanında olduğunu söyledi. 
     Olay yerine gelen ambulans ve itfaiye ekipleri, yaklaşık 3 saatlik çalışma sonucunda traktörü kanaldan çıkardı. Kanalda, kaybolduğu bildirilen 2 kişinin izine rastlanmadı. 
     Hastanede polise ifade veren Özden, yanındaki Hakan ve Köksal'ın Acarlar Beldesi'nde olabileceğini belirtti. 
     Kanaldaki aramalara son verilirken, kayıp olduğu bildirilen 2 kişi, Acarlar Beldesi'nde, kahvehanede otururken bulundu. 
     
</TEXT>
</DOC>
