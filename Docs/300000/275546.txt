<DOC>
<DOCNO> 275546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun14.html </URL>
<DATE> 2004/09/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Fransızların yüzde 56'sı Türkiye'ye karşı 
</HEADLINE>
<TEXT>

     Türkiye'nin AB üyeliği hakkında halkoylamasının tartışıldığı Fransa'da, halkın yarısından fazlası bugün için Türkiye'nin üyeliğine karşı çıktı. 
     Ipsos kamuoyu araştırma merkezinin düzenlediği anketin sonuçlarına göre, Fransa'da şimdi bir referandum yapılsa, seçmenlerin yüzde 56'sı ''Hayır'' oyu verecek. 
     Türkiye'nin üyeliğine ''Evet'' diyecek Fransızların oranı yüzde 36 olarak belirlenirken, kararsızların oranı yüzde 8 oldu. 
     Bununla birlikte, seçmenlerin yüzde 63'ü, ''Türkiye'nin gerekli siyasi ve ekonomik çabaları göstermesi halinde, AB üyeliğinin gelecekte gözden geçirilebilir olduğunu'' düşünüyor. 
     Tarihi ve kültürel nedenlerden dolayı Türkiye'nin hiçbir zaman AB'ye üye olamayacağını düşünenlerin oranı ise yüzde 30'da kaldı. 
     İktidardaki Halk Hareketi Birliği'nin UMP liderliğine kasım ayında seçilmesi beklenen Maliye ve Ekonomi Bakanı Nicolas Sarkozy, önceki gün yaptığı açıklamada, Türkiye'nin AB üyeliği konusunda Fransa'da referandum yapılmasını desteklediğini söylemişti. 
     Dışişleri Bakanı Michel Barnier de, dün referandumla ilgili tartışmalara açıklık kazandırarak, olası bir referandumun şimdi değil, AB'nin Türkiye ile tam üyelik müzakerelerini tamamlamasından sonra düzenlenebileceğini söylemişti. 
     
</TEXT>
</DOC>
