<DOC>
<DOCNO> 280198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/guncel/gun01.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkaya'ya işlem yapılmayacak 
</HEADLINE>
<TEXT>


Yargıtay Başkanı Eraslan Özkaya hakkındaki ön soruşturma raporunu görüşen Yargıtay Başkanlık Divanı, cezai ve disiplin yönünden herhangi bir işlem yapılmasına gerek görmedi 

ANKARA Milliyet 

Yargıtay 1. Başkanlık Kurulu, MİT Dış Operasyonlar Daire Başkan Yardımcısı Kaşif Kozinoğlu'na, Alaattin Çakıcı dosyasına ilişkin bilgi verdiğini açıklayan Yargıtay Başkanı Eraslan Özkaya'nın "etik açıdan bile" hatalı olmadığına karar verdi. 
9 üyeden oluşan kurul, 1. Başkan Vekili Mater Kaban'ın başkanlığında dün toplandı. Yaklaşık 4.5 saat süren toplantının ardından yazılı bir açıklama yapan kurul, Özkaya hakkında oybirliğiyle ceza davası son soruşturma açılmasına, Kaban'ın karşı oyuyla da oyçokluğuyla disiplin soruşturması açılmasına yer olmadığına karar verdi. Kurul Özkaya hakkında delillerin yeterli olmamasına, mevcut delillere göre herhangi bir suç oluşmamasını kararına gerekçe gösterdi. Karara göre, Özkaya hakkındaki dosya işlemden kaldırılacak. 

Disipline tek oy 
Özkaya hakkındaki muhakkik raporunu hazırlayan Yargıtay 3. Ceza Dairesi Başkanı Birsin Tüzinal da raporunda kurulun aldığı kararla aynı yönde görüş bildirmiş, Özkaya'dan savunma bile almaya gerek görmemişti. 
Özkaya'nın meslek etiğine aykırı davrandığı gerekçesiyle Disiplin Kurulu'na sevkinin gerektiği konusunda tek oyu veren Kaban, iddiaların 2-3 aylık bir dönemi kapsadığını, buna rağmen Özkaya'nın belirtilen kişilerle yemeğe çıkmak dahil ilişkisini sürdürdüğünü, bunun da Disiplin Kurulu'na sevkini gerektirdiğini savundu. 

Pazartesi görevde 
Sağlık sorunları nedeniyle rapor alarak adli yıl açılışına katılmayan ve raporun süresini uzatarak iddiaların karara bağlandığı tarihe kadar görevine başlamayan Özkaya, 18 Ekim'de görevine döneceğini söyledi. AA'ya konuşan Özkaya, "Hak etmediğim çirkin saldırılara maruz kaldım. Daima mesleğin etik kurallarına uygun yaşadım" dedi. 


</TEXT>
</DOC>
