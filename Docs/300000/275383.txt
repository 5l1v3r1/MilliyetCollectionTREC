<DOC>
<DOCNO> 275383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur11.html </URL>
<DATE> 2004/09/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Heykeltraşlar, film için Kapadokya'ya Nemrut heykelleri yaptı 
</HEADLINE>
<TEXT>

     Fransız sinema sanatçısı Jean Reno'nun başrolünü oynadığı ''Kurtlar İmparatorluğu'' adlı film için, Nevşehir'in Uçhisar Beldesi'ndeki Uçhisar Kalesi, platoya dönüştürüldü. 
     Fransız yazar Jean Christophe Grange'in ''Kurtlar İmparatorluğu'' L'Empire des Loups kitabının sinema uyarlaması olan ve gelecek yıl vizyona girmesi planlanan 30 milyon Euro bütçeli filmin, Fransa'nın başkenti Paris'teki çekimlerinin tamamlandığı bildirildi. 
     Filmin final sahneleri olan Kapadokya'daki çekimlerin, Nevşehir merkez ilçeye bağlı Uçhisar Beldesi'ndeki tarihi Uçhisar Kalesi ile Uçhisar Vadisi'nde gerçekleştirileceği belirtildi. 
     Filmin Gaziantep ve Nemrut Dağı'nda geçen bölümlerinin, oradaki tarihi eserlerin, özellikle de tanrı heykellerinin zarar görmemesi için Kapodokya'da çekilmesine karar verildi ve buradaki tanrı heykellerinin aynısı, Uçhisar Kalesi'ne de yapıldı. Heykeltıraşlar, senaryo gereği heykel parçalanacağından, çekimlerin Nemrut'ta yapılmasından vazgeçildiğini söyledi. 
     179 metre yükseklikteki Uçhisar Kalesi'ne konulacak 8 metre boyunda, 5 metre eninde ve 150 kilogram ağırlığında 2 tanrı heykelini, 2'si Fransız, 7'si Türk toplam 9 heykeltıraş, İstanbul TEM Stüdyosu'nda, 21 günde yaptı. 
     l5 parçadan oluşan tanrı heykeli ile bazı silahlı çatışma sahnelerinde, komiser Jean-Louis Schiffer karakterini canlandıran Fransız oyuncu Jean Reno'nun gizleneceği dev kartal başı heykeli, 3 günlük bir çalışmayla Uçhisar Kalesi'nin zirvesine monte edildi. Her iki heykel de sıkıştırılmış köpükten yapıldı. 
     Uçhisar Kalesi, Chris Nahon'un yönettiği filmin çekimleri nedeniyle, 2 Ekim tarihine kadar ziyaretçilere kapalı tutulacak. 
     Fransız yapımcının Türkiye'deki temsilcisi Medya Vizyon yetkilileri, filmin aksiyon sahnelerinin çift motorlu, titreşimi ve düşme riski az helikopterle çekileceğini belirtti. 
     
     ''2005'TE, FRANSA, UÇHİSAR'A AKIN EDECEK'' 
     Uçhisar Belediye Başkanı Mustafa Zühal, yaptığı açıklamada, Jean Reno'yu Uçhisar'da ağırlamaktan büyük mutluluk duyacaklarını söyledi. 
     Bir macera filmi olan ''Kurtlar İmparatorluğu''nun, gerçekte macera tutkunlarının en önemli gezi merkezi konumundaki Kapadokya bölgesine ilgiyi daha da artıracağına inandığını söyleyen Zühal, ''Kapadokya bölgesinde zaten Fransız turist grupları ağırlıkta ama bu filmle birlikte Fransa'dan bölgemize büyük bir akın bekliyoruz. Ümit ediyorum ki 2005 turizm sezonu için bu ve benzeri filmler tanıtımda büyük katkı sağlayacak'' dedi. 
     
</TEXT>
</DOC>
