<DOC>
<DOCNO> 276026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur33.html </URL>
<DATE> 2004/09/29/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Seyir halindeki trenin önüne kaya parçaları düştü 
</HEADLINE>
<TEXT>

     Sivas-Malatya arasında seyir halindeki yük treninin 3 vagonuna, bir tepeden düşen kaya parçaları çarptı. Rayları da kaplayan kaya parçaları nedeniyle, hat ulaşıma kapandı. 
     AA muhabirinin TCDD yetkililerinden aldığı bilgiye göre, Sivas- Malatya arasında seyir halindeki yük trenine, Kangal İlçesi Çetinkaya Beldesi yakınlarında, Demiriz-Akgedik istasyonları arasındaki bir bölgede tepeden yuvarlanan kaya parçaları çarptı. 
     Yük treninin 3 vagonuna isabet eden irili ufaklı kaya parçaları, rayları da tamamen kapladı. 
     Yetkililer, bu bölgedeki tepede yarma çalışması yapıldığını, çalışmanın hemen ardından trenin geçmesi sonucu yola kayaların düştüğünü belirtti. 
     Yetkililer, güzergahtaki kayaların temizlenmesinin ardından hattın açılacağını, çalışmaların sürdüğünü kaydettiler. 
     
</TEXT>
</DOC>
