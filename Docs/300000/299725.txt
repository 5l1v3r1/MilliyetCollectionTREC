<DOC>
<DOCNO> 299725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/spor/axspo02.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzemizi unutmayın 
</HEADLINE>
<TEXT>


Zaragoza Teknik Direktörü Victor Munoz, takımın bir kriz içinde olduğunu söyledi, "Tarih bizi, günün şartları Fenerbahçe'yi favori gösteriyor. Biz daha önce iki Avrupa Kupası kazandık" dedi 

MEHMET ÇİFTÇİ 


'Kağıt üzerinde şanslılar' 
FENERBAHÇE'NİN UEFA Kupası'ndaki rakibi Real Zaragoza'nın Teknik Direktörü Victor Munoz, "Tarih bizi, günün şartları ise rakibimizi favori gösteriyor" ifadesini kullandı. İspanya Ligi'ndeki durumlarının ölçü alınmaması gerektiğini söyleyen Munoz, "Kağıt üzerinde Fenerbahçe daha şanslı görülebilir. Ancak bizim müzemizde bir UEFA ve bir de Kupa Galipleri Kupası bulunduğu unutulmamalı" dedi. 

'Futbol tarzımız aynı' 
TAKIMININ bir kriz içinde olduğunu belirten tecrübeli hoca, "Fenerbahçe ile şubat ayında karşılaşacağız. O tarihe kadar kalıp kalamayacağımın garantisini veremem" dedi. Tur için gerekli formülleri bulmaya çalışacağına da değinen Munoz, "Fenerbahçe açık ve gösteriye yönelik futbol oynuyor. Benim de tarzım bu. İki maçta da katı savunma yapmayacağız. Tüm ofansif elemanlarımı sahaya süreceğim. İzleyenler keyif alacak" dedi. 

'Atmosferi iyi biliyorum' 
ZARAGOZA'NIN en önemli golcülerinden David Villa ise kurada kendilerine Fenerbahçe'nin düşmesini üzüntüyle karşıladığını söyledi. Villa, "Fenerbahçe Stadı'ndaki atmosferin ne kadar yüksek olduğunu bana anlattılar. Şahsen o taraftar önünde Rüştü'ye gol atmayı çok isterim" diye konuştu. Takımın diğer santrforu Savio da "Fenerbahçe'nin Brezilyalı oyuncuları işimizi güçleştirecek" yorumunu yaptı. 

Güzel 

FENERBAHÇE, kupa maçı için geldiği Uşak'ı ayağa kaldırdı. Şehir dışından kaldığı otele yüzlerce arabadan oluşan konvoy eşliğinde gelen Sarı - Lacivertliler'i otelin önünde de binlerce Uşaklı çiçeklerle karşıladı. Fenerbahçe kafilesi yoğun sevgi gösterileri nedeniyle otele girmekte zorlanırken taraftarların "Başbakan Yıldırım" tezahüratı yapması dikkat çekti. 

Çirkin 

UŞAK'TA bulunan ve Fenerium ürünleri satan tıra saldırıldı. Saldırganlar tişört ve bayrakları yaktıktan sonra alışveriş yapmak için orada bulunan Sarı - Lacivertli taraftarı da tartakladı. Olay yerinden uzaklaşmaya çalışan 20 kişilik saldırgan grup daha sonra polis tarafından yakalandı. Olayın meydana gelmesinden sonra kapatılan Fenerium tırının bugün yeniden açılacağı bildirildi. 

Alex zirvede 

IŞIK Sigorta "11 Altın Adam Yarışması"nın kasım ayı değerlendirmesine Fenerbahçe'nin Brezilyalı futbolcusu Alex damgasını vurdu. Sarı-Lacivertli oyuncu, jüri oylamasında aldığı 187 puanla kasım ayının "Altın Oyuncu"su seçilirken, kasım ayı panoramalarında da en fazla yıldıza layık görülen futbolcu olarak "Ayın Yıldızı" unvanını elde etti. Bu durumun organizasyon tarihinde bir ilk olduğu açıklandı. 

Transfer yok 

BAŞKAN Aziz Yıldırım, Uşak'a giderken Sabiha Gökçen Havaalanında neşeli tavırlarıyla dikkat çekti. Yıldırım, bir ara yaptığı telefon görüşmesi sonrası basın mensuplarına dönerek, "Bizim üzerimizden prim yapmak istiyorlar. Devre arasında transfer yok, bunu böyle bilin" dedi. Ardından Daum ile bir araya gelen Başkan Yıldırım'ın, Alman hocayla sürekli şakalaştığı gözlendi. 


</TEXT>
</DOC>
