<DOC>
<DOCNO> 298661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/spor/ykocaomer.html </URL>
<DATE> 2004/12/18/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Görme Engelliler Satranç Turnuvası 
</HEADLINE>
<TEXT>



Türkiye Engelliler Spor Yardım ve Eğitim Vakfı kurucu üyesi ve eski Karabükspor Başkanı Rahmetli Osman Şahin anısına düzenlenen II. Görme Engelliler Satranç Turnuvası dün Burhan Felek Spor Salonu'nda başladı. Osman Şahin, ülkemizde görme engelliler sporuna çok emek vermiş, hiçbir karşılık beklemeden bu sporun gelişmesi için çaba göstermiş mert, özü sözü bir spor adamı idi. 
Ülkemizin dört bir yanından altmış görme engelli satranç oyuncusunun katıldığı turnuvanın ana sponsoru TEKSTİLBANK. Turnuva bu sene ilk defa para ödüllü yapılıyor. Amaç, satranç oynayan görme engelli sayısını ülkemizde artırmak için maddi teşvik. Turnuvanın son tur maçları yarın sabah 10.00 - 12.30 saatlerinde yapılacak ve daha sonra 14.30'da ödül töreni ile son bulacak. Bir görme engellinin nasıl satranç oynadığını merak ediyorsanız Burhan Felek Spor Salonu'na yarın sabah sizleri bekleriz. 
İlk defa 1998 yılında Polonya'daki Avrupa Şampiyonası'na katılan görme engelli satranççılarımızdan Türkiye Şampiyonları Kerim ve Selim Altınok kardeşlerin yanında Mümin Aksu, Remzi Çolak, Levent Vural gibi ustalar da bu turnuvada yarışıyor. 
2004 Atina Paralimpiklerine barajları aşamadığı için görme engelli sporcu gönderemeyen Görme Engelliler Spor Federasyonu, umarız 2008 senesinde Pekin'de yapılacak olan Paralimpiklere ülkemizden de görme engelli sporcuların katılmasını sağlayacak çalışmalar içerisine girerler. Görme engellilerin, özellikle goalball, atletizm ve yüzme dallarında ülkemizi uluslararası yarışmalarda başarıyla temsil etmemeleri için hiçbir neden yok. Yeter ki federasyon düzenli bir şekilde eğitim ve sporcu seçmenin yanı sıra mümkün olan en fazla sayıda yurtiçi turnuvalar organize ederek sporcularımızı hazırlayabilsin. Bunun için de Görme Engelliler Spor Federasyonu, ülke genelinde gruplaşmış görme engelli dernek ve vakıflarından etkilenmeyerek, bu grupların aralarındaki politik tartışmalara bulaşmadan ve en önemlisi bir devlet kurumu olmanın ağırlığını hissettirerek planlı çalışması gerekir. 
Türkiye Engelliler Spor Yardım ve Eğitim Vakfı TESYEV , Federasyondan ayrı olarak 2005 senesi içinde, görme engelliler sporuna gerek antrenör ve hakem seminerleri, gerekse organize edeceği turnuvalarla destek vermeye devam edecek. 



</TEXT>
</DOC>
