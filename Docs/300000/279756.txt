<DOC>
<DOCNO> 279756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonsiy11.html </URL>
<DATE> 2004/10/13/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ulaştırma Bakanı, eski TCDD Genel Müdürü için soruşturma izni verdi 
</HEADLINE>
<TEXT>

     Ulaştırma Bakanı Binali Yıldırım'ın, eski TCDD Genel Müdürü Süleyman Karaman hakkında Bakanlık Teftiş Kurulu tarafından yapılan ön incelemede herhangi bir olumsuzluğa rastlanmamasına karşın Ankara Cumhuriyet Başsavcılığı'nın talebi doğrultusunda soruşturma açılmasına izin verdiği bildirildi. 
     Ulaştırma Bakanlığı'ndan yapılan konuya ilişkin yazılı açıklamada şöyle denildi 
     ''Ankara Cumhuriyet Başsavcılığı'nın TCDD Genel Müdürü Süleyman Karaman hakkında soruşturma açılmasına ilişkin izin talebi doğrultusunda Bakanlık Teftiş Kurulu tarafından yapılan ön inceleme tamamlanmış olup, raporda herhangi bir olumsuzluğa rastlanmamıştır. Buna rağmen Sayın Bakan, Teftiş Kurulu Başkanlığı aracılığıyla Karaman hakkında soruşturma açılmasına izin vermiştir. Kanun gereği, Süleyman Karaman'ın Danıştay'a 10 günlük itiraz süresi bulunmaktadır. Bu süre 15 Ekim Cuma günü sona erecektir.'' Pamukova'daki tren kazasıyla ilgili olarak bugün Sakarya 2. Ağır Ceza Mahkemesi'nde ilk duruşmanın yapıldığı hatırlatılan açıklamada, bazı basın yayın kuruluşlarının iddia ettiği gibi söz konusu mahkeme ile Ankara Cumhuriyet Başsavcılığı'nın soruşturma izni talebi arasında ilişki bulunmadığı belirtildi. 
     Pamukova Cumhuriyet Savcılığı'nın da İTÜ'nün bilirkişi raporunda yer alan, kontrol düzeneklerinin bulunmamasının kazada etken olduğu iddiasını araştıracağı ifade edilen açıklamada, ''Henüz TCDD yönetimine yönelik bir dava açılmış değildir'' denildi. 
     
</TEXT>
</DOC>
