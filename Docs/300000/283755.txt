<DOC>
<DOCNO> 283755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/soneko21.html </URL>
<DATE> 2004/10/27/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Babacan Borçlanmalar konusunda kimseyi şaşırtmak istemiyoruz 
</HEADLINE>
<TEXT>

     Devlet Bakanı Ali Babacan, bu senenin finasmanına yönelik, yeniden bir eurobond ihracı düşünülmediğini bildirdi. 
     NTV ve CNBC-e ortak yayınında ekonomiye ilişkin soruları yanıtlayan Babacan, bu yılki faiz harcamalarından sağlanan tasarrufun nasıl değerlendirileceği konusuna açıklık getirirken, bütçe dengelerinin tanımı itibariyle, bu paranın başka bir yerde harcanmasının mümkün olmadığını vurguladı. 
     Babacan, ''şu anlaşılmasın bir yerden fazla bir gelir var, bu yeni harcama kalemlerine yönlendirilecek . Böyle bir şey yok. Yüzde 6.5'i tutturabileceğimiz bir noktaya gidiyoruz... Hedeflenenden daha yüksek bir performans beklentisi şu anda yok'' diye konuştu. 
     
     BAŞ MÜZAKERECİ 
     AB ile yürütülecek müzakerelere yönelik çıkan haberlerde, 'baş müzakereci' olarak kendisinin adının geçtiğinin hatırlatılması üzerine Babacan, önemli olanın 17 Aralık'ta beklenen sonucu almak olduğunu belirterek, ''daha sonra bunlar çok kolay, konuşulacak halledilecek konular'' dedi. 
     ''Baş müzakereci olarak sizin adınız geçiyor'' hatırlatması üzerine Babacan, ''Bu tamamen hiç aslı olmayan, tamamen başkalarının uydurduğu bir şey'' cevabını verdi. 
     
     HAZİNE BORÇLANMADA UZUN VADEYİ DENEYECEK Mİ 
     Hazine'nin geçtiğimiz günlerde 3 yıl vadeli borçlandığı hatırlatılıp, ''önümüzdeki günlerde de uzun vadeli bir borçlanmaya gidilip gidilmeyeceği'' yönündeki soruya karşılık Bakan Babacan, iç borçlanmada faizlerin hala yüksek olduğunu söyledi. 
     Babacan, ''ama nereden nereye geldiğimize bakarsak da, gelişme sevindirici'' dedi. 
     Babacan, özellikle iç borçlanmada ''biz bugünkü yüksek faizlerden uzun vadeli borçlanalım mı, yoksa daha kısa vadeli borçlanıp, borcun günü geldiğinde o günkü düşük faizlerle mi yeniden borçlanalım'' gibi iki farklı durum olduğunu belirtirken, ''bu ikisi arasında bir denge var. Birinde borç çevrilmesi ile ilgili riskler var, öbüründe de belli maliyetler var'' şeklinde konuştu. 
     Hem içerden hem dışardan TL enstrumanlara talep geldiğini söyleyen Babacan, hatta yatırımcıların TL bazlı bir eurobonddan bile bahseder olduğunu kaydetti. 
     Hazine'nin Merkez Bankası'na olan borçlarına ilişkin soru üzerine Babacan, Kasım 2002'den bu yana, Hazine'nin ne borcu varsa günün gününe ödendiğini kaydetti. 
     Merkez Bankası'nın, hep borç alan bir Merkez Bankası olduğunu hatırlatan Bakan Babacan, ''Bundan sonraki dönemde, artık yavaş yavaş sadece borç alan değil de borç veren bir Merkez Bankası olacak'' dedi. 
     
     BU YIL YENİ EUROBOND İHRACI YOK 
     ''Bu yıl yeni bir eurobond ihracı olup olmayacağı'' yönündeki soruyu da Babacan, bu seneki hedefin aşağı yukarı tutturulduğunu kaydederek, şöyle yanıtladı 
     ''Piyasa şartlarına bağlı tabii, olabilir. Ama bundan sonraki yurtdışı, özellikle tahvil ihracı şeklindeki borçlanmalar, artık bu yıl için değil de gelecek yılın bir ön finansmanı olarak düşünülebilir. Bu senenin finansmanına yönelik yeniden bir eurobond ihtiyacı yok.'' İlan edilen program, hedef neyse ona uymak istediklerini kaydeden Babacan, ''kimseyi şaşırtmak istemiyoruz...Borçlanmalar ilan edilen politikalar çerçevesinde gerçekleşecek'' dedi. 
     
     AB'DEN MÜZAKERE TARİHİ ALINMASI 
     Babacan bu arada, AB'nin, yeni üye olan 10 ülke ile birlikte, aynı demografik sorunlardan daha fazlasını içine almış olduğunu, Türkiye'nin durumunun ise farklı olduğunu vurguladı. 
     ''Fransa Cumhurbaşkanı da bunu söyledi, Türkiye olumlu katkıda bulunacak dedi'' hatırlatması üzerine Babacan, şöyle konuştu 
     ''Yeni yeni anlıyorlar, biz anlattıkça anlıyorlar. İki yıl önceki Schröder, bugünkü Schröder'den 180 derece farklı... Anlattıkça izah ettikçe, samimi yaklaştıkça iş değişiyor. Türkiye'deki özellikle 90'lı yıllarda, yani hükümetler değişiyor, bakanlar değişiyor...Eğer bir bakan, başbakan Türkiye için değil de, başka şeyler yapıyorsa bunu bütün dünya biliyor, herkes farkında. Açıkça söylüyorlar, Türkiye'de ilk defa oturup karşılıklı müzakere edeceğimiz, konuları tartışacağımız bir muhatap buluyoruz diyorlar.'' ''İnşallah bunun farkında olarak 17 Aralık'ta tarih verirler'' sözü üzerine Babacan, ''inşallah, biz çok ümitliyiz bu konuda. Eğer farlı bir şey olursa, bu tamamen anlayamamaktan, Türkiye'nin gerçeğini görememekten. Onun için bizim yapacağımz şey, iyi iletişimle Türkiye gerçeğini bol bol her ortamda anlatmak'' şeklinde konuştu. 
     
</TEXT>
</DOC>
