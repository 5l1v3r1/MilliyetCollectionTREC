<DOC>
<DOCNO> 273438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur40.html </URL>
<DATE> 2004/09/20/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Vali İstanbul'da deprem riski taşıyan 131 okuldan 62'sini yıkacağız 
</HEADLINE>
<TEXT>

     İstanbul Valisi Muammer Güler, İstanbul'da deprem riski taşıyan 131 okuldan 62'sini yıkıp yerine daha büyük okullar yapacaklarını belirterek, ''Kaldı ki İstanbul'da o riski taşıyan sadece okullar değildir'' dedi. 
     Taksim Rotary Kulübü'nün tadilatını gerçekleştirdiği Beyoğlu'ndaki Firuzağa İlköğretim Okulu'nun yeniden eğitime açılması nedeniyle düzenlenen törende konuşan Güler, eğitim kurumlarının yenilenmesinde hayırseverlerin yardımlarının beklendiğini söyleyerek, devletin bütün imkanlarının eğitime harcanması durumunda diğer hizmetlerin aksayacağını bildirdi. 
     1998 yılında çıkartılan Afet Yönetmeliği çerçevesinde İl Genel Meclisi ve İl Daimi Encümeni'nde okullarda Deprem Master Planı hazırlanması kararı aldıklarını belirten Güler, ''Böyle bir çalışmayı İstanbul'daki bütün okullarda başlattık. Bilimsel olarak da raporlar elimize yeni ulaştı. Şimdi gereğini yerine getiriyoruz'' diye konuştu. 
     Bir gazetecinin okulların açıldığı bir dönemde böyle bir raporun açıklanmasının uygun olup olmadığını sorduğu Güler, şöyle konuştu 
     ''Böyle bir şey yaptığımız için aslında alkışlanmamız lazım. Bu 20 bin öğrenciyi kapsıyor. Eğitimlerine aksamadan başka okullarda devam ediyorlar. Deprem riski taşıyan 131 okuldan 62'sini yıkacağız, yerine daha büyük okullar yapacağız. Çocuklarımızı deprem riski taşıyan okullarda barındıramazdık. O riski taşıyamazdık. Kaldı ki İstanbul'da o riski taşıyan sadece okullar değildir.'' 
     
     İNÖNÜ STADI 
     Vali Güler, konuşmasının ardından İstanbul İl Milli Eğitim Müdürü Ömer Balıbey ve Beyoğlu Kaymakamı Ali Kamil Başar ile Taksim Rotary Kulübü üyeleriyle birlikte 1932 yılından beri eğitim verilen tarihi okul binasını gezdi. 
     Vali Güler, daha önce görev yaptığı Samsun'da hayırseverliği ile tanıdığı ve Firuzağa İlköğretim Okulu'nun da tadilatına maddi yardımda bulunan Huriye Süer ve öğrencilerle birlikte sınıfta hatıra fotoğrafı çektirdi. 
     Güler, gazetecilerin, yenilenen İnönü Stadı hakkındaki sorularını da şöyle cevaplandırdı 
     ''İnönü Stadı, Beşiktaş-Galatasaray maçı ile sezonu açmıştır. Tüm camiamıza hayırlı ve uğurlu olmasını dilerim. Beşiktaş yönetimini de kutluyorum. Çok güzel bir emek harcamışlar. Seyircilerin önlerine tellerin konmamış olması büyük bir hadisedir. Diğer kulüplere de örnek olması gerekir. Fair-Play'ın ruhuna uygun bir maç olmuştur. Her iki tarafa da teşekkür ediyorum. Bundan sonra da Fair-Play anlayışına uygun diğer tüm maçların yapılmasını diliyorum.'' 
     
</TEXT>
</DOC>
