<DOC>
<DOCNO> 254825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonsiy25.html </URL>
<DATE> 2004/07/12/ </DATE>
<TIME> 21.01 </TIME>
<AUTHOR>  </AUTHOR>
<HEADLINE>
Erdoğan, Olmert'in gezi programını öne alma alma önerisini doğruladı 
</HEADLINE>
<TEXT>

     Başbakan Recep Tayyip Erdoğan'ın, İsrail Başbakan Kıdemli Yardımcısı ve Sanayi, Ticaret, Çalışma ve İletişim Bakanı Ehud Olmert'e, Ankara'ya planlanandan bir gün önce ya da daha önce gelmesi halinde kendisiyle görüşmekten memnuniyet duyacağını bildirdiği, Dışişleri Bakanlığı kaynaklarınca doğrulandı. 
     Konuya ilişkin olarak A.A muhabirine bilgi veren kaynaklar, Başbakan Erdoğan'ın çok uzun zaman önceden planlanmış bir tatil programı olduğunu ve yarın öğleden sonra ailesi ile birlikte tatile çıkacağını kaydettiler. 
     Erdoğan'ın bu nedenle Olmert'e, 'Ankara'ya bir gün önce ya da daha önce gelmesi halinde kendisiyle görüşmekten memnuniyet duyacağını' ilettiğini belirten kaynaklar, ancak İsrail Başbakan Yardımcısı'nın Ankara'dan önce Brüksel'de temasları olduğu için Ankara'ya erken gelmesinin mümkün olmadığını söylediğini bildirdiler. 
     Olmert'in, İsrail'de yayınlanan Jerusalem Post gazetesine yaptığı açıklamaya göre, Erdoğan, program yoğunluğu nedeniyle Olmert ile görüşemeyeceğini kendisine iletti ve bir gün önce Ankara'ya gelmesi yönünde öneride bulundu. 
     Gazeteye göre, Olmert, kendisinin de yanıt olarak, Ankara'dan önce Brüksel'de temaslarda bulunacağını hatırlattığını belirtmiş ve Erdoğan'ın siyasi nedenlerle kendisine randevu vermediğini düşünmediğini, aksi halde Cumhurbaşkanı Ahmet Necdet Sezer ve Dışişleri Bakanı Abdullah Gül ile görüşmelerinin de olmayacağını kaydetmişti. 
     
</TEXT>
</DOC>
