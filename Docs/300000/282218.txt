<DOC>
<DOCNO> 282218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonspo14.html </URL>
<DATE> 2004/10/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
UEFA Kupası'nda heyecan bu gece başlıyor... İşte program... 
</HEADLINE>
<TEXT>

     UEFA Kupası'nda bu sezon ilk kez uygulanan grup maçları bugün yapılacak karşılaşmalarla başlıyor. 
     B Grubu'nda yer alan Beşiktaş'ın maç yapmadan geçireceği haftada, grubunda yer alan rakipleri birbirleriyle karşılaşacak. Romanya'nın Steaua Bükreş takımı evinde Belçika'nın Standard Liege takımını, İspanya'nın Athletic Bilbao ekibi de İtalya'nın Parma takımını konuk edecek. 
     UEFA Kupası'nda Beşiktaş'ın 4 Kasım Perşembe günü İstanbul'da karşılaşacağı Athletic Bilbao'nun Parma ile yapacağı karşılaşma, 22.00'de San Mames Stadı'nda oynanacak. Athletic Bilbao, UEFA Kupası'nda İtalyan takımlarına karşı evinde hiç maç kaybetmemesiyle dikkatleri çekiyor. İspanyol ekibi, İtalyan takımlarını ağırladığı 6 maçın 5'ini kazanırken, 1 mücadele ise beraberlikle tamamlandı. 
     İtalyan Parma takımı ise UEFA Kupası'nda hiçbir eşleşmede İspanyol ekiplerine elenmedi. 
     Parma, 1994-95 sezonundaki Athletic Bilbao eşleşmesinin yanı sıra 1992-1993 sezonunda Kupa Galipleri Kupası yarı finalinde, 1998-1999 sezonunda ise UEFA Kupası yarı finalinde Atletico Madrid'i eleme başarısı gösterdi. Parma'nın dikkat çeken bir başka özelliği ise İspanyol takımlarını elediği 3 sezonda da katıldığı kupaları müzesine götürmesi. 
     
     BÜKREŞ'TEKİ MAÇ 20.15'TE 

     Steaua Bükreş-Standard Liege mücadelesi 20.15'te başlayacak ve Bükreş'teki Ghencea Stadı'nda oynanacak. 
     Romanya temsilcisi Steaua Bükreş ile Belçika ekibi Standard Liege, UEFA Kupası'nda daha önce 1 kez karşı karşıya geldi. 1980-81 sezonunda oynanan UEFA Kupası 1. tur eleme maçında gülen taraf Belçika ekibi oldu. Belçika'da oynanan ilk mücadele 1-1 biterken, Standard Liege Bükreş deplasmanında 2-1 kazanarak yoluna devam etti ve çeyrek final oynadı. Standard Liege, bu galibiyetle UEFA Kupası'nda Rumen ekiplerini evinde yenme başarısı gösteren tek Belçika ekibi olma unvanını da elinde bulunduruyor. 
     
     BU GECENİN PROGRAMI 

     

A GRUBU B GRUBU Feyenoord-Hearts Athletic Bilbao-Parma Schalke 04-Basel Steaua Bükreş-Standard Liege C GRUBU D GRUBU Dnipro Dnipropetrovsk-Club Brugge Dinamo Tiflis-Sochaux Real Zaragoza-Utrecht Panionios-Newcastle United E GRUBU F GRUBU Egaleo-Middlesbrough Amica Wronki-Glasgow Rangers Lazio-Villarreal Auxerre-Graz AK G GRUBU H GRUBU Beveren-Stuttgart Alemannia Aachen-Lille Benfica-Heerenveen Zenit St Petersburg-AEK      
     GRUPLARDAN 3'ER TAKIM ÇIKACAK 

     UEFA Kupası'nda bu sezon ilk kez uygulanan statüye göre, 40 takım 5'erli 8 grupta mücadele ediyor. 
     Her takım, ikisi sahasında, ikisi de deplasmanda olmak üzere toplam 4 maç yapacak. Gruplarında ilk 3'e girecek 24 ekip, Avrupa Şampiyonlar Ligi'nde gruplarında 3. olan 8 takımla birlikte 3. turda mücadele edecek. 
     
</TEXT>
</DOC>
