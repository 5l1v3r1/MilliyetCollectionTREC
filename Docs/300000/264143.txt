<DOC>
<DOCNO> 264143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonspo10.html </URL>
<DATE> 2004/08/17/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Fenerbahçe'de Kemal'in dönüşü uzuyor... 
</HEADLINE>
<TEXT>

     Fenerbahçe'de sakatlığı nedeniyle sahalardan uzak kalan Kemal Aslan'ın futbol özlemi büyüyor. 
     Sarı-lacivertlilerin geçen sezon 17 Mart'ta Gençlerbirliği ile yaptığı Türkiye Kupası yarı final maçında sağ ayak fibula kemiği kırılan Kemal'in tedavisinde 5 ay geride kaldı. 
     Tedavisi için sık sık Almanya'ya giden Kemal Aslan'ın sahalara dönüşü için kesin bir tarih verilemiyor. 
     Fenerbahçe Kulübü Doktoru Ethem Kavukçu, sarı-lacivertli oyuncunun Almanya'da tedavisine devam edildiğini ve sahalara tekrar dönüşüyle ilgili kesin bir şey söyleyemediklerini belirterek, bunun oyuncunun gelişimine bağlı olduğunu kaydetti. 
     
     LİG PERFORMANSI 
     Sarı-lacivertli takıma 2002-2003 sezonu ortasında transfer edilen Kemal Aslan, 19. haftadan itibaren sezon sonuna kadar 15 lig maçında forma giydi. 
     Teknik Direktör Chiristoph Daum'un güvendiği isimler arasında yer alan Kemal, geçen sezon ilk 11 haftada formayı sırtından çıkarmadı. 
     Sakatlığı nedeniyle 12-21. haftalar arasında sahalardan uzak kalan sarı-lacivertli oyuncu, en büyük talihsizliği 17 Mart'ta Gençlerbirliği ile yapılan Türkiye Kupası yarı final maçında yaşadı. 
     Sağ ayak fibula kemiği kırılan futbolcunun sezonu kapattığı açıklandı. Kemal'in tedavisinde sezon sonuna doğru gelişmeler kaydedildi, ancak durumu bir türlü istenilen düzeye gelemedi. 
     
</TEXT>
</DOC>
