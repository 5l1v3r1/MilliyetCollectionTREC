<DOC>
<DOCNO> 260062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonyas04.html </URL>
<DATE> 2004/08/02/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Brad Pitt, 'Dünyanın en seksi erkeği' seçildi... 
</HEADLINE>
<TEXT>

     ''Truva'' filmindeki ''Aşil'' rolüyle hayranlarının sayısını artıran Amerikalı sinema aktörü Brad Pitt, bir İngiliz magazin dergisi tarafından ''dünyanın en seksi erkeği'' seçildi. 
     Company dergisinin okurları arasında düzenlediği ankette, ikinciliği Pitt'in ''Truva''daki rol arkadaşı İngiliz aktör Orlando Bloom kazandı. Genç aktör, ''Yüzüklerin Efendisi'' filmlerinde ''Elf Legolas''ı canlandırmıştı. 
     Üçüncülük ise İngiliz dizisi ''Eastenders''da oynayan Nigel Harman'ın oldu. 
     Aynı derginin iki yıl önce yaptığı anket sonucu, İngiltere Milli Futbol Takımı Kaptanı David Beckham en seksi erkek ödülünü almıştı. Beckham'ın, bu yıl Portekiz'de düzenlenen Avrupa Kupası'nda kaçırdığı iki penaltı yüzünden sıralamaya girememiş olabileceği bildirildi. 
     Company tarafından bu yıl beşincisi düzenlenen ankette geçen yıl ise şarkıcı Justin Timberlake ipi göğüslemişti. 
     
</TEXT>
</DOC>
