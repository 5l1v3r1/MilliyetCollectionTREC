<DOC>
<DOCNO> 253778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun10.html </URL>
<DATE> 2004/07/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sigortasızlara bedava veya indirimli ilaç 
</HEADLINE>
<TEXT>

     Dünyanın en büyük ilaç firması Pfizer, ABD'de sayıları 43 milyonu bulan sigortasızlara bir bölümü bedava olmak üzere ciddi oranlarda indirimli ilaç vermeyi kararlaştırdı. 
     Merkezi New York'ta bulunan ve 466 milyar dolarlık dünya ilaç piyasasında en büyük paya sahip Pfizer'in, bedelsiz ya da indirimli sağlayacağı ilaçlar arasında, Amerikan ilaç piyasasının onda birinden fazlasına denk gelen ve kolesterole karşı kullanılan Lipitor, eklem ağrılarına karşı kullanılan Celebrex ile Viagra gibi en çok satan ilaçların da bulunduğu kaydediliyor. 
     İlaçlarının tıbbi birer mucize olduğuna inandıklarını söyleyen Pfizer başkanı Karen Katen, düzenlediği basın toplantısında, ''Ancak sigortası bulunmayanlar için bunlar yararsız'' diyerek, başlattıkları yeni uygulamanın önemine dikkati çekti. 
     Pfizer'in açıkladığı plan, seslendirdiği politikalar yüzünden çoğu ilaç firması tarafından düşman ilan edilen New York'un Demokrat Senatörü Hillary Clinton'dan da büyük övgü aldı. Sigortasız insanların da sağlık hizmetlerinden yararlanmasını savunmasıyla tanınan Hillary Clinton, Pfizer'e başlattığı programa büyük destek verirken, diğer ilaç firmalarının da benzer programlar başlatması gerektiğini söyledi. 
     Pfizer'ın ''Pfriends'' adı altında başlattığı program çerçevesinde, sıradan Amerikalılar da belirli oranlarda indirimlerle istedikleri ilaçları alabilecekler. Programa göre, yıllık geliri 45,000 doların altında olan aileler ilaçları yüzde 37, daha fazla geliri olanlarsa yüzde 15 oranında bir indirimle Pfizer ürünü ilaçları alabilecek. 
     Perakendecilere de yüzde 15'lik bir indirim marjı tanıyan Pfizer'den yapılan açıklamaya göre, bu sayede daha fakir ailelerin çok daha yüksek indirim elde edebilecekleri kaydedildi. Sadece yüzde 37'lik bir indirim yapılması durumunda bile yıllık maliyeti şu an 1,140 doları bulan Lipitor'un maliyeti 700 dolara düşecek. 
     
</TEXT>
</DOC>
