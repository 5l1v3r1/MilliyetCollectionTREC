<DOC>
<DOCNO> 287841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur27.html </URL>
<DATE> 2004/11/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Bugün de döner bıçağı ile terör estirdi 
</HEADLINE>
<TEXT>

     Antalya'da dün falezlerden denize atlayarak intihar girişiminde bulunan ve balıkadamlarca kurtarılan genç kız, bugün de tedavi gördüğü hastaneden kaçmaya kalkıştı. 
     Antalya Devlet Hastanesi Psikiyatri Servisi'nde tedavi altına alınan 18 yaşındaki Yurdagül Ö, bir hasta ve hasta yakınıyla, hastane bahçesine indi. 
     Bu sırada gazetecileri karşısında gören Yurdagül Ö, rahat bırakılmasını isteyerek, hastane otoparkından bahçe dışına kaçmaya başladı. Hastane dışına çıkan genç kız kaçarken, Defterdarlık Kavşağı'ndaki bir lokantanın ön camından döner bıçağı aldı ve çevredekilerin yanına yaklaşmamasını istedi. 
     Bu sırada onu sakinleştirmeye çalışan hasta yakını ve aynı servisteki hasta, genç kıza müdahale ederek elinden bıçağı aldı. Hasta yakını bu sırada baygınlık geçirirken, Yurdagül Ö. de kadını düştüğü yerden kaldırmaya çalıştı. 
     Genç kız ile hasta yakını bir süre sonra sakinleşerek, hastane çalışanları ve polis yardımıyla yeniden psikiyatri servisine götürüldü. 
     Antalya'da dün alkol alarak Atatürk Parkı'ndaki 15 metre yüksekliğindeki kayalıklara çıkan genç kız, polisin uzun süren ikna ve kurtarma çalışmaları sırasında yaklaşık 5-6 metreden denize atlamıştı. Deniz Polisi'ne bağlı balıkadamlar tarafından kurtarılan genç kız, intihar girişimi sırasında ailevi sorunları olduğunu, babasının kendisini eğitim gördüğü okuldan aldığını ve kötü davrandığını iddia etmişti. 
     
     GENÇ KIZIN BABASI 

     Yurdagül Ö'nün İstanbul'da yaşayan babası Hıdır, annesi Gülşen ve 4 yaşındaki kızkardeşi Semra Ö. de, Antalya'ya geldi. 
     Eşi ve çocuğuyla birlikte Yurdagül'ü hastanede ziyaret eden Hıdır Ö, burada gazetecilerin sorularını yanıtladı. Kızının iki yıl önce de intihara teşebbüs ettiğini belirten baba, ''Kızım iki yıl önce de evden kaçmış ve intihara teşebbüs etmişti. O zaman 27 tane hap içmişti'' dedi. 
     Kızını okula göndermediği ve iyi davranmadığı yolundaki iddiaların gerçek dışı olduğunu söyleyen Hıdır Ö, şöyle konuştu 
     ''Yurdagül'ün dört kardeşi var. Hiçbiriyle sorun yaşamıyoruz. Geçen yıl onu okula gönderdim. Alibeyköy Lisesi'ne gönderdim. Üç hafta okula gitti, sonra yine ortadan kayboldu. Aradım taradım, iki gün sonra yine Antalya'daki Gazi Mahallesi'nde buldum. Bir erkek arkadaşının yanındaymış. Kızımı alıkoyduğu için arkadaşını mahkemeye verdim sonra yine davadan vazgeçip affettim. Çocuğumun zarar görmesini istemedim.'' Okumak istemediğini öne sürdüğü kızının, iki ay önce çalışmak istediğini dile getiren Hıdır Ö, şöyle devam etti 
     ''Kızım iki ay önce çalışacağım dedi. Okula gönderdiğimiz halde gitmeyeceğim dedi. Çalışmak istediğini söyledi. Bir su fabrikasında işe başladı. Ama üç hafta çalıştıktan sonra yine ortadan kayboldu. Yaklaşık 2,5 ay önce kaçarak Antalya'ya geldi. Kemer'de bir otelde çalışan abisinin yanında kalıyordu. Yine intihara teşebbüs etmesini anlayamadım. Akşam televizyonlarda olayı görünce hemen Antalya'ya geldim. Kızımın bu hale gelmesinin sebebi arkadaşlarıdır.'' Kızının, kendisine bir de mektup bıraktığını belirten Hıdır Ö, doktorlarda olan mektubun henüz kendisine ulaşmadığını, o nedenle intihar girişimiyle ilgili bir şey söyleyemeyeceğini ifade etti. 
     Bir gazetecinin, ''Kızınız falezlerden atlarken Beni babam okuldan aldı. Babam beni sevmiyor demiş. Buna ne diyorsunuz '' şeklindeki sorusunu da yanıtlayan Hıdır Ö, ''Çocuktur. söyler ama bir baba, nasıl olur da çocuğuna sahip çıkmaz. Öyle olsa şimdi neden buraya geleyim'' diye yanıtladı. 
     Kızının İstanbul'daki bir hastaneye sevk edilmesini isteyeceğini de belirten Hıdır Ö, ''Çocuğun ruhsal durumu pek hoşuma gitmedi. İstanbul'a sevkini yaptırmaya çalışıyorum'' diye konuştu. 
     Baba Hıdır Ö, bir başka soru üzerine de kendisinin bir süredir işsiz olduğunu ve eşinin maaşıyla geçindiklerini kaydetti. 

     
</TEXT>
</DOC>
