<DOC>
<DOCNO> 267856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonsiy07.html </URL>
<DATE> 2004/08/31/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erdoğan'a 255 bin euroluk 15 BMW motosiklet 
</HEADLINE>
<TEXT>

     ANKARA Milliyet 

Kamu kurum ve kuruluşlarında tasarruf yapılması için her türlü kısıtlamayı getiren Başbakan Recep Tayyip Erdoğan, 20 trilyonu aşan Başbakanlık inşaatı masrafının ardından, makam koruması için toplam 255 bin euroluk 15 adet son model BMW motosiklet satın aldırdı. 
     ABD gezisinde Başkan George Bush'un konvoyuna eşlik eden motosikletli korumaları gördükten sonra Başbakanlık'a da alınması talimatını veren Erdoğan, bu hayaline kavuştu. Erdoğan'ı artık gösterişli son model BMW'ler koruyacak. Böylece Ford ve Mercedes marka araçların ardından Başbakanlık'ta ilk kez BMW marka araçlar kullanılmış olacak. Otomobil konforu olan ve her türlü iletişimi kuracak teknolojik donanıma sahip 6 vitesli BMW motosikletler, 240 kilometre hız yapabiliyor. Korumalar, başlarına takacakları kasklarla, birbirleriyle ve Başbakan'ın makam otosu ile otomatik olarak telsiz bağlantısı kurabilecek. 
     Motosikletleri, Yunus Ekibi içinden seçilen ve yurtdışında özel eğitimden geçirilen korumalar kullanacak. Korumalar 15 motosiklette 8 ve 7'li ekipler olarak iki vardiya halinde çalışacak. Motosikletlerle birlikte Erdoğan'ın konvoyu 22 araca çıkmış olacak. 
     Yetkililer, piyasa değeri 30 bin euro olduğu öğrenilen BMW motosikletlerin Başbakanlık'a 17 bin euroya malolduğunu belirttiler. Yetkililer, neden bu uygulamaya ihtiyaç duyulduğunu ise, "Başbakan'ın güzergahı üzerinde güvenlik sıkıntısını minimize etmek istedik. Trafik ekipleri yetersiz kalıyor" sözleriyle özetlediler. 
     Motosikletli korumalar son olarak yasaklı Necmettin Erbakan'ın Başbakanlığı döneminde kullanılmıştı. Eski başbakanlardan Mesut Yılmaz ile Bülent Ecevit bu uygulamaya son vermişlerdi. 

     
</TEXT>
</DOC>
