<DOC>
<DOCNO> 290547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/guncel/gun01.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerekçemiz güvenlik 
</HEADLINE>
<TEXT>


Erzurum'daki liselerarası basketbol şampiyonasını izlemeye gelen öğrenciler, tribünlerde harem selamlık oturtuldu 

TURGAY İPEK Erzurum DHA 

Erzurum'da düzenlenen liselerarası basketbol şampiyonasında yine bir skandala imza atılarak final maçını izlemeye gelen öğrenciler, harem selamlık oturduldu. Yetkililer, kız öğrencileri madde bağımlısı erkeklerden korumak için böyle bir uygulama yapıldığını öne sürdü. 
Şehir Spor Salonu'nda yapılan turnuvanın final maçında dün Mehmet Akif Ersoy Lisesi ile Anadolu Lisesi karşılaştı. Her iki liseden maçı izlemek için salona gelen öğrenciler de, önce karma olarak tribünlerde yerlerini aldı. Ancak, maçın başlamasına kısa süre kala, kız öğrencilerin üst kattaki tribünlere çıkması istendi. Her iki lisenin kız öğrencileri, üst kata çıkarken, alt kattaki tribünde de sadece erkek öğrencileri kaldı. 
Uygulamaya öğretmenler ve öğrenciler tepki gösterdi. Öğrenciler, "Bu kararı çağdışı buluyor ve protesto ediyoruz" dedi. 

Protesto ettiler 
Erzurum Gençlik ve Spor İl Müdürü Fatih Çintımar ise, turnuva sırasında madde bağımlısı bazı gençlerin karşılaşmalarda olay çıkardıklarını ve kız öğrencileri rahatsız ettiklerini belirterek, "Final maçında bir aksilik çıkmaması için kızlarla erkekleri ayırdık" savunmasını yaptı. Çintımar, "Öğrencilerin güvenliği için böyle bir önlem alındı. Eğer çirkin bir olay yaşansaydı, veliler bundan sonraki maçlara kızlarını göndermezdi" diye konuştu. 
Erzurum Milli Eğitim Müdürü Ahmet Er de uygulamadan haberi olmadığını söyledi. Turnuvayı, Anadolu Lisesi'ni 67 - 62 yenen Mehmet Akif Ersoy Lisesi kazandı. 


</TEXT>
</DOC>
