<DOC>
<DOCNO> 288494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/spor/aspo.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yanal'a borçluyum' 
</HEADLINE>
<TEXT>


A Milli Takımımız'ın golcü ismi Fatih Tekke, Ersun Yanal'a minnettar olduğunu açıkladı. Yıldız oyuncu, "Başka bir teknik direktör görev başında olsaydı yine Ay-Yıldızlı formayı giyemezdim" yorumunu yaptı 

MEHMET DEMİRCAN 


'Beni görmezlerdi' 
TEKNİK Direktör Ersun Yanal'ın göreve gelmesiyle birlikte A Milli Takım'ın gol yollarındaki süper gücü olan Fatih Tekke, Milliyet'e çarpıcı açıklamalar yaptı. "Ersun hocam olmasaydı, yine Milli Takım'a alınmazdım" diyen yıldız futbolcu, "Kendisine minnet borçluyum. Bu kadar karmaşık bir ortam içinde bana güvendi ve forma verdi. Başkası olsaydı beni yine görmezdi" diye konuştu. 

'Hedefe yürüyoruz' 
FATİH Tekke, Danimarka maçındaki futbollarını daha üst seviyelere çekeceklerini iddia etti. Trabzonspor'un golcüsü, "O maçı kazanmalıydık. Yunanistan karşısında da galip gelebilirdik, ama olmadı. Gürcistan ve Kazakistan sınavlarında ise çok adamlı savunmaların arasında kaybolduk. 8 kişinin arasında 4 kişi çaresiz kaldık. Ancak hedeften uzaklaşmadık" dedi. 

'Destek versinler' 
YARIŞIN her maçtan sonra kızıştığını belirten Fatih Tekke, Ukrayna sınavının Milli Takım adına hayati önem taşıdığını açıkladı. Başarılı oyuncu şöyle konuştu "Ukrayna maçını mutlaka kazanmalıyız. Kendi sahamızda oynuyoruz ancak seyircimizin sabırlı olmasını istiyoruz. Gol için maçın başında strese girmemeliyiz. Son dakikaya kadar sabırlı olmalıyız." 

Hasan'a yoğun bakım 

İdmana çıkmadı 
MİLLİ Takımımız, Ukrayna maçının hazırlıklarını tek antrenmanla sürdürdü. Adalesinde çekme olan Hasan Şaş dün yapılan idmana katılmadı. Otelin salonunda çalışan yıldız futbolcunun, maça kadar hazır olacağı bildirildi. Bu arada Teknik Direktör Ersun Yanal, dün akşam yapılması planlanan ikinci antrenmanı son dakikada iptal etti. Futbolcular otelde G.O.R.A. isimli filmi izledi. 

'Herşey mükemmel' 
ERSUN Yanal, Ay - Yıldızlı futbolcuların hırs ve motivasyonun üst düzeyde olduğunu açıkladı. Futbolcularına övgüler yağdıran Yanal, "Herşey mükemmel. Futbolcuların çalışma hırsı, motivasyonları inanılmaz. Bu olumlu tablolar Ukrayna maçı öncesinde en büyük avantajımız. Ukrayna maçının önemini anlatmaya gerek yok. Hepimiz bu maçı bekliyoruz" diye konuştu. 

Milli takım günlüğü 

Bayram izni 
UKRAYNA maçı için pazartesi günü kampa giren A Milli Takımımız, bugün bayram iznine çıkacak. Ay - Yıldızlılar 14.00'te yapılacak olan antrenmanın ardından evlerine dağılacak. Kamp yarından itibaren yeniden başlayacak. 

40 bin bayrak 
TÜRKİYE - Ukrayna maçına olan ilgiyi artırmak isteyen Futbol Federasyonu, sporseverleri tribünlere çekmek için çeşitli organizasyonlar hazırlıyor. Maç günü bilet alan seyircilere 40 bin bayrak dağıtılacağı açıklandı. 

Saha açılışı 
FUTBOL Federasyonu tarafından yaptırılan minyatür sahaların ilki bugün hizmete açılacak. Zeytinburnu Saniye Sezgin Elmas İlköğretim Okulu'ndaki sahanın açılış törenine, Başkan Levent Bıçakcı ve futbolcular da katılacak. 


</TEXT>
</DOC>
