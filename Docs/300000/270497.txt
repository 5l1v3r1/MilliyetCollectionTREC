<DOC>
<DOCNO> 270497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonyas02.html </URL>
<DATE> 2004/09/09/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Dünya yetişkin nüfusunun yüzde 20'si okuma yazma bilmiyor 
</HEADLINE>
<TEXT>

     Birleşmiş Milletler BM , dünyada yetişkin nüfusun yaklaşık yüzde 20'sini oluşturan 860 milyon kadar kişinin okuma yazma bilmediğini, bu rakamın 500 milyondan fazlasını kadınların oluşturduğunu açıkladı. 
     BM tarafından, 8 Eylül Uluslararası Okuma Yazma Günü dolayısıyla yapılan açıklamada, okuma yazma konusunda cinsiyetler arasındaki eşitsizliğe dikkat çekilerek, kız çocuklarının, herhangi bir okula kaydı bulunmayan çocuklar arasında çoğunluğu oluşturduğu kaydedildi. 
     BM Genel Sekreteri Kofi Annan da yaptığı açıklamada, okuma yazmayı bir insan hakkı olarak niteledi ve dünya yetişkin nüfusunun yüzde 20'sinin okuma yazma bilmiyor olmasının kabul edilemez olduğunun altını çizdi. 
     Okuma yazmanın kendi başına bir hedef olmadığını da belirten Annan, okur yazarlığın insanların yaşam şartlarını geliştirmenin bir ön şartı olduğuna dikkat çekti. Annan, ''Okur yazar bir toplum inşa etmenin maliyeti, eğitimsizlik sonucu refah, sağlık, güvenlik ve adaletin sağlanmasında ortaya çıkacak başarısızlığın maliyetiyle mukayese edildiğinde daha düşüktür'' dedi. 
     
</TEXT>
</DOC>
