<DOC>
<DOCNO> 277615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/guncel/gunz1.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



Havan mermisi faciası 3 ölü 3 yaralı 

HAKK Rİ DHA 
Hakk ri'de çocukların arazide bularak evlerine götürdükleri havan mermisinin patlaması sonucu 2'si çocuk 3 kişi öldü. Irak sınırı yakınlarındaki Gelişen köyü Ferhatkale mezrasında yaşayan Elam Derer ile Hadi Yıldız adlı çocuklar, kırsal alanda buldukları havan mermisini evlerine götürerek ailelerinin yanında kurcalamaya başladı. Bu sırada mermi patladı. Vücutları parçalanan 2 çocukla birlikte Bahrem Aslan da hayatını kaybetti. Yaralanan Ayşe Aslan, Seyfi Gürel ve 5 yaşındaki Şahire Aslan ise hastaneye kaldırıldı. Yaralıların durumunun ağır olduğu bildirildi. 

Bayram'ın davası İzmir'de görülecek 

VAN DHA 
Hakkında gıyabi tutuklama kararı bulunan ve halen firarda olan eski Van Milletvekili Mustafa Bayram ve oğlu Hamit'in de aralarında bulunduğu 11 sanık, 'silahlı isyan çıkarmak', 'çıkar amaçlı çete oluşturmak ve yönetmek' suçlamasıyla Van 4. Ağır Ceza Mahkemesi'nde 36 yıl hapis cezası istemiyle yargılanmaya başlandı. Van Cumhuriyet Başsavcılığı ve mahkeme, Yargıtay'a başvurarak, davanın güvenlik gerekçesiyle başka bir ilde görülmesini talep etti. Yargıtay, bu talebi olumlu karşılayarak davanın İzmir'deki bir Ağır Ceza Mahkemesi'nde görülmesini kararlaştırdı. 

PKK'lı 33 'canlı kalkan' tutuklandı 

Güneydoğu Anadolu Bölgesi'nde PKK KONGRA-GEL'e yönelik gerçekleştirilen operasyonları durdurmak için İstanbul'dan üç gün önce Siirt'in Eruh ilçesine gelen 33 "Canlı Kalkan" tutuklandı. DEHAP, Sosyalist Gençlik Derneği, Sosyalist Demokrasi Gençliği üyelerinden oluşan grubun, operasyonların sürdüğü kırsal kesime girmelerine izin verilmemişti. Önceki akşam ilçe merkezine doğru yürümek isteyince gözaltına alınan "Canlı Kalkan"lar Eruh Cumhuriyet Savcılığı'nca "2911 sayılı gösteri ve yürüyüş kanununa muhalefet" suçundan tutuklandı. 

Eğitim-Sen'e kapatma ısrarı 

Tüzüğündeki "Bireylerin anadilde eğitim görmelerini savunur" maddesi nedeniyle kapatılması istemiyle açılan dava "Dilde bölücülük olmaz" denilerek reddedilen Eğitim - Sen, Ankara Başsavcılığı'nın "kapatın" ısrarından kurtulamadı. Başsavcılık, mahkemenin kapatma istemini reddettiği kararı temyiz etti. Son sözü Yargıtay söyleyecek. 

Tek kişilik protesto 

ANKARA Milliyet 
Gazi Üniversitesi'nin 2004 - 2005 eğitim - öğretim yılı açılış töreninde, Rektör Prof. Dr. Kadri Yamaç'ı "Özerk, demokratik üniversite istiyoruz" diye protesto eden bir öğrenci, güvenlik güçlerince salondan çıkarıldı. Yetkililer, protestocunun başka bir üniversitenin öğrencisi olduğunu belirtti. Yamaç, rektörlük seçiminde en çok oyu alan Rıza Ayhan'ın yerine Cumhurbaşkanı Sezer tarafından rektörlüğe getirilmişti. 

Okullarda AB denetimi 

Avrupa Birliği, oluşturduğu Eğitim Heyeti'ni Türkiye'ye gönderdi. Pakistan asıllı Fransız vatandaşı Abran Hassan başkanlığında ABD, Finlandiya, Norveç ve İtalyan eğitimcilerden oluşan komite, dün İstanbul'daki bazı okullarda araştırmalarda bulundu. İlk olarak Levent'teki Yıldız Erten Anaokulu'nu denetleyen heyet, burada okul kurucusu Yıldız Erten ile Müdür Handan Derya'dan bilgi aldı. Öğrenciler, komite üyelerine çiçek sundu. 


</TEXT>
</DOC>
