<DOC>
<DOCNO> 256361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonyas01.html </URL>
<DATE> 2004/07/18/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Köln'de Athena rüzgarı... 
</HEADLINE>
<TEXT>

     Pop müzik grubu Athena, Almanya turnesi çerçevesinde Köln kentinde verdiği konserde hayranlarını coşturdu. 
     Gloria Tiyatro Salonu'nda yaklaşık bin kişiye seslenen Athena, Türk hayranlarının yanı sıra Alman vatandaşları ve medyasının da ilgi odağı oldu. 
     Konser öncesi AA muhabirine açıklamada bulunan Athena grubu üyelerinden Hakan Özoğuz, Almanya turnesinin çok iyi devam ettiğini belirterek, bundan önce iki ayrı şehirde toplam 22 bin kişiye konser verdiklerini, Berlin'de de Türk Festivali'nde 130 bin kişiye seslendiklerini söyledi. 
     Stuttgart'da da düzenlenen bir festivalde 10 bin kişiye konser verdiklerini ifade eden Özoğuz, Almanya'da single hazırladıklarını ve bundan sonra da tamamen İngilizce olacak bir albüm yapacaklarını söyledi. 
     Hakan Özoğuz, Eurovision Şarkı Yarışması'ndan sonra Alman dinleyicilerinin arttığına da dikkati çekerek, yeni albümleri olan ''US''ın Almanya'da 26 Temmuz'da piyasaya çıkacağını ve bunun için bu turnede yeni albümlerinden sadece bir parça seslendiklerini kaydetti. 
     Bu konserden sonra Türkiye'ye döneceklerini ve 4 Ağustos'ta tekrar Almanya'ya gelerek Hamburg'da konser vereceklerini belirten Özoğuz, konser serilerine Rusya, Sırbistan-Karadağ ve Lüksemburg'da devam edeceklerini bildirdi. 
     Bu arada, Radio HAD'ın foto muhabiri olan ve aynı zamanda dünyaca ünlü Metallica rock grubunun resimlerini de çeken Thomas Rabsch da Athena'nın gün boyu özel resimlerini çekti. 
     
</TEXT>
</DOC>
