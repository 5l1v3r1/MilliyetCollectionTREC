<DOC>
<DOCNO> 276900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/yazar/bila.html </URL>
<DATE> 2004/10/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
AB'nin ayıbı 
</HEADLINE>
<TEXT>


Avrupa Birliği'nin, KKTC'nin de katılacak olmasına tepki göstererek, İslam Konferansı Örgütü ile İstanbul'da yapılması planlanan ortak forumu iptal ettirmesi, Türkiye'ye ve Kıbrıs Türklerine karşı büyük bir haksızlık ve tutarsızlık örneği oluşturdu. 
AB, Türkiye'ye ve KKTC'ye karşı verdiği sözleri çabuk unuttu. Annan Planı'na "evet" diyen Türk tarafını cezalandırmaya çalışıyor. Hem de plana "hayır" diyen Rum tarafının baskısıyla. İstanbul forumunun iptal edilmesi gösteriyor ki, AB, Güney Kıbrıs'ın ipoteği altında. Güney Kıbrıs yönetimi, AB'yi esir almış gibi. Rumların isteği üzerine Türk tarafına haksızlık yapmayı sürdürüyor... 
Tutarsızlık boyutuna gelince... 
Madem AB'ye göre Kuzey Kıbrıs'ta bir Türk siyasi varlığı yok, o zaman, neden Mehmet Ali Talat, Avrupa başkentlerine "Başbakan" sıfatıyla davet edildi. Brüksel'de AB yetkilileriyle neden "Başbakan" sıfatıyla görüştü. AB'ye göre Talat, neyin, nerenin başbakanıydı 
Bir diğer tutarsızlık örneği ise İstanbul ortak forumunu, AB ülkelerinin talep etmesi. Ankara'ya ve Dışişleri Bakanı Abdullah Gül'e her fırsatta böyle bir forum toplanması talebini ileten, başta Almanya ve İngiltere olmak üzere AB ülkeleri. Sonra KKTC katılacak diye toplantıyı iptal ettiren de AB. 
Bu ne perhiz, bu ne turşu... 
Böyle bir toplantıya katılmayı Kıbrıs Türk Devleti'ni tanıma olarak gören AB ülkeleri, Ankara'nın bütün ortak yol önerilerini de geri çevirmiş durumda. Örneğin, Ankara, AB ülkelerine toplantıya katılın isterseniz diye bir açıklama yaparak, bunun KKTC'yi tanıma anlamına gelmediğini belirten bir öneride bulunmuş. Hatta bunu yeterli görmezseniz biz de aynı yönde açıklama yapalım da denilmiş. Ama buna karşın AB ülkeleri, toplantıya katılmama kararlarını değiştirmemişler... 
Üstelik Ankara, Güney Kıbrıs'la Gümrük Birliği'ni onaylama kararı almışken. 
Ankara'nın attığı adımlara bakın, bir de AB'nin tutumuna... 
AB'nin Türkiye'ye ve Kıbrıs Türklerine karşı yaptığı ayıptır. 
Bu tutum gösteriyor ki, AB, Kıbrıs başta olmak üzere her alanda istediği her şeyi yaptırmadan Türkiye'nin de, Kıbrıs Türklerinin de hakkını teslim etmeyecek. 



</TEXT>
</DOC>
