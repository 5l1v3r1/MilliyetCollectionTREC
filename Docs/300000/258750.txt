<DOC>
<DOCNO> 258750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/soneko15.html </URL>
<DATE> 2004/07/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Özel finans kurumları, 5.1 katrilyon lira fon topladı 
</HEADLINE>
<TEXT>

     Özel finans kurumlarının ÖFK topladığı fonlar, yüzde 25'ten fazla büyüyerek 5.1 katrilyon lira düzeyine kadar yükseldi. Bu kuruluşlar 3.6 katrilyon liralık fon kullandırdı. 
     ANKA'nın Bankacılık Düzenleme ve Denetleme Kurumu'ndan BDDK edindiği verilere göre, özel finans kurumları 16 Temmuz itibariyle 5 katrilyon 67 trilyon liralık fon topladı. Toplanan fon tutarı, yılbaşındaki 4 katrilyon 36 trilyon liralık düzeyine göre yüzde 25.5 arttı. 
     ÖFK'lardaki katılma hesapları yüzde 28.6 artarak 4 katrilyon 68 trilyon liraya çıktı. Bunun 2 katrilyon 463 trilyonunu yabancı para, 1 katrilyon 605 trilyonunu Türk Lirası hesaplar oluşturdu. 
     Bu kurumlardaki cari hesaplar da 617 trilyonu yabancı para, 381 trilyonu TL olmak üzere toplam 998 trilyon lira oldu. Cari hesaplarda yılbaşından bu yana yüzde 14.4'lük artış gözlendi. 
     
     3.6 KATRİLYONLUK FON KULLANDIRDI 
     ÖFK'lar, 16 Temmuz itibariyle 3 katrilyon 576 trilyon liralık fon kullandırdı. Kullandırılan fon tutarı, yılbaşındaki 2 katrilyon 542 trilyon liralık düzeyine göre yüzde 40.7 oranında arttı. 
     Söz konusu kuruluşların kullandırdığı fonların 2 katrilyon 108 trilyon lirasını Türk Lirası, 1 katrilyon 468 trilyon lirasını yabancı para hesaplar oluşturdu. 
     ÖFK'ların takipteki alacaklarının tutarı ise 93 trilyon lira oldu. Takipteki alacaklar, yılbaşından bu yana yüzde 59.9'luk hızlı bir gerileme gösterdi. 
     Bu kurumların 16 Temmuz itibariyle toplam likit değerleri 1 katrilyon 32 trilyon lira, finansal kiralama alacakları 734 trilyon lira, sabit kıymetleri net 505 trilyon lira olarak gerçekleşti. 
     
</TEXT>
</DOC>
