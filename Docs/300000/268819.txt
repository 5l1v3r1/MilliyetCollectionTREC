<DOC>
<DOCNO> 268819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur13.html </URL>
<DATE> 2004/09/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Diyanetten kız çocuklarının eğitimi için çağrı... 
</HEADLINE>
<TEXT>

     Diyanet İşleri Başkanı Ali Bardakoğlu, bir ülkenin geleceğinden emin olmasının yetiştirdiği gençliğin sağlıklı, bilgili, çalışkan, dürüst, vatanına, milli ve dini değerlerine bağlı olmasıyla mümkün olacağını ifade ederek, kız çocuklarının eğitimine önem verilmesi gerektiğini belirtti. 
     Bardakoğlu, müftülüklere gönderdiği yazıda, Türkiye Cumhuriyeti Hükümeti ile UNICEF'in işbirliği çerçevesinde düzenlenen ''Kız Çocuklarının Okullaşmasına Destek Kampanyası''na vaaz ve hutbeler ile destek verilmesini istedi. 
     Diyanet olarak bu hayırlı hizmete cuma hutbeleri ve vaazlar yoluyla destek verilmesinin milli ve dini bir görev olduğunu vurgulayan Bardakoğlu, şunları kaydetti 
     ''Bir ülkenin geleceğinden emin olması yetiştirdiği gençliğin sağlıklı, bilgili, çalışkan, dürüst, vatanına, milletine ve dini değerlerine bağlı olmasıyla mümkündür. Eğitimin ilk aşamasını ve belki de en önemli temel yapısını anneler gerçekleştirmektedir. Bu yönüyle anneleri, insanlık tarihinin gerçek mimarları ve aile yuvasının ilk öğretmenleri olarak değerlendirmek yerinde olacaktır. Ülkemizin ihtiyaç duyduğu aydınlık nesli yetiştireceklerin anneler olacağı dikkate alındığında, yarınların anneleri olacak kızlarımızın eğitilmesi daha da önem arz etmektedir.'' Ali Bardakoğlu, kız çocuklarının okullaşması kampanyası çerçevesinde yeni eğitim-öğretimin başlayacağı 10 Eylül Cuma günü vaazlarda, radyo ve TV konuşmalarında çocukların, özellikle de kız çocuklarının eğitim-öğretimden mahrum bırakılmaması için halkın bilgilendirilmesini istedi. 
     
     EĞİTİM HUTBESİ 
     Öte yandan, Diyanet İşleri Başkanlığı'nca hazırlanan ''Eğitim ve Öğretimin Önemi'' konulu hutbe de 17 Eylül Cuma günü okutulacak. 
     Hutbede, İslam dininin ilme ve bilgiye gereken değeri verdiği, bilgiye ulaştıracak bütün meşru yolları açık tuttuğu, ilim öğrenmek için zaman, mekan, yaş sınırı koymadığı vurgulandı. 
     İslam'ın kadın erkek herkese beşikten mezara kadar ilim öğrenmeyi emrettiği, hayatın her aşamasında kişinin kendi durum ve konumuna göre ilimle iç içe olması istendiği ifade edilen hutbede, ''Nesillerimiz bize emanettir. Nesillerin iyi bir eğitim almaları ve ahlaklı yetiştirilmeleri onları bir hakkı olduğu gibi bizim de önemli vazifelerimizdendir. Her alanda gerekli eğitim ve öğretimin sağlanması, toplumsal bir ödevdir'' denildi. 
     Yeni bir eğitim ve öğretim yılına girerken çocukların ve gençlerin eğitim haklarının bir kez daha hatırlanması vurgulanan hutbede, şu görüşlere yer verildi 
     ''Onların kendilerine, ailelerine, çevrelerine, milletimize ve insanlığa yararlı birer birey olarak yetiştirilebilmelerinin iyi bir eğitimle mümkün olabileceğini hiçbir zaman akıldan çıkarmamalıyız. 
     Gerek bireysel ve gerekse toplumsal düzeyde ilme giden yolları açma ve ilmin önündeki engelleri kaldırma gayreti içinde olalım. Kız olsun erkek olsun çocuklarımızın ve gençlerimizin ilim öğrenmeleri için bütün imkanlarımızı seferber edelim. Aydınlık yarınların, bugünden imanlı, bilgili, erdemli, donanımlı ve saygılı nesillerin yetiştirilmesine bağlı olduğunu unutmayalım.'' 
     
</TEXT>
</DOC>
