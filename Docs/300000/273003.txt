<DOC>
<DOCNO> 273003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/ekonomi/aeko.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye karşıtlarının eline koz veriliyor' 
</HEADLINE>
<TEXT>


Hükümetin TCK konusundaki açıklamalarının hayal kırıklığı yarattığını belirten TÜSİAD Başkanı Sabancı, 'Türkiye karşıtı lobilerin eline koz veriyoruz' dedi 


Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, "Biz AB ile temel meselelerimizi hallettiğimiz düşüncesinden hareketle, ülkemizin geleceğine yönelik konuları konuşurken, hükümetin Türk Ceza Kanunu TCK konusundaki açıklamaları hayal kırıklığı yarattı" dedi. 
Sabancı, TÜSİAD olarak önceki gün üyeleriyle birlikte yılın ikinci Yüksek İstişare Konseyi toplantısını gerçekleştirdiklerini hatırlatarak, toplantının ağırlıklı gündeminin, Türkiye'nin AB üyeliği ve ekonomik gelişmeler olduğunu kaydetti. Ekonomik konularda hükümetin bugüne kadar ki başarılı icraatlarını değerlendirdiklerini, öte yandan, bugüne kadar eksik kalmış bulunan sosyal güvenlik sistemi, kayıtdışı ekonomi ile mücadele, vergi reformu, yatırım ortamının iyileştirilmesi gibi yapısal reformlara dikkat çektiklerini belirten Sabancı, ekonomik güven ortamının geliştirilmesi ve sürdürülebilir büyümenin sağlanması yönünde bu eksiklerin tamamlanmasının önemini tartıştıklarını belirtti. 

'Bu kadar az süre kala...' 
Ömer Sabancı, şunları kaydetti "Biz AB ile temel meselelerimizi hallettiğimiz düşüncesinden hareketle, ülkemizin geleceğine yönelik bu konuları konuşurken, hükümetin TCK konusundaki açıklamaları hayal kırıklığı yarattı. Bir yandan, başta Sayın Başbakan olmak üzere, hükümet, son iki yıldır, kararlılıkla, AB ile müzakerelerin başlaması için yoğun mesai harcadı, çok ciddi olumlu adımlar attı. Biz de TÜSİAD olarak, bu adımları destekledik ve bu konu için yoğun çalışmalar yaptık. Türkiye'nin AB ile entegrasyonu 40 yıllık geçmişe sahip. 6 Ekim'deki Komisyon raporuna ve 17 Aralık'taki Konsey kararına bu kadar az bir süre kala, Kopenhag Kriterleri'nin büyük ölçüde yerine getirildiği, son TCK düzenlemeleri için Meclis'in olağanüstü görüşmeye çağrıldığı, muhalefet ile bu konuda uzlaşma sağlandığı bir noktada, bu çelişkili beyanatlar, hem Türkiye'de hem de AB kamuoyunda kafaları karıştırdı." 

'AB kamuoyunu yok sayamayız' Başbakan Erdoğan'ın TCK konusunda 6 Ekim'e kadar ilerleme isteyen AB'ye verdiği 'İçişlerimize karışamazlar' sözüne atıfta bulunarak, şöyle dedi "AB üyesi 25 ülkenin kamuoylarını yok sayamayız. Türkiye karşıtı lobilerin eline koz veriyoruz. Hükümetin ısrarı, hem AB yolunda sıkıntılara yol açıyor, hem de gerek içerideki cari açık, gerekse dışarıdaki olumsuz ortam nedeniyle en çok ihtiyaç duyduğumuz bir dönemde ekonomik istikrarı olumsuz etkiliyor. Biz TÜSİAD olarak bu konuda sağduyunun hakim olmasını bekliyoruz. Çocuklarımızın ve torunlarımızın geleceği bunu gerektiriyor." 


</TEXT>
</DOC>
