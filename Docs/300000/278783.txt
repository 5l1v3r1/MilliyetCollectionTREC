<DOC>
<DOCNO> 278783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/ekonomi/eko02.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Türkiye kendi ayakları üzerinde duracak 
</HEADLINE>
<TEXT>


Yeni programın AB'nin mali kaynaklarına sırtını dayamadığını belirten Bakan Babacan, 'Kendi işimizi sıkı tutmalıyız' dedi 

EKONOMİ SERVİSİ 

ABD ve Almanya'daki temaslarını tamamlayarak Türkiye'ye dönen Devlet Bakanı Ali Babacan üç yıllık yeni ekonomik programın Avrupa Birliği'nin AB kaynaklarına sırtını dayayan bir program olmadığını söyledi. 
Babacan, Atatürk Havalimanı'nda düzenlediği basın toplantısında, "Türkiye'nin AB'ye maliyeti ne kadar " sorusu üzerine, "Bu konuda ne kadar rakam ortaya atılsa bunların hepsi boş. Hiçbirine inanmamak lazım" dedi. AB'nin 2013'e kadar bütçesini yaptığını ancak o tarihten sonraki yeni bütçede Türkiye ile ilgili bütçenin yer alacağını vurgulayan Babacan, şöyle konuştu "AB'nin kaynaklarına güvenen, o kaynaklar olmazsa olmaz bir ekonomik yapıyı istemiyoruz. Türkiye'nin önce kendi ayakları üzerinde durmayı öğrenmesi lazım. Kendi işini sıkı tutması lazım. Zaten Avrupa da tam üyelik günü geldiğinde ayakları üzerinde duramayan, sürekli bir yerlere sırtını dayamak zorunda kalan, istikrarsız bir ekonomiye sahip olan bir ülkeyi de arasında üye olarak görmek istemeyecektir. Biz kendi ekonomimizi ne kadar sıhhatli ne kadar sağlam hale getirirsek o tarih itibariyle üyelik imkanımız da o kadar kolaylaşacaktır." 


</TEXT>
</DOC>
