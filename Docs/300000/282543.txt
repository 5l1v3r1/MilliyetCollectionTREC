<DOC>
<DOCNO> 282543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur17.html </URL>
<DATE> 2004/10/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İmamlara "hız" kontrolü... 
</HEADLINE>
<TEXT>

     Çanakkale Müftülüğü, teravih namazlarının ortalama 20 dakikanın altında kılınmaması için imamları kontrol ediyor. 
     Müftü Cevat Altun, AA muhabirine yaptığı açıklamada, ramazan öncesi müftülük personeliyle toplantı gerçekleştirdiklerini belirterek, ''Bu toplantılarda camilerde görev yapan imam arkadaşlarımıza teravih namazını hızlı kıldırmamaları konusunda uyarılarda bulunduk. Ayetleri anlaşılır bir dille okumalarını istedik'' dedi. 
     Altun, Çanakkale'de yaklaşık 20 caminin iftardan sonra namaz kılmak için gelenlerle dolduğunu ifade ederek, ''Cemaatin içinde yaşlı ve hastalarda bulunabiliyor. Çoğu zaman bu kişiler namaz kılarken zorlanıyorlar ve cemaate yetişemiyorlar. Bu nedenle imamlarımızdan teravih namazını 20 dakikanın altında kıldırmamalarını istedik'' diye konuştu. 
     Altun, müftülük bünyesinde oluşturulan bazı görevlilerin her akşam değişik camilere giderek imamları kontrol ettiklerini kaydetti. 
     
</TEXT>
</DOC>
