<DOC>
<DOCNO> 273822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/siyaset/siy13.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Avrupa'yı Aydın'la ikna edecek 
</HEADLINE>
<TEXT>


ABDULLAH KARAKUŞ 


TCK'da yapılacak zina düzenlemesiyle ilgili tepkileri azaltmak için bugün Brüksel'e gidecek Başbakan Recep Tayyip Erdoğan'a, bakan olarak sadece zinayla ilgili düzenlemeyi anlatması için Diyanet'ten Sorumlu Devlet Bakanı Mehmet Aydın eşlik edecek. Emine Erdoğan da eşinin yanında olacak. Yurtdışında doktora yapan ve İngilizce, Fransızca, Arapça bilen Aydın, AB ülkelerinin bakanlarıyla samimi olmasıyla tanınıyor. Erdoğan'ın da Avrupa'yı bilen ve zina konusunu en iyi anlatabilecek kişi olmasından dolayı Aydın'ı tercih ettiği belirtiliyor. Heyette Erdoğan'ın yakın danışmanlarından Ömer Çelik ve Egemen Bağış da yer alıyor. Erdoğan'ın dışişleri danışmanlarından Ahmet Davutoğlu, Nabi Avcı, Ender Arat, Volkan Bozkır ve Fuat Tanlay da Brüksel kafilesinde yer alıyor. 



</TEXT>
</DOC>
