<DOC>
<DOCNO> 262060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko36.html </URL>
<DATE> 2004/08/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Akça Enerji halka açılıyor... 
</HEADLINE>
<TEXT>

     Akça Holding Genel Koordinatörü Cemal İpekoğlu, holding şirketlerinden Akça Enerji Üretim ve Dağıtım Otoprodüktör Grubu A.Ş.'nin yüzde 40'ının halka arz edileceğini bildirdi. 
     Yazılı bir açıklama yapan İpekoğlu, holding şirketlerinden Menderes Tekstil'in enerji ihtiyaçlarını karşılayan Akça Enerji'nin 12-13 Ağustos günlerinde halka arz edileceğini ifade etti. 
     Halka arzın Vakıf Yatırım liderliği ve Euro Menkul Değerler eş liderliğindeki 7 aracı kurumdan oluşan konsorsiyum tarafından yürütüleceğini kaydeden İpekoğlu, her hissenin 3 bin 500 liradan sunulacağı arzda, 2 milyon lot hisse satılarak 7 trilyon lira gelir hedeflendiğini bildirdi. 
     Şirketin, Denizli'nin Sarayköy İlçesi'ndeki 10.4 megawat kapasiteli santralında NAFTA kullanıldığını kaydeden İpekoğlu, şöyle devam etti 
     ''5-6 ay içinde doğalgaz kullanmaya başlandığında maliyetler yüzde 30 oranında azalacak. Halka arzla kurulu gücü 10 milyon dolarlık yatırımla 27 megawatta çıkaracağız. Bu yatırımın 7 trilyon liralık bölümünü halka arzdan karşılayacağız. Üretilecek enerjiyi hem mevcut, hem de aramıza yeni katılacak ortaklara satacağız. Enerjimizi Türkiye ile paylaşacağız.'' Akça Holding'in, Menderes Tekstil'den sonra ikinci halka arzı Akça Enerji'de gerçekleştireceğini belirten İpekoğlu, halka arzla birlikte, şirket sermayesinin 100 milyar liradan 5 trilyon liraya çıkacağını, öz sermayesinin ise 10 trilyon liraya yükseleceğini ifade etti. 
     
</TEXT>
</DOC>
