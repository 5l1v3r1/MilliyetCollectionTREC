<DOC>
<DOCNO> 270535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/guncel/gun01.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tünel dehşetini anlattılar 
</HEADLINE>
<TEXT>


Kastamonu'daki yangından yaralı kurtulan mühendis, facianın kaynaktan değil, elektrik kontağından çıktığını söyledi. İşçi Ömer Akgün de, "Tüm umudumuzu kaybetmişken son anda kurtarıldık" dedi 

KASTAMONU DHA 

Kastamonu Küre'de önceki gün çıkan tünel yangınından yaralı olarak kurtulan makine mühendisi Yılmaz Akın 57 , yangının kaynak yapılırken değil, elektrik kontağından çıktığını söyledi. Yaşadığı dehşet dakikalarını anlatan Akın, şunları kaydetti "Bakır madeninin taşındığı bandın makarasını değiştirdiğimiz sırada elektrik kaçağı sonucu kablolar tutuştu. Kabloları ellerimle söndürmeye çalıştım ancak başaramadım. Duman bir anda bütün galerileri sarınca beş arkadaş kaçarak kurtulduk." 

'Arkadaşımla helalleştik...' 
Yangından yaralı kurtulan işçi Ömer Akgün de, ölen arkadaşı Sebahattin Çukur'la, yangın sırasında helalleştiklerini söyledi. İki çocuk babası, 10 yıllık maden işçisi Akgün 29 , Çukur'la birlikte tahkimat yaptıkları sırada bir anda galeriyi duman bastığını belirterek, şöyle konuştu 
"İki metre yüksekliğindeki bir yere çıktık. Atlet ve kazaklarımızla ağzımızı kapattık. Dumandan geçemediğimiz için kurtarılmayı bekledik. Bir ara tüm umudumuzu kaybettik. O an, aklıma eşim ve çocuklarım geldi. Ölüm korkusuyla arkadaşım Sebahattin ile helalleştim. Tam kendimden geçmeye başladığım sırada sesler duyduk. Kazadan yaklaşık 4 saat sonra kurtarma ekipleri bize ulaştı. Hastaneye gelir gelmez ailemi aradım." 

Maden işçileri toprağa verildi 

Kastamonu'nun Küre ilçesindeki bakır madeninde önceki gün çıkan yangında yaşamını yitiren 19 işçi, dün Başbakan Recep Tayyip Erdoğan'ın da katıldığı törenle toprağa verildi. Otopsilerin ardından cenazeleri teslim alan ailelerin feryatları yürekleri dağladı. Daha sonra ambulanslarla Nasrullah Camii'ne getirilen cenazeler için, toplu cenaze namazı kılındı. Erdoğan, namazın ardından Bakan Hilmi Güler'le birlikte işçi Mehmet Özkan'ın tabutunu taşıdı. 


</TEXT>
</DOC>
