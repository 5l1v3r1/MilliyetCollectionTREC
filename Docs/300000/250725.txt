<DOC>
<DOCNO> 250725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/guncel/agun.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör otobüste 
</HEADLINE>
<TEXT>


İSTANBUL yine bomba dehşetiyle sarsıldı. DHKP-C üyesi kadının belediye otobüsünde kucağında taşıdığı bomba patladı 4 kişi öldü, 18 kişi yaralandı. TERÖRİSTİN belden aşağısı koparken, cehennem yerine dönen otobüs, kopan kol ve bacaklarla doldu. İstanbul Valisi, otobüs ve yolcuların hedef olmadığını söyledi 

ŞÜKRAN ÖZÇAKMAK, ŞÜKRAN PAKKAN, GÜLAY FIRAT, ŞENOL DEMİRCİ, TAHSİN AKSU, ŞAKİR AYDIN, LUBE AYAR, MUSTAFA KURTARAN, OSMAN KARA, GÜRKAN AKGÜNEŞ, MUSTAFA SEVEN, BÜNYAMİN AYGÜN 

NATO Zirvesi öncesi İstanbul'da patlayan bomba kan döktü. Otobüsle taşınan ses bombası, araçtaki hareket nedeniyle Çapa'daki Kızılay Kan Merkezi'nin önünde DHKP-C üyesi olduğu öne sürülen bir kadının kucağında patladı, 4 kişi öldü, ikisi ağır 18 kişi yaralandı. 
MGK'nın Ankara'da terörü konuştuğu saatlerde, Beyazıt - Soğanlı hattında çalışan "97B" numaralı 34 BJM 68 plakalı otobüste patlama meydana geldi. Otobüs 15.15'te Çapa Millet Caddesi üzerindeki Kızılay Kan Merkezi önüne geldiğinde, ön koltuklarda oturan bir kadının kucağındaki paket patladı. Ortalık bir anda cehenneme dönerken, yolcular panik halinde kapı ve pencerelere hücum etti. Şoför Erdem Kara yaralandığı için kapıları açamayınca yolcular acil imdat kollarını kullanıp kapıları tekmeleyerek açtı. 
Polis ilk olarak, görgü tanıklarının "18 yaşlarındaki kot pantolonlu ve mavi renk ayakkabılı genç kız indikten sonra patlama oldu" ifadesi üzerine bu genç kızı Aksaray'da gözaltına aldı. Şüpheli görülen 2 kişi daha gözaltına alındı. Daha sonra bombanın taşıyıcı örgüt üyesi kadının kucağında patladığı bildirildi. 

Kimliği belirlendi 
İstanbul Tıp Fakültesi Genel Cerrahi Anabilim Dalı öğretim üyesi Prof. Dr. Korhan Taviloğlu, bombayı taşıyan genç kadının, hastaneye getirildiğinde belden aşağısının kopmuş olduğunu açıkladı. 
Kadının üzerinde Behice Çatalca adına düzenlenmiş kimlik çıktı. Polis, kadının gerçek kimliğinin tespit edildiğini ve DHKP-C üyesi olduğunu söyledi. 

Polis durdurdu iddiası 
Bu arada, bazı televizyon ile radyolara görgü tanığı olarak telefonla bağlanan bir kadın, otobüsü polisin durdurduğunu öne sürdü. Otobüsün ön tarafında oturduğunu söyleyen kadın, polisin kapıyı açtırdıktan sonra "Bu otobüste bomba var" dediğini, ardından da patlamanın olduğunu öne sürdü. Polis, bu iddiayı doğrulamadı. 
Bu arada, İzmir Çiğli'de bir tekel büfesine dün sabah el yapımı boru tipi bomba atıldı. Patlamada ölen ya da yaralanan olmadı. Yalova'da da bir otomobil galerisine çanta içinde bırakılan zaman ayarlı bomba, uzmanlarca etkisiz hale getirildi. 

Bush'un programı değişmiyor 

Ankara ve İstanbul'daki patlamalar, ABD Başkanı Bush'un Türkiye ziyaretini etkilemezken, NATO da Türkiye'ye güvenlerinin tam olduğunu bildirdi. Bush'un gezisinin planlandığı şekilde gerçekleşeceğini vurgulayan ABD'li bir yetkili, "NATO Zirvesi sırasında İstanbul'un güvenliği konusunda Türk makamları ile işbirliği halindeyiz. Zirve'nin gerçekleşmemesini gerektirecek bir durum yok" dedi. 
Brüksel'deki NATO merkezinde basın toplantısı düzenleyen Genel Sekreter Jaap de Hoop Scheffer, zirvenin güvenliği konusunda hiçbir endişesi bulunmadığını belirterek, "Türkiye'ye güvenimiz tamdır" diye konuştu. Patlamalarla birlikte bir kez daha gündeme gelen zirve güvenliği konusunda NATO da destek veriyor. İttifak, zirve boyunca görev yapmak üzere 3 adet erken uyarı uçağı AWACS'ı Türkiye'ye gönderdi. NATO, kimyasal, biyolojik, radyoaktif ve nükleer saldırılar konusunda uzman bir ekibi de İstanbul'a gönderiyor. 

'Yanımdakinin yüzü parçalandı' 

OTOBÜSTE bulunan Çanakkale 18 Mart Üniversitesi öğrencisi Gökhan Durak 18 , tatil için geldiği İstanbul'da yaşadıklarını şöyle anlattı "Körükten sonraki ilk koltuğa oturdum. Çoğunluk benim olduğum bölgedeydi. Birden çok büyük bir patlama oldu. Bütün camlar kırıldı. Ortalığı bembeyaz bir duman kapladı. Yanımdakinin yüzünün parçalandığını gördüm. Birçok kişinin kolu ve bacağı koptu. Şoför iyi durumda değildi. Zorlamamıza rağmen bir süre kapıları açamadık. Acil durum düğmesine basıp kapıları açmayı başardık." 

El Al, İstanbul'a uçuşları durdurdu 

İSRAİL Havayolları'nın El Al , Türkiye'ye uçuşları askıya aldığı bildirildi. İsrail'in Kanal 10 televizyonu, El Al'ın dün akşam İstanbul uçuşunu beklenmedik bir şekilde iptal ettiğini, ancak uçuşun ne zaman yapılacağı konusunda bilgi vermediğini duyurdu. Uçuşların askıya alınma nedeni açıklanmadı, ancak gerek televizyon gerekse gazete haberlerinde, Türk yetkililerin, El Al'ın Atatürk Havalimanı'ndaki güvenlik prosedürlerinde değişiklik talep etmesinden sonra, İsrail güvenlik yetkililerinin uçuşların askıya alınmasını tavsiye ettiği belirtiliyor. Medyadaki haberlerde, havayolu yetkililerinin, kararın İstanbul'daki saldırılarla ilgisinin bulunmadığını bildirdikleri duyuruldu 

18 kişi yaralandı 

Belediye otobüsünde DHKP-C'li bir teröristin yol açtığı patlamada 18 kişi yaralandı. İkisi ağır olan yaralıların isimleri şöyle Cansu Şahin ağır yaralı , Perihan Ercan ağır yaralı, hayati tehlike var , Tugay Arıcı, Eyüp Demir, Erdem Kara, Ayşe Uçmaz, Güneş Dağlı, Zeynep Gökalp, Tuba Karaca, Sabriye Koçyiğit, Fazlı Karataş, Ramazan Başak, Erdal Yaşar, İzzet Kızıltaş, Öznur Karaca, Songül Koçyiğit, Melek Akyalçın, Recep Bildan. Patlamada, terörist kadının yanı sıra yolcular Zehra Şahin 40 , Kemal Polat 68 ve Feride Ilgız 50 hayatını kaybetti. 

Vali Hedefleri otobüs değildi 

İstanbul Valisi Muammer Güler, "Bomba 25-26 yaşlarında bir kadının kucağında patlamıştır. Kadın parçalanarak hayatını kaybetmiştir. Patlama ses bombasıdır. Genç kadın canlı bomba değil, bomba taşıyıcısıdır" dedi. Bombanın muhtemelen taşınırken patladığını söyleyen Güler, şöyle devam etti "Hedef otobüs ve yolcular değildir. Ses bombası kapalı alanda bu kadar etki meydana getirebiliyor. Patlama, otobüs hareket halinde olduğu için gerçekleşti" 


</TEXT>
</DOC>
