<DOC>
<DOCNO> 262193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur48.html </URL>
<DATE> 2004/08/10/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Yine aynı gaflet... Kalorifer kazanı için binanın kolonlarını kestiler 
</HEADLINE>
<TEXT>

     Eskişehir'de temel kolonlara zarar vererek kalorifer kazanı yerleştirdikleri ve tesisat döşettikleri için yıkılma tehlikesiyle karşı karşıya kalan Meram Apartmanı sakinleri binayı tahliye etmeye başladı. 
     Güllük Mahallesi Baykal Sokak'ta bulunan ve SSK çalışanları tarafından 1979 yılında yaptırılan 40 daireli Meram Apartmanı'nın B bloğunda yaşan 20 ailenin 1992'de izinsiz olarak kalorifer döşetmesi üzerine gündeme gelen olaya, Vali Kadir Çalışıcı el koyunca, binada oturanlar taşınmaya başladı. 
     Vali Çalışıcı, AA muhabirine, her an yıkılma tehlikesi bulunduğu rapor edilen apartmanın sakinlerine tanınan 7 günlük sürenin 4 gününün bittiğini belirterek, binanın iki-üç gün içinde tahliye edilmiş olacağını söyledi. 
     Yapılacak incelemeler sonunda söz konusu apartmanın ya güçlendirileceğini veya yıkılacağını ifade eden Çalışıcı, ''Tüm uyarılara rağmen binayı boşaltmayan vatandaşların kendi iyilikleri için cebren boşaltma kararı aldım. Yoksa üzücü olayla karşılaşabilirdik'' dedi. 
     Bu arada, Meram Apartmanı'nda bulunan 40 dairede kalan ailelerin 35'inin tahliye işlemini gerçekleştirdiği, kalan 5 ailenin ise eşyalarını topladığı bildirildi. 
     
     OLAY 
     Meram Apartmanı'nın B Blok sakinlerinin 6 ay önce yaptığı seçim sonucu yönetime gelen Ömer Altınok, binada inceleme yapıp kolon ve kirişlere zarar verildiğini görünce, olayı alt kademe Tepebaşı Belediyesi'ne bildirmişti. 
     Belediye ekiplerinin yaptığı incelemede, binanın bazı kolonlarına zarar verildiği, kolonlarda patlama olduğu, bazı kirişlerin betonlarının kalorifer tesisatı borusu geçirmek için kırıldığı ve donatıların kesildiği tespit edilmişti. 
     Bunun üzerine Tepebaşı Belediyesi 28 Haziran'da, apartman sakinlerinin 7 gün içinde binayı boşaltmaları gerektiği yönünde tebligatta bulunmuş, ancak bu sürede taşınan olmamıştı. Daha sonra devreye Büyükşehir Belediyesi, ardından da Vali Kadir Çalışıcı girmişti. 
     
</TEXT>
</DOC>
