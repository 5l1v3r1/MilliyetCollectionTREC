<DOC>
<DOCNO> 290437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonsiy01.html </URL>
<DATE> 2004/11/20/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Sarıgül'e alkış yok... 
</HEADLINE>
<TEXT>

     Mersin Temiz Toplum Hareketi Derneği Başkanı Mustafa Müderrisoğlu, demokrasi anlayışına destek vermek için Şişli Belediye Başkanı Mustafa Sarıgül'ün mitingine katılacaklarını, ancak alkış tutmayacaklarını bildirdi. 
     Müderrisoğlu, yaptığı yazılı açıklamada, CHP örgütleriyle muhalif partililer arasında yaşanan Mustafa Sarıgül'ün bugün düzenlenecek mitingine katılıp-katılmama kaosu karşısında, her iki tarafı da uyarmak için sessizce izleyeceklerini belirtti. 
     
     Mitinge katılacaklar ama alkışlamayacaklar 
     Siyasilerin halktan kopuk yaşadığını ileri süren Müderrisoğlu, "halk, yüce devletine saygısından, acılar içinde sizin düzelmenizi bekliyor. Sizler ise bağnazlığınızı bir türlü aşamıyor, bin entrika ile koltuk kavgası veriyorsunuz. İşte bu göz boyamanıza aldanmadığımızı göstermek için, demokrasi çevresinde halka olmak üzere, paylaşmanın da aykırı düşünmenin de bir düzeyi olduğunu anlamayan sizlere ibret için, Mustafa Sarıgül'ün mitingine katılacağız ama alkış bile tutmayacağız." 
     
</TEXT>
</DOC>
