<DOC>
<DOCNO> 262694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yazar/tamer.html </URL>
<DATE> 2004/08/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Roche'un etik kuralları 
</HEADLINE>
<TEXT>


Roche Türkiye üst yönetimi günlerdir, SSK'nın ilaç alım ihalelerine kendi girmek yerine hep aynı ecza deposunu sokarak hem SSK'yı, hem de Roche'u büyük maddi zarara uğratmakla suçlanıyor. Gazetelerde her gün, Roche'un küçücük bir depo üzerinden yürüttüğü garip satış yöntemiyle ilgili yeni bir boyut, yeni belgeler ortaya çıkıyor. İlk günlerde zoraki bir açıklama yapan Roche Yönetim Kurulu Başkanı Faruk Yöneyman'ın cephesinde ise, Roche'un pazar günü 10 gazeteye verdiği yarım sayfalık ilanlı savunmanın ardından tam bir sessizlik hüküm sürüyor. 
Uluslararası ilaç devlerinin Türkiye'deki şirketlerinin son dönemde kurdukları Araştırmacı İlaç Firmaları Derneği Başkanı aynı zamanda Novartis Türkiye Başkanı Dr. Altan Demirdere'nin 10 gün suskun kaldıktan sonra önceki gün yaptığı yazılı açıklama da hayli zoraki Roche'a arka çıkması "gerekli, ama mümkün değil" havasında, adet yerini bulsun diye kaleme alınmış. 

Rekabet sözleşmesi 
Bu arada 2000 yılından bu yana Roche'un tüm ülkelerdeki şirketlerinde gerek eski çalışanlara, gerekse şirkete yeni girenlere imzalatılan bir "Roche Çalışanları Rekabet Kuralları Uyum Sözleşmesi" var ki, maddelerini okuduğunuzda insana "Bu ne perhiz, bu ne lahana turşusu" dedirtiyor Her ülkedeki eski - yeni tüm çalışanlara imzalatıldıktan sonra Roche'un İsviçre - Basel'deki merkezinde toplanan bu sözleşmeler, Roche'un tespit ettiği rekabet kurallarına aykırı davranan çalışanın iş akdinin, tek taraflı ve tazminatsız feshedileceği hükmünü içeriyor. 

Pazarda hakim durum 
Sözleşmenin aşağıda özetleyeceğim şu 2 maddesi bile, Roche için önümüzdeki günlerin yeni gelişmelere gebe olduğunu gösteriyor 
"Avrupa'nın herhangi bir ülkesinde, pazar payınızın 30'dan yüksek olduğu herhangi bir ilaçta, hiçbir ad altında müşteriler arasında farklı uygulama yapamazsınız. Birine 30 liraya sattığınız ilacı diğerine 40 liraya satamazsınız, birine 30 gün vade uygularken, diğerine 90 gün vade tanıyamazsınız.Hele pazar payınızın 50'nin üzerinde olduğu bir ilaç söz konusuysa, çok hakim durumdasınız demektir. Dolayısıyla çok daha dikkatli olun. Rekabet kurallarının çiğnendiği ortamlarda bile bulunmayın, bulunduğunuz mek nda bu yönde bir durum ortaya çıkarsa, derhal o mek nı terk edin." 

Pazar payı 58.5 
Roche'un Beşer Ecza Deposu'na sattığının 3 katı fiyatla SSK'ya sattığı NeoRecormon kanser ilacında Türkiye'deki pazar payı 2003'te 56.5. Bu yılın ilk 6 ayında 58.5. Neorecormon örneğinde Roche, sözleşmede tarif edilen 50'nin üzeri piyasa hakimiyeti durumunda. Dolayısıyla Roche çalışanları ve yöneticilerinin, rekabet kurallarının çiğnendiği ortamlarda bile bulunmamaları gerekirken, onlar ilacı 3 ayrı fiyata satmakla kalmamışlar, ödemelerde 3 ayrı vade de uygulamışlar 
Roche'un İsviçre'deki merkezinin bu katı kuralları, etik ve dürüstlük adına koyduğunu falan sanmayın. Sadece Roche değil, büyük boyutlardaki hiçbir ticari işletme, bu tür katı kuralları babasının hayrına getirmez zaten. Nitekim Roche örneğinde de sütten ağzı yananın, yoğurdu üfleyerek yeme durumu söz konusu 
Nasıl mı 

Roche'un sabıkası 
Dünyanın en büyük vitamin üreticisi olan Roche, A, C ve E vitaminlerinde Alman BASF ve Fransız Rhone Poulenc firmalarının da aralarında bulunduğu 7 büyük vitamin üreticisi hakkında, Amerika'da fiyat belirleme, haksız rekabet yaratma ve kartel oluşturma suçlarından dava açılıyor. 7 vitaminciden, anti tröst yasalarını çiğnedikleri için toplam 4.3 milyar dolar tazminat istenirken, Roche'un payına düşen miktar 765 milyon dolar. 90'lı yılların sonlarındaki bu dava Roche ve BASF açısından bir orta yol bulunarak ve daha düşük bir tazminat ödenmesi suretiyle tatlıya bağlanıyor. Ve sütten ağzı yanan Roche, büyük boyutta benzeri tazminatlarla yeniden karşılaşmamak için bir kopyası önümde bulunan Rekabet Kurallarına Uyum Sözleşmesi'ni hazırlayarak eski - yeni tüm çalışanlarına imzalatıyor. 



</TEXT>
</DOC>
