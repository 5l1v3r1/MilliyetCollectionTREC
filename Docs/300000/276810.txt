<DOC>
<DOCNO> 276810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sontur10.html </URL>
<DATE> 2004/10/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Markette cinayet 
</HEADLINE>
<TEXT>

     Antalya'da bir market sahibi, dükkanına hırsızlık amacıyla girdiği iddia edilen sabıkalı kişi tarafından tabancayla vurularak öldürüldü. 
     Alınan bilgiye göre, Kazım Karabekir Mahallesi'ndeki Mevlana Market'in sahibi Gaffar Erdoğan'ın yeğeni Muhammet Erdoğan, markete hırsızlık amacıyla girmeye çalıştığı iddia edilen İ.G'yi farketti. 
     Yeğeninin haber vermesi üzerine marketin bulunduğu sokağa gelen Gaffar Erdoğan, yeğeni ve damadı Resul Kaynar ile kaçan İ.G'yi sokak aralarında kovalamaya başladı. Kovalamacada, tabancasıyla ateş açan İ.G, Gaffar Erdoğan ve yakınlarını yaraladı. 
     Hırsızlıktan sabıkası bulunduğu belirlenen İ.G, çevredeki vatandaşlar tarafından etkisiz hale getirilirken, olayda ağır yaralanan market sahibi Gaffar Erdoğan hastaneye kaldırılırken yolda yaşamını yitirdi. Hafif yaralanan Erdoğan'ın yeğeni Muhammet Erdoğan ve damadı Resul Kaynar ise SSK Antalya Bölge Hastanesi'nde tedavi altına alındı. 
     Gözaltına alınan cinayet zanlısı İ.G'nin sorgusu sürerken, markete hırsızlık amacıyla girmeye çalıştığı iddia edilen İ.G'nin yanında 2 kişi daha bulunduğu ve yaşanan kovalamacada sokak aralarına kaçarak gözden kayboldukları öne sürüldü. 
     
</TEXT>
</DOC>
