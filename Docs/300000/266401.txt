<DOC>
<DOCNO> 266401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/dunya/axdun01.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanklar türbenin kapısına dayandı 
</HEADLINE>
<TEXT>


Amerikan tankları, Mehdi Ordusu milislerinin elindeki Hz. Ali Türbesi'nin 20 metre yakınına mevzilendi 

DIŞ HABERLER SERVİSİ 


Amerikan tankları, radikal Şii lider Mukteda El Sadr ve kendisine bağlı Mehdi Ordusu milislerinin bulunduğu Irak'ın Necef kentindeki Hz. Ali Türbesi'nin etrafındaki çemberi dün iyice daralttı. Londra'da kalp ameliyatı olan 73 yaşındaki Şii lider Büyük Ayetullah Ali El Sistani'nin dün Irak'a döndüğü saatlerde, türbeyi günlerdir kuşatma altında tutan Amerikan zırhlıları, türbeye 20 metre mesafeye geldi. 
Tankların iyice yaklaşması ve Amerikan keskin nişancılarının ateşi yüzünden türbenin bütün kapıları dün milisler tarafından kapatıldı. Bu arada bir Amerikan uçağının, türbenin batı tarafına 3 füze attığı, ortalığın toz duman olduğu, türbenin camlarının kırıldığı açıklandı. 
Krize çözüm bulmak için Londra'dan Irak'a dönen Sistani'nin Necef'e bugün gideceği açıklandı. Sistani, tüm Şiilerin Necef'e yürümesini istedi. Bundan bir süre sonra Sadr da Şiileri Necef'e çağırdı. 

Amerikalının kafasını kestiler 
El Kaide'ye yakınlığıyla bilinen Irak'taki "Ensar El Sünnet" örgütüne ait internet sitesinde, Amerikan casusu olduğu iddia edilen bir kişinin başının kesilmesini gösteren fotoğraflar yayımlandı. 1980'de ABD vatandaşlığına geçen Cemal Tevfik Salman'ın, adını Halid Abdülmesih olarak değiştirdiği ve gazetecilik maskesi altında direnişçilere karşı casusluk faaliyetlerinde bulunduğu öne sürüldü. 


</TEXT>
</DOC>
