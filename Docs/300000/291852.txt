<DOC>
<DOCNO> 291852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonyas03.html </URL>
<DATE> 2004/11/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
''Muhteşem yabancı'' Halle Berry... 
</HEADLINE>
<TEXT>

     Oscarlı ünlü yıldız Halle Berry, ''Perfect Stranger'' adlı bir gerilim filminde rol alacak. Berry, filmde esrarengiz cinayete kurban giden arkadaşının ölümünü araştıran kadını canlandıracak. 
     Internetteki ''variety'' sitesinin haberine göre, Revolution Studios'un yapımcılığını üstlendiği filmin senaryosunu Todd Komarnicki kaleme alıyor. 
     Yapımcılar, daha önce Jon Bokenkamp ve Frank Runzilli tarafından ele alınan senaryonun bir türlü yazılamaması yüzünden çekimleri başlayamayan filmde sonunda senarist Komarnicki ile el sıkıştı. 
     Şirket, bunun üzerine soluğu Halle Berry'nin yanında alarak ünlü yıldıza teklif götürdü. Berry'den önce filmin başrolü için gündeme gelen Julia Roberts'ın hamileliği nedeniyle yapımda görev alamadığı ifade edildi. 
     Filmde esrarengiz cinayete kurban giden arkadaşının ölümünü araştıran gazeteciyi canlandıracak Berry, arkadaşını öldüren ve internette faaliyet gösteren kötü güçleri tuzağa düşürmek için film boyunca izleyiciye gerilim dolu dakikalar yaşatacak. 
     Son olarak rol aldığı ''Kedi Kadın-Catwoman'' adlı filmin eleştirmenler tarafından yerden yere vurulmasıyla hayal kırıklığına uğrayan Berry, bu yeni film ile sinemada yeni bir çıkış yapmayı planlıyor. 
     Berry, daha önce de yine gişe başarısızlığına uğrayan ''Gothika'' adlı gerilim filminde izleyiciyle buluşmuştu. 
     
</TEXT>
</DOC>
