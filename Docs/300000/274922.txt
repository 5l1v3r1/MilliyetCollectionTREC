<DOC>
<DOCNO> 274922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/dunya/dun03.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda istihbaratı Maocu parti kurmuş 
</HEADLINE>
<TEXT>



Hollanda'da İstihbarat birimlerinin, yıllarca ülkedeki Maocu örgütlenmeyi kendi kontrolü altında yürüttüğü bildirildi. 
NRC Handelsblad gazetesinin Hollanda İstihbarat Teşkilatı'nın eski görevlilerinden Frits Hoekstra'ya dayanarak verdiği habere göre, 1970 - 1980 yılları arasında Hollanda'da faaliyet gösteren Hollanda Marksist LeninistPartisi'nin MLPN yönetimi, sürekli olarak istihbarat görevlilerinin elinde bulundu. 
Partiye, Çin Halk Cumhuriyeti yönetiminden yıllarca Arnavutluk üzerinden gizli para akışı sağlandı. Arnavutluk üzerinden para girişine aracılık eden "Hollanda Arnavutluk Vakfı" da yine istihbarat teşkilatı tarafından kuruldu ve yönetildi. Çin, Hollanda'daki öğrenci ve bilim adamlarını Mao görüşüne kazandırmak amacıyla bu paraları gönderdi. Hoekstra'ya göre, bu yöntemle Çin istihbarat birimlerinin Hollanda'daki gerçek Maoculara para göndermesi de önlenmiş oldu. 
Partinin üye sayısı 50'yi geçmiyordu ve bunların da 10'dan fazlasını istihbarat görevlileri oluşturuyordu. Frits Hoekstra'ya göre, istihbarat örgütü o dönemde Maocu Marksist Leninist Partiyi, küçük ama çok ses çıkaran bir hareket olarak değerlendiriyordu. 




</TEXT>
</DOC>
