<DOC>
<DOCNO> 271922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/yazar/cemal.html </URL>
<DATE> 2004/09/15/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Demirel, Erdoğan, zina... 
</HEADLINE>
<TEXT>


Demirel ile önceki gün sohbet ederken AKP lideri Erdoğan ile ilgili olarak, "Erdoğan karar verirken de, kararından dönerken de cesur..." demişti. 
Sanıyorum, haklı çıktı. 
AKP ile CHP'nin Ceza Yasası'ndaki değişikliklerle ilgili son dakika uzlaşması, öyle anlaşılıyor ki, zina konusunu gündemden düşürecek. 
Yerinde bir uzlaşma ve iyi bir gelişme. 
Aşağıda, bu gelişmeden daha önce yazmış olduğum yazı yer alıyor. 
hhh 
Akla takılan, siyaset kulisinde güncel olan bir soru Avrupa'da, Amerika'da bu kadar tepkiye yol açacağını kestirse, AB'den tarih gibi son derece kritik bir olay öncesi gene de zina işine girer miydi Tayyip Erdoğan .. 
Sanmıyorum. 
Peki, bundan sonra döner mi 
Tayyip Erdoğan'ın Turgut Özal'a benzeyen yanları var. Ayrıca Özal'ı sevdiği, onu birçok bakımdan aşmaya çalıştığı da malum. Ama Özal'a göre daha pragmatik sayılabilir. 
Özal fazla inatçıydı. 
Bir nokta gelir, Nuh der peygamber demezdi. Vazgeçmeyi yenilmek gibi görürdü. Bir tavla partisinde bile yenilmeyi içine sindiremezdi. Kendi siyasal mücadelesine zarar vereceğini bile bile, bir saatten sonra geri basmazdı Özal. 
Yani pilavdan dönenin kaşığı kırılsın inatçılığı... Bizim siyaset yelpazesinin özellikle muhafazakar ve sağ kanadında yaygın olan bir anlayış. Ama bu konuda AKP lideri Erdoğan'ın Özal'dan biraz daha farklı olduğu söylenebilir. Yakın geçmişte daha pragmatik tutumlar aldı. Zarar vereceğini gördüğü, hissettiği zaman geri dönüşler yapabildi. Türban, YÖK, imam hatip örnekleri var bu bakımdan. 
Peki ya zina konusu... 
Yumuşar mı, geri dönebilir mi 
AKP kampında yumuşama sinyalleri, ufak ufak geri basma belirtileri suyun üstüne vurmuyor değil. 
Demirel'le geçen gün zina konusunu bu çerçevede konuştuk. Tayyip Erdoğan'ın kararlılığı konusunda ilginç bir görüşü var dokuzuncu Cumhurbaşkanı Demirel'in. 
Özetle şöyle dedi 
"Erdoğan karar verirken de, kararından dönerken de cesur. Belki daha doğru deyişle, karar verirken de değiştirirken de tereddüt etmiyor." 
Zina konusunda Erdoğan'ın kendi kendisini sıkıştırdığı kanısında Demirel. Bir yanda kendi tabanı, içerisi, öte yanda dışarısı, Avrupa... Vazgeçse bir türlü, yola devam etse bir türlü. Bu saatten sonra Erdoğan'ın vazgeçeceğine pek ihtimal veremiyor Demirel. 
Bu açıdan iki yanıtı var. 
Birincisi 
"Bugün sokağa çıksan, zinayı sorsan yüz kişiden sekseni zinanın cezalandırılmasını ister. Bunu bilerek girdiler zina konusuna. Tercihleri gayet bilinçli. Tartışma devam ettikçe, güçlendiklerine inanıyorlar. 'Bakın Avrupa'ya giriyoruz ama kendi manevi değerlerimizi koruyoruz' mesajı..." 
Demirel'in ikinci yanıtı 
"Tayyip Erdoğan tarih alacağından emin. Zinanın bunu değiştirmeyeceği kanısında. Bu yüzden zina kararından vazgeçeceğini pek sanmıyorum." 
Demirel genel olarak Türkiye'nin gidişi konusunda iyimser. Başta işsizlik olmak üzere Türkiye sorunlarının, eksiklerinin tabii farkında. Ama buna karşılık, "Kendi kendini taşıyabilen bir Türkiye"nin sahneye çıkmakta olduğunu düşünüyor. 
AKP'nin bölünmesi gibi bir olasılık ufukta yok Demirel'e göre. AKP'ye açılmış olan kredinin devam ettiği, daha bir süre de devam edeceği kanısında. 
Şöyle dedi Demirel 
"Bugün Türkiye'nin sorunu iktidar değil, iktidar alternatifidir. Bu alternatif gözükmüyor siyaset sahnesinde." 
Uzun yıllardır ilk kez Güniz Sokak'ta sohbet ettik Demirel'le. Salondaki tek değişiklik oturduğu yer. Berjeri gitmiş, yerine taht benzeri iki kişilik yüksek bir kanepe gelmiş. Ve etrafında sandalye ve koltuklar... Önünde yine üstü kitaplarla dolu sehpası. Kissinger'in, Thacther'in, Churcill'in, Bernard Lewis'in What Went Wrong kitapları gözüme çarpıyor. 
"1967'de geldik Güniz Sokağa" diyor Demirel, "Çok şey yapıldı bu evde, çok şey gördü bu ev..." Telefonu yine çalıyor ve kendisi yanıtlıyor. Çarşamba günleriyse evi herkese açık. "Randevu falan olmadan isteyen geliyor." Belki hayatındaki tek değişiklik, öğleden sonraları çalışmaya fren koyması ve yürüyüşe çıkması... 
Avrupa Birliği'ni önemsediğini belirtiyor. Türkiye'nin dışlanamayacağını, tarih alacağını söylüyor. 
Bir sözünün altını çiziyorum 
"Türkiye Cumhuriyeti projesi aslında bir Avrupa projesidir." 
Ben de paylaşıyorum bu görüşünü... 
PKK'yı da konuşuyoruz. 
Türkiye'ye bundan sonra artık eskisi gibi, 1990'lardaki gibi zarar veremeyeceğini belirtiyor Demirel. 'Kürt milliyetçiliği'nin, ayrılıkçılığının sahneden kaybolmayacağını, ancak aş ve iş sorunu çözüldükçe, bu konunun zararsız bir boyutta tutulabileceğine inanıyor. 
Demirel'le bir Güniz Sokak sohbetinin özeti böyle. 



</TEXT>
</DOC>
