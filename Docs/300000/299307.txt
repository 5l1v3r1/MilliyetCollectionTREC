<DOC>
<DOCNO> 299307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonyas10.html </URL>
<DATE> 2004/12/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Elektronik eşya alırken CE işaretine dikkat... 
</HEADLINE>
<TEXT>

     Konya Elektronikçiler Odası Başkanı Kadir Erölmez, elektronik eşya alırken ürünün üzerinde CE standart işareti olmasına dikkat edilmesi gerektiğini söyledi. 
     Erölmez, AA muhabirine yaptığı açıklamada, yılbaşı hediyelerine yönelik alışverişlerin artmasıyla birlikte, pek çok kalitesiz elektronik eşyanın da yol kenarlarındaki tezgahlarda boy göstermeye başladığını belirtti. 
     Yılbaşı hediyelerinde elektronik eşyaların önemli bir yer tuttuğunu ifade eden Erölmez, çok sayıda vatandaşın fiyatların düşük olmasının cazibesine kapılarak kalitesiz eşyaları satın aldığını bildirdi. 
     Vatandaşlardan, seyyar tezgahlarındaki saat ve radyo gibi elektronik eşyaları satın almamalarını isteyen Erölmez, şunları kaydetti 
     ''Birkaç milyon liraya seyyar tezgahlarında hiçbir garantisi olmadan satılan elektronik eşyalar, kısa süre içinde bozularak kullanılamaz hale gelmektedir. Elektronik hediyelik eşya alırken ürünün üzerinde CE standart işareti olmasına dikkat edilmelidir. Çünkü bu işaret, söz konusu elektronik eşyanın AB standartlarında olduğunu gösterir. Üründe marka güvencesi de önemlidir. Bu nedenle elektronik eşyanın sabit bir satış noktasından alınması ve garanti belgesi aranması gereklidir.'' Erölmez, en çok tercih edilen hediyelik elektronik eşyalar arasında ise masa saatleri, radyolar ve cep telefonlarının geldiğini sözlerine ekledi. 
     
</TEXT>
</DOC>
