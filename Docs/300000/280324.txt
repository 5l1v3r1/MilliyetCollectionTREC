<DOC>
<DOCNO> 280324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun49.html </URL>
<DATE> 2004/10/15/ </DATE>
<TIME> 21.23 </TIME>
<AUTHOR>  </AUTHOR>
<HEADLINE>
Türkiye'nin AB üyeliği... Hollanda, görüş belirtmeye çalışıyor 
</HEADLINE>
<TEXT>

     Hollanda hükümeti, Türkiye hakkında, AB Dönem Başkanı olarak Aralık ayında yapılacak zirveye sunulacak görüşünü belirlemeye çalışıyor. 
     Hollanda'da, Bakanlar Kurulu'nun bugünkü toplantısında AB Komisyonu'nun Türkiye ile ilgili ilerleme raporu tartışıldı. Toplantıda, müzakerelere başlanması ya da ne zaman başlanabileceği konusunda hükümetin görüşünü belirleyen ortak bir noktaya varılamadı. 
     Başbakanlığa vekalet eden Maliye Bakanı ve Başbakan Yardımcısı Gerrit Zalm, Bakanlar Kurulu'nun ardından düzenlediği basın toplantısında, konunun çok önemli ve hassas olduğunu, dönem başkanı olarak diğer üye ülkelerin Türkiye hakkındaki ilerleme raporuyla ilgili yaklaşımlarını da görmek istediklerini söyledi. Hollanda'nın dönem başkanı olarak görüşlerinin az veya çok bir şekilde diğer üye ülkeler tarafından dikkate alınacağını belirten Gerrit Zalm, bu nedenle gelişmelerin Aralık ayına kadar izlenmesine ve değerlendirilmesine devam edileceğini söyledi. 
     Başbakan vekili Zalm, bir soru üzerine, hükümet içinde Türkiye hakkında görüş ayrılığı bulunmadığını, ancak farklı fikirlerin dile getirildiğini, gelişmelerin biraz daha izlenmesi benimsendiği için, hükümetin somut bir görüş ortaya koymadığı belirtti. 
     
</TEXT>
</DOC>
