<DOC>
<DOCNO> 299388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/yazar/akyol.html </URL>
<DATE> 2004/12/21/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Amerika, Fransa, Türkiye 
</HEADLINE>
<TEXT>


FRANSA hükümeti, dünya TV'lerinde İngilizcenin ve Amerika'nın etkisine karşı, "Fransız görüşü"nü yaymak için bir haber kanalı kuruyor. 
Kanal Fransızca, İngilizce, Arapça ve İspanyolca yayın yapacak. 
Konu Fransız-Amerikan çekişmesinin 'küresel' boyutlara tırmanmasının bir göstergesi. Türkiye'nin yeri bakımından da önemli. 
CNN'de "International Correspondents" programında konu tartışıldı. Le Figaro'dan Pierre Rousselin, "Fransız BBC'si, Fransız CNN'i olacak" dediği kanalı savundu 
- Amerikan kanalları dünyayı tek taraflı bilgilendiriyor. Mesela Fox TV Irak krizinde olayı çok basitleştiren, dürüst olmayan unfair yayın yaptı. Fransız kanalı, dünyaya farklı bir bakış açısından yayın yapacak. Fransızların görüşünü yansıtacak. 
Amerikan itirazı ilginçti... Financial Times'tan John Fund'un söyledikleri 
- Amerikan kanalları tek görüşlü değildir, çoğulcudur. Hatta, bir araştırmaya göre, siyasi muhabirlerin yüzde 80'i Bush yönetimine karşı. Irak krizinde aykırı görüşleri de verdik. Ama Fransız geleneğinde merkeziyetçilik vardır. Güdümlü ekonomi, güdümlü dış politika Fransız geleneğinin kavramlarıdır... 

TARTIŞMA iki farklı siyasi kültürü yansıtıyor Katolik-Jakoben geleneğin merkeziyetçi ve devletçi değerleri ile, Protestan-Liberal geleneğin ademi merkeziyetçi ve bireyci değerleri... 
Fransız kanalını 'devlet' kuruyor Amerikalı John Fund buna dikkat çekiyor, ABD'de hiç devlet kanalı olmadığını söylüyor. 
Fransız Rousselin'e göre, Amerikan kanalları tek taraflı propaganda yapıyor... Amerikalı John Fund'a göre ise, 'tek taraflı görüşler' Fransız geleneğine mahsustur, işte Fransa devlet eliyle propaganda yapmak için kanal kuruyor... 
Bizim açımızdan önemli olan şudur Fransız-Amerikan rekabeti derinleşiyor 
Fransa artık dünya TV'lerinde Amerika'ya karşı kendi propagandasını yapmaya hazırlanıyor. 
Amerikan-Fransız rekabetinin derinleşmesi ve neredeyse Soğuk Harp benzeri boyutlara doğru tırmanması, AB'yi çatlatır mı 
Türkiye'nin yeri ne olur 

TÜRKİYE siyasi gelenekleri bakımından Fransa'ya daha yakındır. Hem modern Fransa'nın, hem modern Türkiye'nin harcında liberalizm değil, Jakobenizm, devletçilik, merkeziyetçilik gibi değerler vardır. 
"Üniter devlet" ortak bir değerdir. 
Fransa, Türkiye'yle daha kolay bir "ortak dil" oluşturabilir ama maalesef Fransız milliyetçiliğinin dar kafalılığı bunu engelliyor. 
Brüksel'de en büyük engellemeyi Fransız cenahından gördük 
Amerika'nın "Ortaçağ kompleksleri"nin olmaması ve 'küresel strateji' açısından bakması, Türkiye'nin stratejik önemini daha iyi görmesini sağlıyor ama onunla da elbette sürtüşmelerimiz oluyor. 
Fransa bir gün Türkiye'ye muhakkak ihtiyaç duyacak ama ABD'nin yaptıkları gibi Fransa'nın yaptıklarını da "not ettik" tabii... 
Fransız devlet kanalının dört büyük dilde yayın yapmaya ihtiyaç duyması, "küresel rekabet"in sahalarını gösteriyor. "İspanyolca sahası"nı çıkarırsanız, kalan dünyada "Türkiye'siz strateji" olamaz. 
Amerika bunu görüyor. 
Bakalım Fransız kafası ne zaman anlayabilecek 



</TEXT>
</DOC>
