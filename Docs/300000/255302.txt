<DOC>
<DOCNO> 255302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun04.html </URL>
<DATE> 2004/07/14/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
CIA Terör tehdidi, 11 Eylül'den bu yana en yüksek düzeyde 
</HEADLINE>
<TEXT>

     ABD Merkezi Haberalma Teşkilatı CIA'in başkan vekili John McLaughlin, ABD'nin başkanlık seçimine hazırlandığı bu dönemde ülkeye yönelik terör tehdidinin, 11 Eylül saldırılarından bu yana en yüksek düzeyde olduğunu söyledi. 
     CIA başkanı George Tenet'in istifasının 10 Temmuz'da yürürlüğe girmesinin ardından başkan vekilliğine getirilen McLaughlin, medyaya yaptığı ilk açıklamasında, ''Bu, 11 Eylül'den bu yana gördüğüm hemen hemen en ciddi terör ortamı. Elimizdeki bilgiler, ülkemizin çok uyanık ve tedbirli olmasını gerektiriyor'' dedi. 
     McLaughlin, tehdidin, özel bir tarihi değil, 2 Kasım'daki başkanlık seçimine kadar olan süreyi kapsadığını belirtti. 
     Senato İstihbarat Komitesi Başkanı Cumhuriyetci senator Pat Roberts da, başkanlık seçimi öncesinde yapılacak Demokrat Parti ve Cumhuriyetçi Parti kongrelerine ilişkin terör kaygıları bulunduğunu söyledi. 
     Roberts, ''bazı delegeler, terörist saldırı endişesiyle kongrelere katılmamayı düşünüyor, ama ben katılacağım'' dedi. 
     Demokrat Parti'nin kongresi Temmuz sonunda Boston'da, Cumhuriyetci Parti kongresi de Ağustos sonunda New York'ta yapılacak. 
     ABD İç Güvenlik Bakanı Tom Ridge de, geçen hafta, El Kaide terÖr örgütünün bu yıl içinde ABD'de yeniden büyük çaplı bir saldırı gerçekleştirebileceği uyarısında bulunmuştu. 
     
</TEXT>
</DOC>
