<DOC>
<DOCNO> 288411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur16.html </URL>
<DATE> 2004/11/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Azmettiriciden sanığa "cinayet teşekkürü"... 
</HEADLINE>
<TEXT>

     Adana Barosu avukatlarından Mehmet Sayıs'ın tabancayla öldürülmesi olayının azmettiricisi olduğu öne sürülen sanık, olayın asıl failine, cinayeti gerçekleştirdiği için ''teşekkür'' etti. 
     Mahkeme heyeti, azmettirici sanığı müebbet, cinayet sanığını yaşı küçük olması dolayısıyla 20 yıl ve diğer 3 sanığı da 16 yıl 8'er ay hapis cezasına çarptırdı. 
     Adana 4. Ağır Ceza Mahkemesi'ndeki duruşmada, tutuklu sanıklar Kayhan Erkara, Cengiz İlhantekin, Ertem İlhantekin, Mehmet Emin Birkal, Muhsin Güler ve öldürülen avukat Mehmet Sayıs'ın annesi müşteki Hayriye Sayıs ile ağabeyi Münir Sayıs hazır bulundu. Tutuksuz sanık Ergin İlhantekin'in katılmadığı duruşmaya, gıyabi tutuklama kararıyla aranan Fatih Eynallı 28 ise yakalanamadığı için getirilemedi. 
     Sanık Kayhan Erkara, Mehmet Sayıs ile aralarında alacak meselesi olduğunu ve parasını alabilmek amacıyla evinin bulunduğu yere gittiğini söyledi. 
     Öldürmek amacıyla hareket etmediğini ve Cengiz İlhantekin'in ise olaya azmettirmediğini öne süren Kayhan Erkaya, şöyle devam etti 
     ''Ağabeyim, bir yaralama olayıyla ilgili tutuklanmıştı. Mehmet Sayıs'ı avukat olarak tutmak istedik. Kendisine 300 milyon lira verdim. 2 milyar lira isteyince parayı denkleştiremediğim için avukatlıktan çekilmesini istedim. Ancak, verdiğim 300 milyon lirayı da alamadım. Olay günü de paramı almak amacıyla oturduğu binanın önüne gitmiştim. Pişmanım.'' 
     
     CİNAYET SANIĞINA ''TEŞEKKÜR'' ETTİ 
     Cinayete azmettirdiği iddia edilen tutuklu sanık Cengiz İlhantekin de hakkındaki suçlamaları kabul etmedi. 
     Kayhan Erkara'nın husumet nedeniyle cinayeti işlediğini itiraf ettiğini belirten Cengiz İlhantekin, ''Önce, böyle bir olay gerçekleştirdiği için kendisine kızmıştım. Olayla ilgim yok ve katılmadım. Ama, Kayhan Erkara'ya Mehmet Sayıs'ı öldürdüğü için teşekkür ederim'' dedi. 
     Mehmet Emin Birkal, Muhsin Güler ve Ergin İlhantekin de olayla ilgilerinin bulunmadığını belirterek tahliye ve beraat taleplerinde bulundular. 
     Müştekiler Hayriye ve Münir Sayıs ise adalete güvendiklerini belirterek sanıkların en ağır şekilde cezalandırılmasını istediler. 
     Mahkeme heyeti, müebbet hapsine karar verdiği sanık Erkara'yı, olay tarihinde yaşının küçük olması nedeniyle cezasında indirim yaparak 20 yıla çarptırdı. Heyet, Cengiz İlhantekin'in ağırlaştırılmış müebbet hapis ve 3 ay süreyle geceli ve gündüzlü olmak üzere hücrede tutulmasına, diğer sanıkların da 16 yıl 8'er ay ağır hapis cezasına çarptırılmalarına karar verdi. Tutuksuz sanık Ergin İlhantekin delil yetersizliğinden beraat ederken, Fatih Eynallı'nın gıyabi tutukluluk halinin devamına karar verildi. 
     Duruşmayı Adana Baro Başkanı İsmet Altuğu, yönetim kurulu üyeleri ve çok sayıda avukat izledi. 
     Sanıklar, 1 Temmuz 2003 tarihinde Beyazevler Mahallesi 16. Sokak'ta Mehmet Sayıs'ın arabasına bineceği sırada tabancayla vurularak öldürülmesiyle ilgili yargılanıyorlardı. 
     
</TEXT>
</DOC>
