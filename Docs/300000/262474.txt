<DOC>
<DOCNO> 262474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo31.html </URL>
<DATE> 2004/08/11/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Karatenin vatanından şampiyon döndü... 
</HEADLINE>
<TEXT>

     Antalya'da yaşayan milli karateci Sema Veltan, 5-9 Ağustos tarihleri arasında Japonya'nın başkenti Tokyo'da düzenlenen ''7. Dünya Shotokan Karate Şampiyonası''ndan, 3 dalda altın madalyayla döndü. 
     Sema Veltan, karate sporuna, çocukluğundan beri ilgi duyduğunu, özellikle aksiyon filmlerinin ünlü isimleri Jackie Chan ve Bruce Lee'yi izlemekten hep keyif aldığını anlattı. 
     Veltan, AA muhabirine yaptığı açıklamada, karate sporuna başlamasının bu sporla ilgilenen komşusu aracılığıyla olduğunu kaydetti. 10 yaşından beri karate yaptığını anlatan 25 yaşındaki sporcu, geçen yıl 3-5 Ekim tarihleri arasında Ukrayna'da düzenlenen şampiyonada Avrupa ikinciliği elde ettiğini belirtti. 
     Bu şampiyona sırasında, Japonya'nın başkenti Tokyo'da ''7. Dünya Shotokan Karate Şampiyonası''nın yapılacağını öğrendiğini ifade eden Veltan, ''Shotokan, karatenin en sert kategorisidir. Eldiven kullanılmaz. Bu yüzden federasyon bu şampiyona için sporculara resmi destek sağlamıyor. Katılmak isteyenler kendi imkanlarıyla bu şampiyonaya gidebiliyorlar'' dedi. Ekonomik durumunun kendi imkanlarıyla Tokyo'ya gitmesine yetmediğini belirten Veltan, Antalya'nın alt kademe belediyelerinden Kepez Belediyesi'nin sponsorluğuyla şampiyonaya katıldığını kaydetti. 
     Tokyo'da 5-9 Ağustos tarihlerinde düzenlenen şampiyonaya Türkiye'den 5'i bayan 15 sporcuyla katıldıklarını belirten Sema Veltan, şunları söyledi 
     ''Şampiyonaya, arasında İngiltere, Rusya, İrlanda, Belçika ve Japonya'nın da bulunduğu 21 ülkeden 420 sporcu katıldı. Şampiyonada bayanlar takım katada, bayanlar takım kumitede birinci olduk. Ben ayrıca ferdi kumitede şampiyon olmayı başardım. En ilginç olanı grup yarı finali ve finalde Türk sporcularla karşılaşmış olmam. Karşılaşmada her iki sporcuyu da yendim. Kürsüye birinci olarak ben çıktım. İkinci Alanyalı sporcu Serpil Barış olurken, üçüncü ise İzmir'den Sevtap Çarboğa oldu. İlk defa üç Türk bir kürsüye çıktık. Elimize dev bir Türk bayrağı aldık. En büyük gururumuz ise karatenin vatanında bu büyük başarıyı kazanmaktı.'' Sema Veltan, gerçek hayatta bilgilerini kullanmaktan çok hoşlanmadığını da söyledi. Sokakta yürürken laf atılmasından rahatsız olmadığını belirten Veltan, ''Laf atıldığında bu bir kulağımdan girer, diğerinden çıkar. Ancak küfürlü konuşmaya tahammül edemiyorum. Bu yüzden birkaç burun kırmak zorunda kaldım'' diye konuştu. 

     
</TEXT>
</DOC>
