<DOC>
<DOCNO> 257817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/yasam/yas05.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
2 yıl sonra intikam cinayeti 
</HEADLINE>
<TEXT>


Aldatma gerekçesiyle 2 yıl önce eşini öldürdü, dün de eşiyle birlikte olduğundan şüphelendiği kişiyi ve sevgilisini vurdu 

GÖKHAN KARAKAŞ İstanbul 

İki yıl önce kendisini aldattığı gerekçesiyle eşini öldüren Fesih Aslanargün, hapisten çıkar çıkmaz elini kana buladı. Akli dengesi yerinde olmadığı belirtilen Aslanargün, öldürdüğü eşiyle birlikte olduğundan şüphelendiği Mustafa Can Görk'ü ve sevgilisini de tabancayla vurarak öldürdü. 
Erenköy Şemsettin Günaltay Caddesi üzerinde meydana gelen olayda kendisini aldattığından şüphelendiği eşini öldüren Aslanargün, bir süre önce hapisten çıktı. Akli dengesi yerinde olmadığı gerekçesiyle şartlı salıverilen Aslanargün, eşiyle birlikte olduğundan şüphelendiği Görk'ü de öldürmeye karar verdi. Görk'ün Erenköy'deki adresini bulan Aslanargün, Görk'ün otomobilini kurşun yağmuruna tuttu. Görk, otomobil içinde hayatını kaybetti. Aslanargün, İlknur Güney'i de öldürüp kaçtı. Polis cezai ehliyeti olmadığı öğrenilen Aslanargün'ün yakalanması için operasyon başlattı. 



</TEXT>
</DOC>
