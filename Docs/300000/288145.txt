<DOC>
<DOCNO> 288145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur32.html </URL>
<DATE> 2004/11/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Erzak dağıtıyoruz diyerek girdikleri evde gasp yaptılar 
</HEADLINE>
<TEXT>

     Bursa'da, kendilerini ''Ramazan erzak dağıtıcısı'' olarak tanıtan iki kişinin, bağış almak için gittikleri evin sahibini ilaçla bayıltıp, yaklaşık 60 milyar liralık ziynet eşyası ve 5 bin 500 dolarını çaldıkları öne sürüldü. 
     Alınan bilgiye göre, Esenevler Mahallesi Elibol Sokak'ta oturan Gülten Sağır 34 , polise başvurarak, evine gelen iki kişinin, ''Biz ramazan erzak dağıtıcısıyız. Fakirlere yardım etmek istiyorsanız, bir gıda paketi hazırlayıp, bize verin'' dediklerini bildirdi. 
     Talebi kabul ettiğini ve yardım paketini hazırlamak için içeri girdiğini ifade eden Sağır, bir süre sonra yanlarına geldiği zanlılardan birinin burnuna kokulu bir bez tutarak, kendisini bayılttığını öne sürdü. 
     Sağır, uyandığında, evde bulunan çelik kasada bulunan ve yaklaşık 60 milyar lira değerinde olan ziynet eşyaları ile 5 bin 500 dolarının çalındığını fark ettiğini anlatarak, zanlıların yakalanmasını istedi. 
     Gülten Sağır'ın şikayetinin ardından olayla ilgili soruşturma başlatıldığı bildirildi. 
     
</TEXT>
</DOC>
