<DOC>
<DOCNO> 289230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko09.html </URL>
<DATE> 2004/11/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
YTL, cebe girmeden koleksiyonerlerin gözdesi oldu 
</HEADLINE>
<TEXT>

     Yurtdışındaki ve yurtiçindeki para koleksiyonerleri, yeni yılda tedavüle girecek 8. emisyon Yeni Türk Lirası'nın YTL ilk serisine sahip olmak için şimdiden sıraya girdi. 
     1 Ocak 2005'ten itibaren kullanıma girecek YTL için tüm kamu kurumları ile özel sektörün yoğun çalışmaları sürerken, koleksiyonerler de YTL'lerin ilk serisini heyecanla bekliyorlar. 
     Emisyonların ilk serisi olan A01 serisinin çabuk tükendiğine ve kolay bulunmadığına işaret eden koleksiyonerler, YTL'lerin şu anda bir antika değerinin olmadığını, ancak koleksiyoncuların ilk seri paralara çok ilgi gösterdiğini belirtiyorlar. 
     Para koleksiyonlarında banknotların ilk serilerinin ve özellikle hiç kullanılmamış olanlarının çil para değerli olduğunu kaydeden koleksiyoncular, nadir bulunan eski paralara bazen değer biçilemediğini ifade ediyorlar. 
     Piyasada çok bulunması nedeniyle şu anda tedavülde olan milyonlu banknotların uzun bir süre antika değeri taşımayacağını da belirten koleksiyoncular, ancak piyasaya çıkmasına az bir süre kalan YTL'ler için ilgi ve talebin daha şimdiden oluştuğunu kaydediyorlar. 
     
     YURTDIŞINDAN BİLE SİPARİŞ VAR 
     Yeni çıkacak kağıt YTL'lerin ilk serisi için dünyanın değişik ülkelerindeki yabancı koleksiyonerlerden talep almaya başladıklarına dikkati çeken koleksiyoncular, YTL hakkında özellikle internet yoluyla bilgi alındığını ifade ediyorlar. 
     Para, pul koleksiyoncusu Vedat Duman, A.A muhabirine yaptığı açıklamada, YTL'nin daha piyasaya çıkmadan koleksiyonerler tarafından aranır hale geldiğini belirterek, şunları söyledi 
     ''Yurtdışında yaşayan koleksiyoncular bize de YTL ayırın diyorlar. Örneğin en son olarak Japonya'da ve Kanada'da oturan bazı Türk koleksiyoncular telefon açarak bir takım kağıt YTL ayırmamı istedi.'' Para koleksiyonculuğunu başlı başına bir kültür olarak niteleyen Duman, ''Sıradan bir kişi bile bugünden koleksiyon yapsın, kendi parasının değerini bilsin. Çünkü Türkiye'de 5-10 sene içinde herşey değişiyor, Belki 5-10 sene sonra Türkiye AB'ye girecek ve YTL de antika olarak koleksiyonlarda yerini alacak'' dedi. 
     
     PARA NASIL DEĞER KAZANIYOR 
     Para banknotları, hiç kullanılmamış veya çok temiz olursa çil para koleksiyoncularca ilgi görüyor. En az 40 yıl önceki paralar bu kapsama giriyor. 
     Her emisyonun banknotu A'dan başlayıp, alfabeye göre devam ediyor. Üretilen seri para, örneğin A01'den A90'a kadar devam etmezse o zaman az olduğundan ve hemen farkına varılmadığından fiyatı artıyor. 
     Bugüne kadar geçilen yedi emisyon döneminde çıkarılan ve tedavülden kaldırılmış kağıt paralar, ne kadar az ve temiz olursa o kadar değerli oluyor. 
     Belirlemelere göre, koleksiyoncularda birinci emisyon dönemine ait kağıt paralara 40 dolar ile 150 bin dolar arasında, üçüncü emisyon dönemine ait paralara ise ortalama 100 ile 2 bin 500 dolar arasında değer biçiliyor. 
     Koleksiyoncularda, dördüncü emisyon dönemine ait kağıt paralar 200 ile 800 dolar arasında, beşinci emisyon dönemine ait kağıt paralar ise 110 ile bin dolar arasında değişen fiyatlarla meraklılarına sunuluyor. Şu anda tedavülde olan bol sıfırlı liralar ise 7. emisyonda bulunuyor. 
     
     TC TARİHİNİN EN DEĞERLİ KOLEKSİYON PARALARI 
     Cumhuriyet tarihinin en değerli koleksiyon parasının ise 1. emisyon 1000 lira bin lira olduğunu belirten Duman, çok az kişide bulunan bu paranın değerinin şu anda 100-150 bin dolar civarında olduğunu söyledi. 
     5 Aralık 1927 tarihinde çıkan ve eski yazılı olan Türk tarihinin en değerli parasının ön yüzünde Atatürk'ün portresi, arka yüzünde ''Sakarya demiryolu hattından bir görünüm''ün bulunduğunu anlatan Duman, söz konusu paradan piyasada sadece 23 tane bulunduğuna dikkati çekti. 
     1. emisyon bin lirasının döneminde değerinin de inanılmaz yüksek olduğunu ifade eden Duman, şu bilgileri verdi 
     ''O yıllarda Türkiye'nin parasının değeri çok büyük. O devirde o bin lirayı görecek kişi çok az. O zaman Atatürk ile 5-6 kişi görmüş olabilir. Birinci emisyonun 50 lirası ile o devirde Sıhhiye'den büyük bir bahçe alınabiliniyordu. Bin liraya da Yozgat ilini alırdınız herhalde. O dönemin kurtlu bir lira, 5 lira, 10 lira dediğimiz paraları ise bir kişinin üzerinde olur da köyden köye giderse, o parayı almak için insanı bile vururlardı.'' 
     
</TEXT>
</DOC>
