<DOC>
<DOCNO> 269034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonspo12.html </URL>
<DATE> 2004/09/04/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Ümit Milliler, Yunanistan maçı hazırlıklarına başladı... 
</HEADLINE>
<TEXT>

     Ümit Milli Futbol Takımı Teknik Direktörü Raşit Çetiner, Gürcistan maçının mutlak kazanmaları gereken bir karşılaşma olduğunu söyledi. 
     Raşit Çetiner, Rize Ekrem Cengiz Tesisleri'ndeki idman öncesinde yaptığı açıklamada, Gürcistan maçında oynanan oyun ve mücadeleden memnun olduğunu ifade ederek, yakaladıkları gol pozisyonlarını değerlendiremediklerini kaydetti. 
     Çetiner, ara vermeden Yunanistan maçı hazırlıklarını başladıklarını ve oradan istedikleri sonucu alacaklarına inandığını ifade ederek, şunları söyledi 
     ''Evimizde yaptığımız maçlar puan açısından bizim için fevkalade önemli. Bu nedenle Gürcistan maçı mutlak kazanmamız gereken bir karşılaşmaydı. Oyun olarak topla yüzde 70'e yakın bir oranla biz oynadık ve 11 tane net gol pozisyonumuz var. Fakat bunları kullanamadık ve maalesef berabere kaldık.'' Önlerinde Yunanistan maçı bulunduğunu ve bu maça hazırlandıklarını vurgulayan Çetiner, ''İnşallah oradan isteğimiz sonucu alacağız'' dedi. 
     Gürcistan karşısında çok gol pozisyonu bulmalarına karşın bunları değerlendirmediklerini, Yunanistan maçında aynı sorunu yaşamamak için oyuncularını uyardığı belirten Çetiner, ''Gol yollarındaki sıkıntımızın özellikle o bölgede oynayan oyuncularımızın kendi takımlarında oynanamamasından kaynaklandığını düşünüyorum. Yakalanan 11 pozisyonun 6 tanesinde Semih var. Ama maalesef istediğini yapamadı. Oynadığı oyundan son derece memnunum. İnanıyorum ki daha iyi olacak ve istediğimiz sonuçları alacağız'' diye konuştu. 
     
</TEXT>
</DOC>
