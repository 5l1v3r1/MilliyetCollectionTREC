<DOC>
<DOCNO> 262591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/ekonomi/eko01.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüketici kredilerinde bir problem yok' 
</HEADLINE>
<TEXT>


Maliye Bakanı Kemal Unakıtan'ın 'Tüketici kredilerini pompalamayın' sözünü kriz dönemlerindeki uyarılara benzeten bankacılar, 'Talep artışı normal, kaygı yersiz' dedi 

EKONOMİ SERVİSİ 

Maliye Bakanı Kemal Unakıtan'ın tüketici kredileri konusunda bankaları uyaran sözlerini değerlendiren bankacılar, bakanın tüketici kredilerindeki artışı kriz dönemiyle kıyasladığını belirtti. 
Şu anda tüketici kredilerinde bir problemin olmadığını belirten bir bankacı, Unakıtan'ın geçmişteki örnekleri düşünerek böyle bir uyarıda bulunduğunu söyledi. 
Unakıtan'ın bu uyarıyı yapacak doğru bakan olmadığını belirten bankacı, bireysel kredilerdeki talep artışının pompalama ile olamayacağını belirtti. Gelişmiş ve gelişmekte olan tüm ülkelerde bankayla çalışan nüfus artışı ve ekonomiye olan güven artışı paralelinde insanların borçlanma taleplerini artırdığını söyleyen bankacı, "Yaşanan artışlar normaldir. Bu gelişmeleri kriz öncesiyle kıyaslamamak lazım. O zaman ülke ekonomisi dibe vurmuştu. Şimdi 'tüketici kredileri tüketimi artırır, bu da enflasyonist baskı yaratır' kaygısıyla böyle konuşuluyor" dedi. 

Mayıs ayında da oldu 
Mayıs ayında tüketici kredilerinde yine hükümet üyeleri tarafından benzer uyarıların yapıldığını hatırlatan bankacı, o zaman faizlerdeki düşüşün fazla olduğunu kaydetti. Bankacı, sektörde olması gerekenden düşük faiz rekabetiyle piyasada pay almak isteyen bankaların olabileceğini belirterek bunun geçmişte yaşandığını söyledi. 
Büyük bir bankanın üst düzey yetkilisi de Unakıtan'ın tüketici kredileri konusundaki dünkü sözlerinin kendileri için, "1994 ve 2001 krizlerinde olduğu gibi hesapsız kitapsız bu işin içine girmeyin" anlamını taşıdığını bildirdi. 
Bankacı, Unakıtan'ın sözlerinin kendileri için "pazar payı kapmak için kimse aşırı rekabete girmesin ve herkes kendi bilançosuna göre hareket etsin" mesajını da içerdiğini ifade etti. 

Faiz artışı yok 
Bu uyarının ardından tüketici kredilerinde bir faiz artırımına gidilip gidilmeyeceği konusunda da yetkili, faiz artışı beklentisi içinde olmadıklarını söyledi. 
Önümüzdeki dönemde Merkez Bankası'nın, özellikle AB'den gelecek müzakere tarihi ile ilgili olumlu mesajlarla birlikte faizlerde indirime gidebileceğini de belirten yetkili, dolayısıyla faiz oranlarında yukarı bir gidişi öngörmediklerini kaydetti. 


</TEXT>
</DOC>
