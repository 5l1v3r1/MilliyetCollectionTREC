<DOC>
<DOCNO> 255717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur14.html </URL>
<DATE> 2004/07/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Tarım Bakanı Kaçak hayvan girişiyle ilgili iddialar doğru 
</HEADLINE>
<TEXT>

     Tarım ve Köyişleri Bakanı Sami Güçlü, sınırlardan kaçak hayvan girişi konusunda son günlerde gündeme gelen iddiaların doğru olduğunu belirterek, ''Hayvan kaçakçılığını önlemek için etkin önlemler alındı'' dedi. 
     TBMM Genel Kurulu, Başkanvekili Yılmaz Ateş başkanlığında saat 11.00'de toplandı. Ateş, gündeme geçilmeden önce 3 milletvekiline söz verdi. 
     CHP Ardahan Milletvekili Ensar Öğüt, kaçak hayvancılıkla ilgili gündemdışı konuşmasına başlarken kürsüden milletvekillerine bir fotoğraf göstererek, ''Bu kutsal inek... Sınırlarımızdan o kadar rahat geçiyor ki... Kaçak hayvancılık yüzünden Türkiye'de hayvancılık, bitme noktasına gelmiştir. Kaçak hayvan girişi önlenmezse tatilden sonra Meclis açıldığında hayvanları getirip Meclis'in bahçesine bağlayacağım'' dedi. 
     Tarım ve Köyişleri Bakanı Güçlü, Öğüt'ü yanıtlarken, Bakanlık olarak yaptıkları çalışmaların, kaçak hayvan girişiyle ilgili iddiaları doğruladığını belirtti. Kaçak hayvan girişinin hem üreticilerin faaliyetlerini sürdürmesini engellediğini hem de hayvan hastalıklarının kontrol edilememesine yol açtığını anlatan Güçlü, sorunla mücadele kapsamında hayvan kimlik ve kayıt çalışmalarını bu yıl içinde bitireceklerini bildirdi. Kaçak hayvanların mezbahalarda kesilmesini önlemek amacıyla bakanlık olarak isteyen üreticilere küpe dağıtacaklarını, ayrıca hayvan pazarlarında kontrollerin yoğunlaşacağını söyledi. 
     Konuyla ilgili olarak bakanlık temsilcileriyle Doğu ve Güneydoğu'da bazı illerde çalışmalar yaptıklarını hatırlatan Güçlü, sınırdan geçen hayvanlar için sağlık belgesi alarak legalleştirmenin en büyük sorun olduğunu vurguladı. Bu yönde sıkı kontrol ve denetim mekanizmasını hayata geçireceklerini, idari, istihbari ve güvenlik önlemleri alacaklarını ifade eden Güçlü, ayrıca cezaların da yükseltileceğini kaydetti. 
     Etkin önlemler nedeniyle bazı şikayetlerin olabileceğine, ancak bunlara bir süre katlanılması gerekeceğini anlatan Güçlü, kaçakçılığın önlenmesi için bunun gerekli olduğunu vurguladı. 
     
     17 AĞUSTOS DEPREMİ 
     AK Parti Sakarya Milletvekili Süleyman Gündüz, gündemdışı konuşmasını, 17 Ağustos Marmara depremine ayırdı. Depremde resmi kayıtlara göre 17 bin kişinin yaşamını yitirdiği ve 43 binden fazla kişinin yaralandığını hatırlatan Gündüz, Sakarya'da sanayi ve ticaretin büyük yara aldığını, kentte 50 binden fazla işsizin olduğunu söyledi. Gündüz, yaşanan acıların sarılmaya çalışıldığını belirterek, ''Allah bu memlekete bir daha felaket yaşanmasın'' dileğinde bulundu. 
     CHP İstanbul Milletvekili Ali Rıza Gülçiçek ise 16-18 Ağustos tarihleri arasında yapılacak Hacıbektaşi Veli Anma Törenlerine ayırdığı gündemdışı konuşmasında, ''Hacıbektaşi Veli, insanlığa eline, beline, diline sahip olmayı öğreti. Onun öğretileri dikkate alınsaydı, Sivas'ta 2 Temmuz olayları yaşanmazdı'' diye konuştu. 
     Gülçiçek, Hacıbektaş adıyla üniversite kurulması teklifinin gündeme alınması için destek istedi. 
     
</TEXT>
</DOC>
