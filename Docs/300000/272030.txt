<DOC>
<DOCNO> 272030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonsiy14.html </URL>
<DATE> 2004/09/15/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Ulla gemisinin batması.. CHP'nin komisyonu raporunu tamamladı... 
</HEADLINE>
<TEXT>

     CHP MYK üyesi ve Hatay Milletvekili Fuat Çay, tehlikeli atık taşıyan Ulla gemisinin batmasında Çevre Bakanlığı'nın büyük ihmali bulunduğunu ileri sürerek, ''Kasıt diyemeyiz ama gemi bilgisizlik, basiretsizlik ve sorumsuzluk nedeniyle batmıştır''dedi. 
     Çay, Ulla Gemisinin batmasının ardından Meclis grup başkanlığınca olayı incelemek üzere görevlendirilen komisyon üyeleri Hatay milletvekilleri Gökhan Durgun ve Abdülaziz Yazar ile birlikte hazırladıkları raporu, TBMM'de düzenledikleri basın toplantısı ile açıkladı. 
     Tehlikeli atık taşıyan ve 4 yılı aşkın süredir İskenderun Limanı'nda demirli bulunan Ulla Gemisinin batmasının AK Parti iktidarı tarafından basit ve sıradan bir olay gibi kamuoyuna sunulmak istendiğini belirten Çay, ''Bu olay, çevre bakanının yaptığı basit ve sıradan değerlendirmelerle geçiştirilecek boyutta bir olay değildir. Dileriz hükümet ve çevre bakanı bu yanlış tutumunu zaman geçirmeden değiştirerek görevini yapar'' dedi. 
     Fuat Çay, geminin çıkış yeri olan İspanya'nın, Basel sözleşmesi gereği gemiyi geri almak için Türk hükümetine bir aylık süre tanıdığını ancak bu süre sonucunda çevre bakanlığı tarafından hiçbir girişimde bulunulmadığını ifade ederek, ''Bu yapılmadığı için İspanya hükümetinin sorumluluktan kurtulduğu belirlenmiştir. Bu sonuçtan da çevre bakanlığının ve denizcilik müsteşarlığının ağır ihmalinden dolayı sorumlu olduğu anlaşılmaktadır''diye konuştu. 
     Uzmanların söz konusu gemi yükünün 4 yıl değil en fazla 2 hafta içinde gemiden tahliye edilebileceğini ve bunun en fazla 50 bin dolara mal olacağını açıkladığını kaydeden Çay, şunları söyledi 
     ''En basit şekliyle uluslararası hukuk problemleri ve ulusal hukuk ile icra, tedbir ve hacizleri devam etmekle birlikte, gemi yükünün tahliye edililip konteynerlere aktarılarak karada problemler çözülene kadar limanda gümrük sahası içinde muhafaza edilebileceği bir gerçektir. 
     
     ''GEMİ BİRAN ÖNCE ÇIKARILMALI'' 
     Çevre bakanlığınca, İspanya'nın gemi ve yükünü talep ettiği ve bir ay süre verildiği sırada veya daha sonra icra müdürlüğüne takip miktarı kadar teminat vererek, yükün üzerindeki haczi kaldırarak yükünü iade etmek mümkün olmasına rağmen, bu işlem yapılmamış ve kasıt demiyoruz ama bilgisizlik, basiretsizlik ve ağır bir sorumsuzluk sergilenerek bu sonucun yaşanmasına neden olunmuştur.'' Fuat Çay, İskenderun Körfezinin deniz canlılarının üremesi ve yaşaması için önemli bir yer olduğunu ve bu nedenle batık geminin biran önce yüküyle birlikte çıkarılması gerektiğini söyledi. Çay, her türlü sonuçtan olumsuz etkilenecek olan balıkçı esnafı ve turizmcilerin ziraat bankasına olan borçlarının da ertelenmesi gerektiğini kaydetti. 
     Çay, bir soru üzerine de hazırladıkları raporu soruşturma açılması için cumhuriyet savcılığına verdikleri ve gerek grup başkanlığı gerekse MYK'da yapacakları değerlendirmeler sonucunda konuyu TBMM gündemine taşıyabileceklerini sözlerine ekledi. 
     
</TEXT>
</DOC>
