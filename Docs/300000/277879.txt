<DOC>
<DOCNO> 277879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonyas11.html </URL>
<DATE> 2004/10/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Mutsuzluk alışveriş hastası' yapıyor 
</HEADLINE>
<TEXT>

     
     Tuncay DAĞLI ADANA, DHA 
     

PSİKİYATRİ Uzmanı Dr. İbrahim Bilgen, çeşitli nedenlerle ortaya çıkan mutsuzluk, yalnızlık, öfke, engellenme ve sinirlilik gibi olumsuz duyguların insanlarda alışveriş hastalığına yol açtığını söyledi. 
     Bazı kişilerin alışveriş yaparak kendilerini mutlu, güçlü, üstün, yeterli ve rahatlamış hissettiklerini belirten Dr. Bilgen, "Alışveriş hastalığı zorlantılı satın alma , kişinin satın alma dürtüsünü hissetmesi ve bu dürtüsünü kontrol edememe sonucu ortaya çıkıp, kişiyi maddi açıdan zor duruma sokan bir rahatsızlıktır. Günümüz tüketim toplumunda kişileri yoğun mali sıkıntıya sürükleyen, ardından evlilik ve aile yaşamında önemli sorunlara yola açan bu bozukluk gün geçtikçe daha da artmaktadır'' dedi. 
     Dr. İbrahim Bilgen, alışveriş hastalarındaki satın alma eyleminin, düşük olan kendilik saygısını arttırıp, kişiyi aşan stres, engellenme ve depresyon ile baş etmede rol oynadığını belirtti. 
     Çocuklarıyla sağlıklı ve doyurucu ilişki kuramayan sosyo- ekonomik düzeyi yüksek anne- babaların da bu eksikliği, onlara bir şeyler satın alarak tamamlamaya çalıştıklarını söyleyen Dr. Bilgen, bunun da çocuklarda gelecekte alışveriş hastalığının ortaya çıkmasına neden olduğunu vurguladı. 
     Kadınlarda daha sık görülen alışveriş hastalığının ortalama başlama yaşının 17- 30 olduğunu ifade eden Dr. Bilgen, şunları söyledi 
     "Alışveriş hastalığı nedeniyle tedaviye gelen hastaların büyük bir çoğunluğu, alışveriş öncesi büyük bir arzu, hoşnutluk ve mutluluk ile kontrol edilemez bir istek hali yaşadıklarını, ancak, sonrasında da gerginlik ve yoğun bir suçluluk hissi duyduklarını belirtiyorlar.'' Bu kişiler bir mağazaya girdiklerinde ne alacaklarını bilemediklerini ya da farkında olmadıklarını ifade eden Dr. Bilgen, "Alışveriş olayı kişiliklere göre farklılık gösterse de kadınların tercih ettikleri genelde elbise, kozmetik eşya ve mücevher olurken, erkekler ise elektronik eşya, büyük ev aletleri almaktadırlar. Cinsiyetler arasındaki bu fark, erkeklerin daha çok bağımsızlık ve hareketliliğini yansıtan araçları alma eğiliminde olduklarını, kadınların ise görünüş ve duygusal yönlerini ön planda tutan simgesel ve kendilerini tanımlayan eşyaları tercih ettiklerini göstermektedir'' dedi. 
     Dr. Bilgen alışveriş hastalığının giderilmesi için psikyatrist yardımı istenebileceği gibi grup terapileri ile bu alışkanlıklara son verilebileceğini söyledi. 
     
</TEXT>
</DOC>
