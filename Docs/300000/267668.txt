<DOC>
<DOCNO> 267668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonyas05.html </URL>
<DATE> 2004/08/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türk kadını, erkeklerden daha şişman... 
</HEADLINE>
<TEXT>

     Sağlık Bakanlığı'nın araştırmasına göre, Türk kadını erkeklere oranla "aşırı şişman" çıktı. 
     Sağlık Bakanlığı'nın Sağlıklı Beslenelim Kalbimizi Koruyalım Projesi çerçevesinde 7 bölgede yaptığı "Kalp Haritası" araştırmasına göre, yaklaşık her iki kadından biri ve beş erkekten biri obez konumunda bulunuyor. 30 yaş üzeri kadın ve erkekler üzerinde yapılan araştırmaya göre, Türkiye'de erkeklerde obezite görülme oranı yüzde 21.2 olarak tespit edilirken, kadınlarda bu oran yüzde 41.5 olarak belirlendi. Gerek kadın, gerekse erkeklerdeki ortalama değerler incelendiğinde her yaş ortalamasının şişman olarak nitelendirilecek kategoride olduğu ortaya çıktı. 
     
     KENTLE KIRIN BİR FARKI YOK 
     Kent ve kırsal kesimde yaşayanlar arasında obezite oranları açısından istatistiksel olarak önemli bir farklılığın olmadığı görüldü. Araştırmaya göre, kentlerde yaşayanların yüzde 34.7'si obez iken, kırsal alanda yaşayanlarda bu oran yüzde 35.9 oldu. 
     
</TEXT>
</DOC>
