<DOC>
<DOCNO> 283707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun36.html </URL>
<DATE> 2004/10/27/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Yunanistan Türkiye'ye rest çekti Bir santimetre bile gerilemeyeceğiz 
</HEADLINE>
<TEXT>

     Yunanistan Hükümet Sözcü Yardımcısı Evangelos Andonaros, ''Atina'nın egemenlik hakları konusunda bir santimetre bile gerilemeyeceğini'' söyledi. 
     Andonaros, bugün düzenlediği basın toplantısında, gazetecilerin Türkiye'nin Ege'de gerçekleştirdiği öne sürülen ''İhlallere'' ve Atina'nın diplomatik girişimlerine ilişkin soruları yanıtladı. 
     Atina'nın sözlü protesto niteliğindeki diplomatik girişimlerinin Türkiye'nin Ege'deki tavrını konu aldığını belirten Andonaros, gazetecilerin, Türk Dışişleri Bakanlığı'nın geçen hafta yaptığı ve ''Ege'deki askeri hareketlerin rutin eğitim faaliyetleri olduğunu vurgulayan'' açıklamasına ilişkin sorularına, ''Türkiye'nin kendi tezleri olduğunu, ancak Yunanistan'ın egemenlik hakları konusunda bir santimetre bile gerilemeyeceği'' yanıtını verdi. 
     Yunanistan Hükümet Sözcü Yardımcısı Andonaros, gazetecilerin, Atina'nın diplomatik girişimlerinin ''Hava sahası ihlallerini mi yoksa uluslararası hava trafik kurallarının çiğnenmesini mi '' konu aldığına ilişkin sorularınıysa ''Bu girişimlerin içeriğine ilişkin bilgi vermesinin söz konusu olmadığı'' şeklinde yanıtladı. 
     
</TEXT>
</DOC>
