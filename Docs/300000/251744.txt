<DOC>
<DOCNO> 251744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur32.html </URL>
<DATE> 2004/06/29/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Irak'taki güçlerin eğitimi ile ilgili süreç 1.5 ay sonra belli olacak 
</HEADLINE>
<TEXT>

     NATO'nun Irak güvenlik güçlerini eğitmesine ilişkin sürecin bir buçuk ay içinde netleşmesi bekleniyor. 
     Sürece ilişkin bilgi veren kaynaklar, NATO Genel Sekreteri Jaap de Hoop Scheffer'in, Irak'taki savunma kurumlarının yeniden yapılanmasında ittifakın neler yapabileceğine dair görüşlerini içerecek bir rapor hazırlayacağını kaydettiler. 
     NATO askeri makamlarının daha sonra rapora ilişkin tavsiyelerini NATO Konseyi'ne bildireceğini belirten kaynaklar, kararın konsey tarafından alınacağını, sonucun bir-bir buçuk ay sonunda netleşmesinin beklendiğini kaydettiler. 
     Bu süreç içinde Irak'taki hükümetle de danışmalar yapılacak ve ihtiyaçlar tespit edilecek. 
     Kaynaklar, ittifakın Irak güvenlik güçlerinin eğitimine katkı sağlanması yönünde alınan karara ilişkin olarak ''Eğitimin Irak içinde ya da dışında olması konusunda ayrım yapılmıyor, içeride ve veya dışarıda olabilir'' ifadesini kullandılar. Kaynaklar, konuya ilişkin Türkiye'de henüz bir değerlendirme yapılmadığını, ancak NATO üyesi olarak Türkiye'nin bu konuda katkıda bulunacağını belirttiler. Ankara, Irak polisini Irak'ta eğitmeye sıcak bakmıyor. 
     Irak'ta halen Almanya, Polonya, İngiltere ve Kanada'nın eğitim verdiği hatırlatılırken, NATO'nun merkezi bir eğitim hizmeti sunmayı planladığı ve bu eğitimin NATO şemsiyesi altında toplanmasının söz konusu olduğu belirtiliyor. 
     
     İSTANBUL İŞBİRLİĞİ GİRİŞİMİ 
     İstanbul Zirvesi'nde alınan kararları ''NATO'nun dönüşümü sürecinde önemli bir dönüm noktası'' olarak değerlendiren diplomatik kaynaklar, zirve çerçevesinde, Körfez ülkelerinin NATO ile gönüllülük esasına göre oluşturduğu yeni ortaklık mekanizmasının, ''Büyük Ortadoğu Projesi'nin savunma ve güvenlik boyutunu oluşturduğuna'' işaret ettiler. 
     Kaynaklar, Körfez ülkeleriyle yapılan ilk danışmalarda Suudi Arabistan dahil bölge ülkelerinin mekanizmaya olumlu baktıklarını belirttiler. Yeni işbirliğine göre, BİO çerçevesinde, aralarında Ankara'nın da bulunduğu NATO eğitim merkezlerinde yeni oluşturulan mekanizmaya üye ülkelerin subaylarının eğitimi söz konusu olacak. 
     ''İstanbul İşbirliği Girişimi'' olarak adlandırılan mekanizma 26 1 sistemine göre işleyecek. 
     Sürecin hızı ve kapsamının ilgili ülkelerin istekliliğine ve ne tür işbirliği istediklerine bağlı olacağını belirten kaynaklar, Filistin-İsrail sorununun çözümümün sürece katkı sağlayacağını belirttiler. 
     
     AFGANİSTAN 
     Türkiye'nin Afganistan'daki Uluslararası Güvenlik Destek Gücü İSAF komutasını Şubat 2005'te ikinci kez üstlenmesi bekleniyor. 
     NATO'ya üye ülkelerde ittifakın ihtiyacı için ayrılan toplam 9 kolordu bulunduğunu, bunlardan birinin de İstanbul'daki üçüncü kolordu olduğunu kaydeden kaynaklar, bu çerçevede ISAF'ın komutasının Eurocore'un ardından Türkiye'ye geçmesinin beklendiğini kaydettiler. Kaynaklar, Türkiye'den sonra görevi İtalya'nın üstlenmesinin söz konusu olduğunu söylediler. 
     Halen bölgede 160 askeri bulunan Türkiye'nin Afganistan'ın güvenliği için ne kadar asker daha göndereceği henüz netlik kazanmadı. 
     
</TEXT>
</DOC>
