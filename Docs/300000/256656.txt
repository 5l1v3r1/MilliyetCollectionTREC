<DOC>
<DOCNO> 256656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/ekonomi/eko06.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çimentolar için Rekabet başvurusu 
</HEADLINE>
<TEXT>


TMSF Uzanlar'ın el konulan çimento ve medya şirketlerinin satışı için Rekabet Kurumu'na görüş sordu 


Tasarruf Mevduatı Sigorta Fonu TMSF İmarbank'tan kaynaklanan sekiz katrilyon liralık kamu alacağına karşılık el koyduğu Uzan Grubu'nun başta çimento olmak üzere, medya ve diğer şirketlerinin satışlarının, Rekabet Kanunu şartlarına uygun şekilde gerçekleştirilmesi için Rekabet Kurumu'ndan görüş istedi. 
Sektör yetkilileri, çimento şirketlerinin satışında dikkat edilecek en önemli unsurun hakim durum yaratılmaması olduğunu belirtiyor. Çimento şirketlerinde rekabet açısından en idealinin yurtdışındaki ya da Türkiye'de bu alanda faaliyet göstermeyen yatırımcılara satış olacağı belirtiliyor. Türkiye'de bulunan çimento şirketlerinin bir araya gelerek çimento fabrikalarını alabilecekleri, işlemin ardından fabrika paylaşımının çok iyi yapılması ve satış işleminin ardından aralarındaki işbirliğinin sona erdirilmesi gerektiği belirtiliyor. 
Üst düzey bir ekonomi yetkilisi, çimento şirketlerinin satışı ile önemli yabancı grupların ilgilendiğini kaydetti. Telsim'i ise mevcut diğer iki operatörden birisinin almasının rekabet açısından uygun olmayacağına dikkat çekiliyor. 


</TEXT>
</DOC>
