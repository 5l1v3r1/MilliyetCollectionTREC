<DOC>
<DOCNO> 259317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonsiy02.html </URL>
<DATE> 2004/07/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Rumlar 'yeni önerileri' bugün açıklıyor... 
</HEADLINE>
<TEXT>

     Güney Kıbrıs Rum yönetimi Sözcüsü Kipros Hrisostomidis, Rum hükümetinin, ''Rumlar ve Kıbrıslı Türkler arasında ekonomik ilişkilerin ve temasların güçlendirilmesini sağlamak ve ara bölgeyle ilgili yönetmeliğin etkili bir biçimde uygulanması amacıyla aldığı ve AB'ye sunduğu bir dizi öneriyi bugün kamuoyuna açıklayacağını'' bildirdi. 
     Hrisostomidis'in verdiği bilgiye göre, söz konusu önlemler, bugün saat 12 30'da Rum başkanlık sarayında düzenlenecek basın toplantısıyla Rum Ulaştırma ve Bayındırlık Bakanı Haris Thrasou ile Ticaret, Sanayi ve Turizm Bakanı Yorgos Lilikas tarafından kamuoyuna açıklanacak. 
     Hrisostomidis ve Rum başkanlığı Siyasi Daire Müdürü Tassos Conis de basın toplantısında hazır bulunacak ve soruları yanıtlayacak. 
     
     İŞTE RUM BASININA GÖRE ''YENİ ÖNERİLER'' 

     Rum basınında yer alan haberlere göre, Rumların ''yeni önerileri'' arasında, Kıbrıslı Türklerin ürünlerinin Larnaka limanı kullanılarak ihraç edilmesinin kolaylaştırılması da bulunuyor. 
     Maraş'ın Rumlara verilmesi ve Gazimağusa limanının ortak kullanılması da ''yeni öneriler'' arasında yer alıyor. 
     Yeşil Hat aracılığıyla ürünlerin geçişiyle ilgili tüzüğün kolaylaştırılmasını amaçlayan öneriler arasında, ''Yeşil Hat'tın mayınlardan arındırılması, Lefkoşa bölgesinde De Konfrontasyon hattından 3 kilometre uzaklıktaki askeri tatbikatların yasaklanması, birçok sınır kapısının açılması ve Lefkoşa dışındaki diğer noktalardan geçişlerin kolaylaştırılması'' da bulunuyor. 
     
     EN ÖNEMLİ ŞART KKTC'NİN TANINMAMASI 

     Rum basınına göre, Gazimağusa limanının Avrupa Komisyonu gözetiminde uluslararası ticarete açılması karşılığında şehrin ortak kullanılmasını da öngeren Rumların ''yeni önerisi'', uygulamanın hiçbir şekilde KKTC'nin varlığını tanımaması şartını koşuyor ve ''Kıbrıs Cumhuriyeti''nin devre dışı bırakılmamasını istiyor. 
     Fileleftheros gazetesi, Rum yönetiminin, AB Genel İşler Konseyi'ne de sunduğu önerilerde şunların da bulunduğunu yazdı 
     ''1. Avrupa Komisyonu gözetiminde, Mağusa limanından ticari faaliyetlerin başlaması. Söz konusu öneri aşağıdaki düşüncelerle yapılacak 
     a. Şehrin tanınmış iki belediyesi tarafından ortak yönetimi-kullanımı. 
     b. Merkezi Selanik'te bulunan 'Balkanların yeniden düzenlenmesi' örgütü tarafından kullanımı. 
     c. Hiçbir şekilde 'Kıbrıs Cumhuriyeti'nin by-pass edilmemesi veya 'işgal' altındaki topraklardaki 'yasadışı' mevcudiyetin doğrudan veya direkt tanınması için perspektif yaratılmasına imkan vermeyecek üçüncü bir çözümün önerilmesi. 
     2. Mağusa limanı için önerinin kabul edilmemesi durumunda, Rum tarafı, Kıbrıs Türk ürünlerinin ihracı için Larnaka limanının kullanımını şu esaslarla önerecek 
     a. Yükleme, boşaltma için Kıbrıslı Türk liman işçilerinin çalıştırılması b. Limanda Kıbrıslı Türk şirketlerin bürolarının açılması c. Kıbrıslı Türklerin ürünlerinin ihracatı ve konteynerler için özel kolaylıklar'' 

     
</TEXT>
</DOC>
