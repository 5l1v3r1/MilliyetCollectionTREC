<DOC>
<DOCNO> 266830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun43.html </URL>
<DATE> 2004/08/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Powell'in Atina ziyareti protesto edilecek... 
</HEADLINE>
<TEXT>

     Yunanistan'ın başkenti Atina ve Selanik kentinde bu akşam ABD Dışişleri Bakanı Colin Powell'in Atina 28. Yaz Olimpiyatları kapanış törenine katılmak üzere Atina'yı ziyaretini protesto gösterileri yapılacağı açıklandı. 
     Yunan Sosyal Forumu tarafından ''Savaşı durdurun'' adıyla düzenlenen gösteriler, Atina'da ABD Büyükelçiliği, Selanik'te ise ABD Başkonsolosluğu önünde yapılacak. 
     Atina'da yarın da Yunanistan Komünist Partisi'nin KKE düzenlediği bir protesto gösterisi yapılacağı açıklandı. 
     Bu arada Yunanistan Kamu Düzeni Bakanı Yorgo Vulgarakis, Yunanistan'ın büyük çaba harcayarak olimpiyatları güven içinde yapmayı başardığını ve bu alandaki eleştirilere yanıt verdiğini söyledi. 
     Vulgarakis yaptığı açıklamada, bu akşam ve yarın yapılacak gösterilere katılacak olanların bu büyük çabaya saygı çerçevesinde davranacaklarına inandığını vurguladı. 
     Yunanistan Hükümet Sözcüsü Teodoros Rusopulos ise göstericilerin Yunanistan'ın içinde bulunduğu kritik dönemin önemine uygun biçimde davranacaklarını ümit ettiğini söyledi. 
     Rusopulos yaptığı basın toplantısında, sorular üzerine, gösterilerin yasaklanmasının söz konusu olmadığını, tüm Yunanlıların anayasal hakları olan görüşlerini özgürce ifade etme olanağını kullanmalarının doğal olduğunu belirtti. 
     Öte yandan, Atina ve Selanik'te yürüyüş güzergahı ve ABD Büyükelçiliği ile Başkonsolosluk binaları çevresinde geniş güvenlik önlemleri alındığı gözlendi. 
     
</TEXT>
</DOC>
