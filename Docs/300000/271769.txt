<DOC>
<DOCNO> 271769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur04.html </URL>
<DATE> 2004/09/14/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Damatsız düğün... 
</HEADLINE>
<TEXT>

     DHA 
TEKİRDAĞ'ın Çerkezköy İlçesi'nde kına gecesi için getirilen sandalyeleri taşırken devrilen traktör römorkunun altında kalan damat hastanelik oldu. Aileler buna rağmen düğünü yapmaya karar verdi. Gelin ve kayınvalide düğün pastasını birlikte keserken, davetliler damatsız düğünde doyasıya eğlendi. 
     Bingöl'de uzman çavuş olarak görev yapan Aykan Can nişanlısı Gülcan Güvenç ile evlenmek için izin alıp memleketi Tekirdağ'ın Çerkezköy İlçesi Kapaklı Beldesi'ne geldi. 
     Tüm hazırlıkları tamamlayan damat Aykan Can düğünden bir gün önce yapılacak kına gecesi için getirilen sandalyeleri taşırken devrilen traktör römorkunun altında kaldı. Yaralanan damat, Çerkezköy Devlet Hastanesi'ne kaldırıldı. Buradaki ilk müdahalenin ardından İstanbul Gülhane Askeri Tıp Akademesi'ne kaldırılan damadın kırılan sol bacağına platin takıldı ve tedavi altına alındı. 
     
     DÜĞÜN YAPILSIN 

     Talihsiz kazayla şok olan iki aile bir araya geldi ve düğünün yapılıp yapılmayacağını tartıştı. Davetiyelerin dağıtılması, gelinin ailesinin yaşadığı Edirne'nin Keşan İlçesi'nden de çok sayıda davetlinin gelmesi dikkate alınarak, yaralı damadın da onayıyla düğünün yapılmasına karar verildi. 
     Kapaklı Beldesi'nde yaklaşık 300 davetlinin katılımı ile düğün yapıldı. Damatsız düğünde hüzünlü olduğu gözlenen gelin Gülcan Güvenç pastayı kayınvalidesi Cemile Can ile birlikte kesti. Daha sonra düğün pastası davetlilere dağıtıldı. 
     İlginç düğünde, hareketli müzikle hüzün dağıldı ve davetliler geç saatlere kadar doyasıya eğlendi. 

     
</TEXT>
</DOC>
