<DOC>
<DOCNO> 291588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/ekonomi/eko01.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslam dünyası koşmalı' 
</HEADLINE>
<TEXT>


Başbakan Tayyip Erdoğan, İSEDAK toplantısında İslam dünyasına yönelik olarak 'Yan gelip yatarak bir yere varmamız mümkün değil. Koşmamız gerekiyor' dedi 

ŞENOL DEMİRCİ İstanbul 

Başbakan Recep Tayyip Erdoğan, İslam Konferansı Teşkilatı İKT Ekonomik ve Ticari İşbirliği Daimi Komitesi'nin İSEDAK 20. Toplantısı'nda İslam dünyasının temsilcilerine hitap ederek, "Altyapı, üstyapı çalışmalarımıza baktığımız zaman çok geri ama yeraltı kaynaklarımıza baktığımız zaman çok zengin, onunla da maalesef 'artık bir şey yapmaya gerek yok, şöyle başımızı elimizle beraber kavuşturalım, yan gelelim yatalım' anlayışıyla bir yere varmamız mümkün değil. Koşmamız gerekiyor" diye konuştu. İslam dünyasının sorunları alışılmış ulusal kalıplar çerçevesinde halledilebilecek boyutları aştığını belirten Erdoğan, "Artık bir özeleştiri yapma zamanı gelmiştir ve geçiyor" dedi. 

'İSEDAK özeleştiri yapmalı' 
Erdoğan, küreselleşmenin de İslam ülkeleri arasındaki işbirliğinin de itici gücünün ve lokomotifinin, ekonomi, ticaret, yatırım ve kalkınma olduğunu söyledi. Ekonomik işbirliğinin temel aktörünün çağımızda özel sektör olduğuna değinen Erdoğan, aksi takdirde devletten devlete münasebetlerle gerçek anlamda işbirliği kurulamayacağını ifade etti. Başbakan Erdoğan, şunları kaydetti 
"Hatta öyle anlar oluyor ki siyaseti ekonomi yönlendirme durumunda kalıyor, dolayısıyla ekonomi, siyasetin önüne geçiyor. Burada bir gerçeği özellikle vurgulamak istiyorum. İSEDAK, 20 yıllık tecrübesini olgun bir öz eleştiri ile değerlendirmek durumundadır. Acaba niçin biz buradayız veya burada mı olmamız gerekir Bizim çok daha ileride olmamız gerekmez mi Bu soruları kendimize sormamız gerekiyor" 

'Herkes artık aynaya baksın' Türkiye Odalar ve Borsalar Birliği TOBB Yönetim Kurulu Başkanı Rifat Hisarcıklıoğlu, "İslam ülkelerinde yaşayan herkes artık aynaya bakmalıdır. Bizim ihtiyacımız olan kalıcı bir zihniyet değişikliğidir" dedi. İslam Konferansı Teşkilatı İKT Ekonomi Konferansı'nda yaptığı konuşmada "İşadamları ancak kendi aralarında konuşarak piyasaların önündeki engelleri ortadan kaldırabilirler. Bürokratların sadece kendi aralarında konuşarak ülkelerindeki özel sektörü geliştirmeleri projesi başarıya ulaşmış gibi durmamaktadır. Biz artık işadamı kardeşlerimizle doğrudan konuşmak istiyoruz" dedi. 
Kuranıkerimle açılan forumda Hisarcıklıoğlu, TOBB'un faaliyetleri hakkında bilgi verdi. 


</TEXT>
</DOC>
