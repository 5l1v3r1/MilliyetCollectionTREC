<DOC>
<DOCNO> 275155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonyas08.html </URL>
<DATE> 2004/09/26/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Tac Mahal 350 yaşında 
</HEADLINE>
<TEXT>

     Hindistan'da ''aşkın tarihi simgesi'', dünyanın yedi harikasından biri Tac Mahal'in yapımının 350. yıldönümü kutlamaları yarın başlıyor. 
     Kutlamalar, başkent Yeni Delhi'nin 200 kilometre güneyindeki Agra ilinin dışında yer alan Tac Mahal'in yanındaki Mugal hisarında yapılacak. 
     Ünlü yapıtın tamamlanmasının yıldönümü çerçevesinde 6 ay sürecek kutlamalar, güvercinlerin uçurulmasıyla başlayacak, düzenlenecek uçurtma yarışmasını günbatımında verilecek klasik müzik konseri izleyecek. 
     Kutlama organizasyonundan sorumlu üst düzey hükümet yetkilisi D.K. Burman, şenliğin Agra ve Tac Mahal'e daha çok turist çekmeyi amaçladığını söyledi. 
     Bu arada, Uttar Pradeş eyaleti yönetiminin Tac Mahal'e güneş battıktan sonra ziyaretçi alınması yasağını kaldırma talepleri de Yüksek Mahkeme'de yarın ele alınacak. 
     Yasak, ''yapının militan grupların hedefi olduğu'' gerekçesiyle 1984 yılında getirilmiş, bölgeyi korumak kaygısıyla 2000 yılında da aynen kabul edilmişti. 
     ''Hindistan'ın en yüce mimari mucizesi'' olarak nitelenen Tac Mahal'i her gün binlerce kişi ziyaret ediyor. 
     
     TAC MAHAL 
     Moğol fatihi Cengiz Han ve Timur'un soyundan gelerek Babür Şah'ın kurduğu Hint-Türk İmparatorluğu, Hindistan'da 332 yıl 1526-1858 egemen oldu. Hint-Türk İmparatoru Şah Cihan'ın 1631'de Burhanpur'da doğum sırasında ölen karısı Ercümend Banu Begüm için yaptırdığı eşsiz mimari başyapıtta çalışan ustalar, 1632'de İslam ülkelerinden gelen mimarlarla çalışmaya başladılar. 
     Tac Mahal'in yapımında Hindistan ve Orta Asya'nın çeşitli yerlerinden getirilen yapı ustaları, duvarcılar, kakmacılar, hattatlar ve başka sanatkarlar çalıştı. Günde 20 bin işçinin çalışmasıyla türbe 1643'te, çevresindeki avlu ve yapılar 1649'da bitirildi. 
     Tac Mahal, 22 yılda bütünüyle tamamlandı. 
     Yamuna Irmağı'nın kıyısında, 305x580 metre ölçülerinde dikdörtgen avluda yer alan Tac Mahal, dört cephesinin ortalarında 33 metre yüksekliğindeki taç kapılarıyla 75 metre yüksekliğindeki anıt kubbeyi çevreler. İç mekanı örten 30 metre yüksekliğindeki alt kubbeyle üst kubbe arasında türbe mekanı kadar ölü hacim kalır. 
     Türbe iç mekanında 2 metre yüksekliğindeki mermer şebekenin içinde Ercümend Banu ile Şah Cihan'ın sandukaları duruyor. Asıl mezarlar, döşemenin altında, avlu düzeyindeki mezar odasında. 
     Değerli taş bezemeleri mekanında, kumtaşından anıtsal giriş kapısı avlusunun güneyinde olan Tac Mahal'in adı, Ercümend Banu'nun lakabı Mümtaz Mahal'ın değişmiş şekli olarak biliniyor. 
     
</TEXT>
</DOC>
