<DOC>
<DOCNO> 293824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy07.html </URL>
<DATE> 2004/12/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Erdoğan'a 20 milyon dolarlık helikopter 
</HEADLINE>
<TEXT>

     BARKIN ŞIK Ankara 

Türkiye Odalar ve Borsalar Birliği TOBB finansmanıyla Başbakan Recep Tayyip Erdoğan'a alınması planlanan helikopter için Sikorsky'de karar kılındı. İçişleri Bakanlığı'nın, S92 modelinin Helibus alımına geçen hafta onay verdiği öğrenildi. Erdoğan'ın yurt gezilerinde kullanacağı 20 milyon dolarlık yaklaşık 29 trilyon lira helikopterin gövdesi çarpmalara dayanıklı. VIP modellerinde de yatak, lavabo tuvalet ve mutfak bulunuyor. 
     Yurt gezilerinde Emniyet Genel Müdürlüğü helikopterlerini kullanan Erdoğan'a VIP helikopteri alınıyor. Bütçe sıkıntısını gerekçe gösteren İçişleri Bakanlığı'nın hibesi talebini TOBB Yönetim Kurulu'nun kabul etmesi üzerine, Augusta - Bell ortak üretimi AB 139 modeli değerlendirmeye alındı. Ancak tercihini S 92'den yana kullanan bakanlık, helikopterin alımını geçen hafta onayladı. Emniyet Genel Müdürlüğü envanterine girecek helikopterin yer, bakım ve pilot hizmetlerini de bakanlık karşılayacak. 
     
     Erdoğan'ın talebi yok 

     TOBB Başkanı Rifat Hisarcıklıoğlu, Erdoğan'ın bu konudan kendisinden herhangi bir talebi bulunmadığını, helikopterin güvenlik ihtiyacı nedeniyle İçişleri adına alındığını belirtti. Faturayı TOBB'un ödeyeceğini söyleyen Hisarcıklıoğlu "Seçimi İçişleri Bakanlığı yapıyor. Bakanlık istediği biçimde kullanabilir" dedi. 
     
     Gövde çarpmaya dayanıklı 

     Sikorsky'nin "uçan otobüsü" olarak adlandırılan S92'nin gövdesi çarpmalara karşı kuvvetlendirildi. 20 yolcu kapasiteli, saatte 280 kilometre hız yapabilen S92'ler, denizde petrol arayan büyük şirketlerce kullanılıyor. VIP modellerinde 6 - 8 koltuk, 2 bölgeli havalandırma, yatak, çalışma masası, lavabo banyo ve mutfak bulunan helikopterin boyu 6.1 metre, ağırlığı 11.8 ton, menzili 996 kilometre. Tüm özellikleri askeri kullanıma çevrilebiliyor. Bakım özellikleri askeri sistemlerle uyumlu. 
     
     Bush için de yarışıyor 

     İlk uçuşunu 1998'de gerçekleştiren 20 - 21 milyon dolar değerindeki S92, ABD Başkanı George W. Bush'a alınacak helikopter için açılan ihalede de yarışıyor. 
     
     Başbakanlık hediye zengini 

     Erdoğan döneminde Başbakan'ın kullanımı için verilen hediyelerin listesi şöyle 
     Güney Kore ziyaretinde Erdoğan'a Hyundai Centennial marka 2 limuzin hediye edildi. Araçlardan biri Dışişleri Bakanlığı gözetiminde yurtdışından gelen önemli konukları ağırlamak için, diğeri Erdoğan'ın eşi Emine Erdoğan'ın makam aracı olarak kullanılıyor. 
     MAN fabrikasını ziyaret eden Erdoğan'ın ziyareti üzerine, Başbakanlık'a 435 milyar lira değerinde "Fortuna" model otobüs verildi. 
     Erdoğan, THY'ye 36 Airbus alımı için yapılan görüşmelerde, şirket yetkililerinden VIP uçağı istedi. Ancak yetkililer "pazarlık marjını" aştığı gerekçesiyle teklifi reddeti. Almanya Başbakanı Gerhard Schröder'in devreye girmesi üzerine, Erdoğan'a 1.5 trilyon lira değerinde Maybach otomobil hediye edildi. 

     
</TEXT>
</DOC>
