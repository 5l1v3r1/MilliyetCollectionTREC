<DOC>
<DOCNO> 278276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/spor/spo04.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesaplar silbaştan 
</HEADLINE>
<TEXT>


Ziya Doğan, bu sezon şampiyonluk puanının geçen yıllara göre yüksek olacağını, ilk yarı sonunda 45 puana ulaşmaları gerektiğini dile getirdi 


'40 bize yetmez' 
SEZON başında ilk yarıda 40 puan toplamayı hedefleyen Trabzonspor, ilk sekiz maçta 22 puan almasına rağmen planlarını değiştirdi. Teknik Direktör Ziya Doğan, futbolcularla yaptığı toplantıda, "Bu sezon şampiyonluk puanı geçen yıllara göre daha yüksek olacak gibi gözüküyor. İlk yarıda 40 puanın yeteceğini düşünüyordum ancak şampiyonluk için 45 puan şart" dedi. 

Ödemeler yapıldı 
BORDO - Mavili yönetim, Ağustos - Eylül aylarına ait maaş ve transfer alacaklarını futbolcuların banka hesaplarına yatırdı. Toplam 1 trilyon 100 milyar liralık bir ödemede bulunduklarını söyleyen Mali Sayman Yüksel Şimşek, "Oyunculara geçmişe ait borcumuz kalmadı. Maç başlarını, maaşlarını ve transfer taksitlerini verdik. Primlerini de ödüyoruz" diye konuştu. 

Ayman sesleri 

Aktuğ görüştü 
SEZON başında istediği bazı transferleri yapamayan Trabzonspor devre arasında kadrosunu güçlendirmek için düğmeye bastı. Beşiktaş galibiyeti sonrası Ziya Doğan ile görüşen Başkan Atay Aktuğ tecrübeli teknik adamın isteği doğrultusunda harekete geçti. Aktuğ, ilk görüşmesini daha önce de Bordo-Mavililer'in gündemine gelen ancak para konusunda anlaşma sağlanamayan Malatyasporlu Ayman ile yaptı. 

Son söz Kocaman'ın 
MISIRLI futbolcunun Trabzonspor'a gelmeye sıcak baktığı ve eski hocası Ziya Doğan ile yeniden çalışmayı istediği öğrenildi. Malatyaspor yönetiminin de anlaşma sağlanması halinde bir problem çıkarmayacağı ancak son sözü Sarı-Kırmızılı takımın teknik direktörü Aykut Kocaman'ın söyleyeceği belirtildi. Kocaman'ın onay vermesi halinde Ayman'ın Karadeniz ekibine transferinin gerçekleşeceği ifade edildi. 


</TEXT>
</DOC>
