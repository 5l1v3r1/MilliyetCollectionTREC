<DOC>
<DOCNO> 269148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/spor/yaksoy.html </URL>
<DATE> 2004/09/05/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Dün dündü 
</HEADLINE>
<TEXT>



Doğru sözmüş, "Dün dündür, bugün bugün" Resmi ağızlar da dahil, birçok yetkili yetkisiz kişiler, "olimpiyatları yapamayız" diyorlar. Aman ne olur yanlış anlaşılmasın, herhalde "Şu anda yapamayız" demek istiyorlar. Yani yıllardır bu uğurda akıntıya karşı kürek çekmişiz de haberimiz yok. Uçaklar dolusu adamlarla ve büyük ümitlerle gittiğimiz seçimlere hiç mi yahu "Niye ve nereye gidiyoruz" diyen çıkmamış. Ne yapalım, onca masraf ve emek boşa gitti. O zamanlar demek içimizde derin düşünen adam hiç yokmuş. Anlaşılan şimdi var. 
Bu yeni yetkililer, "Yeni spor kanunları çıkaralım" diyorlar. Yok, demeyin. Böylece herhalde yeni yeni ve cici cici kadrolarla olimpiyatlarda başarılı oluruz sanıyorlar. Görülüyor ki, beş olimpiyat halkasına bir altıncı halka daha takacağız. Sizin anlayacağınız hala sporun özel, içten gelen, devlet zoruyla değil, istekle yapılan ve geniş kitlelere yayıldığında anlam kazanan bir hareket şekli olduğunu bilemiyorlar. Devlet anlayışı, "Yaptım, oldu işte" bürokrasisi... Ama bizce sporu sevdirecek ve yaptıracak kuvvet, yalnız devlet zoru değildir. Nasıl ki, kanun zoruyla zina önlenemezse... 
Spor sevgisini ve gücünü kültürümüzden, sağlık anlayışından, medyadan ve hatta ekonomimizden almalıyız. Sporu halk kitlelerine oluşturacak yeni metotlar geliştirilmelidir. Geçen yıllar, bu işlerin "Aferin kazandın, al şu altınları" demekle olmadığını göstermedi mi Bir misal, spor yüksek okullarımızı halka açmış mıyız Derece alan sporcularımızın kaçı spor yüksek okul kapısından veya eğitiminden geçmiştir. Devletin elindeki spor sahalarının yüzde kaçı halka açıktır. Burada söylenecek bir söz daha var. Halkımız olimpiyatlarda daha fazla başarı istiyorsa, lütfen o da sahalara inmelidir. Yoksa televizyonda oturup, ahkam kesmekle bu iş olmuyor. 


</TEXT>
</DOC>
