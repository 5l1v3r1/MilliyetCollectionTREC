<DOC>
<DOCNO> 274677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas02.html </URL>
<DATE> 2004/09/24/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
New York'ta Türk Caz Festivali bu akşam başlıyor 
</HEADLINE>
<TEXT>

     Bülent Keneş 

New York'ta üç gün sürecek Türk Caz Festivali, BM Genel Kurulu toplantıları için New York'ta bulunan Başbakan Yardımcısı ve Dışişleri Bakanı Abdullah Gül'ün katılımı ile bu akşam başlıyor. 
     Türk Caz Festivali'ne İlhan Erşahin, Okay Temiz, Erkan Oğur, Aydın Esen, Kudsi Ergüner ve Laço Tayfa grubu katılıyor. 
     Ev sahipliğini Ahmet Ertegün, Arif Mardin ve İlhan Mimaroğlu'nun yapacağı festivalde ayrıca Greg Osby, Eddie Henderson, Lefteris Bournias ve Joe Lovano gibi caz ustaları da yer alacak. 
     Türk caz sanatçıları onuruna dün akşam New York'taki Türkevi'nde bir resepsiyon verildi. 
     New York Başkonsolosluğu Kültür ve Turizm Ataşesi Levent Demirel, altı aylık bir emeğin ürünü olan festivalin asıl amacının Türkiye'nin tanıtımı olduğunu söyledi. 
     Festivalin Lincoln Center'da 1200 kişilik bir salonda yapılacağını kaydeden Demirel, ''Ancak tanıtım çalışmaları buraya gelecek olan caz severlerle sınırlı değil. Festival dolayısıyla büyük bir tanıtım kampanyası yürütüldü, yapılan radyo röportajları ve dağıtılan 20 bin broşürle New York'ta 150 bin caz-severe ulaşıldı'' dedi. 
     ''Ay-yıldız altında Türkiye'nin yıldızlarını Amerika'ya getiriyoruz,'' diyen Demirel, bir amaçlarının da Türkiye'nin bu alandaki başarılı çalışmalarını ve modern dünya müziğine katkılarını tanıtmak olduğunu kaydetti. 
     Demirel, festivalde kullanılacak Türk folk müziğine özgü kanun, ney ve zurna gibi enstrümanların Amerikan caz severleri büyüleyeceğine inandığını da söyledi. 
     
</TEXT>
</DOC>
