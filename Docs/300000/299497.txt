<DOC>
<DOCNO> 299497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko41.html </URL>
<DATE> 2004/12/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Sinan Aygün Vergi indirimi, mükellefler için son yılların en iyi haberi 
</HEADLINE>
<TEXT>

     Ankara Ticaret Odası ATO Başkanı Sinan Aygün, bugün Başbakan Recep Tayyip Erdoğan tarafından açıklanan yeni vergi düzenlemelerini son derece olumlu karşıladıklarını belirterek, ''mükellefler açısından son yılların en iyi haberi'' dedi. 
     Aygün, konuya ilişkin yaptığı yazılı açıklamada, yeni vergi düzenlemeleri için hükümete teşekkür ederken, ''işte şimdi AB'ye girdik. Vergi yükünde AB standartlarına doğru gerilemenin başlangıcı olmasını diliyor, hükümete teşekkür ediyorum. Hükümetin yeni yıl hediyesine, daha çok üretimle ve ticaretle cevap vereceğiz'' dedi. 
     Önümüzdeki yıldan itibaren Kurumlar Vergisi oranında 3 puan, gelir vergisi tavanında ise 5 puanlık indirime gidileceği haberinin, mükellefler açısından son yılların en iyi haberi olduğunu dile getiren Aygün, bunun yanı sıra gıda, sağlık ve eğitimde bazı ürün ve hizmetlerde KDV oranının yüzde 18'den yüzde 8'e çekileceği şeklindeki düzenlemenin de, tam zamanında ve yerinde düzenlemeler olduğunu söyledi. 
     
     ''SİMİTİN ŞEREFİ KURTULDU'' 

     Ekmekte KDV'nin yüzde 1 olmasına karşılık ''simitin KDV'sinin yüzde 18 olması komedisine de son verildiğini'' dile getiren Aygün, ''simitin şerefi kurtuldu. Sıra, bütün gıda maddelerinde halkı rahatlatacak KDV indirimi yapmakta'' dedi. 
     Yapılan düzenlemelerle düşük gelirli halkın biraz rahatlayacağını anlatan Aygün, 2006 yılından itibaren tüm finansal gelirlerin aynı oranda vergi alınması ile bu alandaki haksızlığa da son verileceğini belirtti. 
     Vergi işlemlerinin sadeleştirilmesinin de son derece önemli olduğunu ifade eden Aygün, vergi rakamları ve işlemleriyle başı dönen mükellefe ''aspirin veren'' hükümetin, kademeli vergi indirimleri yapmaya devam edeceğini umut ettiklerini de kaydetti. 
     
</TEXT>
</DOC>
