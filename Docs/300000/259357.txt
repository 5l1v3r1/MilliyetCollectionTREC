<DOC>
<DOCNO> 259357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonspo29.html </URL>
<DATE> 2004/07/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Cordoba, çift kale maçta 4 gol attı... 
</HEADLINE>
<TEXT>

     Beşiktaş, 2004-2005 futbol sezonu hazırlıklarını BJK Nevzat Demir Tesisleri'nde yaptığı antremanla sürdürdü. 
     Teknik direktör Vicente Del Bosque yönetiminde, yaklaşık 1.5 saat süren ve basına kapalı olarak gerçekleştirilen idmanda, futbolcularını 2 gruba ayıran Del Bosque'nin, gruplardan biriyle taktik ağırlıklı çalışmalar yaparken, diğer gruptaki oyuncuların da kondisyoner Javier Minano Espin yönetiminde çabukluk ve kondisyon çalıştığı öğrenildi. Daha sonra grupların yer değiştirdiği bildirilirken, bu çalışmaların ardından 6'şarlı 3 grupta toplanan futbolcular mini bir turnuva yaptığı kaydedildi. 
     Gol yiyen takımın yerini diğer ekibe terketmesi kuralına bağlı yapılan çift kale maçta Fatih, Kaan Dobra, Çağdaş, Serdar Özkan, Cordoba ve Mustafa Doğan'dan oluşan beyaz takımın rakiplerine üstünlük sağladığı, kaleci Cordoba'nın, beyaz takımın 9 golünün 4'üne imzasını attığı ifade edildi. Gol sonrası değişik sevinç gösterileriyle idmanın neşe kaynağı olan Cordoba'yı, Del Bosque'nin alkışladığı belirtildi. 
     Bu arada tedavisi süren menajer-oyuncu Tayfur ile sağ ayağında ağrıları bulunan Sergen, hem sahada, hem de salonda takımdan ayrı olarak koşu ve kültür-fizik hareketleri yaparak idmanı tamamladı. 
     Siyah-beyazlı takım, 1 Ağustos Pazar günü Hertha BSC Berlin takımıyla yapacağı özel maç öncesinde, son idmanını yarın sabah yapacak. 
     
</TEXT>
</DOC>
