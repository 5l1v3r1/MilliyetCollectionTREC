<DOC>
<DOCNO> 253323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonsiy05.html </URL>
<DATE> 2004/07/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Erdoğan Devletin de, ülkenin de, siyasetin de sahibi toplumdur 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, demokrasiyi, halkın belirli aralıklarla sandık başına gittiği şekli bir düzen olarak görmediklerini söyledi. 
     Erdoğan, partisinin TBMM grubu toplantısındaki konuşmasında, AK Parti iktidarıyla birlikte siyasi anlayışta büyük bir değişim yaşandığını, siyasetin güvenilirlikte ön sıralara yükseldiğini, kamu kaynaklarını paylaşmaya dayalı ve halka güvenmeyen siyaset anlayışının iflas ettiğini bildirdi 
     Erdoğan, AK Parti'nin siyaset ve demokrasi anlayışının, toplumun sürece katılımını öngördüğünü belirterek, şunları söyledi 
     ''Dolayısıyla siyasetimizin temelinde millet vardır, yani toplum vardır. Bize göre devletin de ülkenin de siyasetin de gerçek sahibi toplumdur. Bu böyle biline... 
     Demokrasi özü itibarıyla toplumun, halkın, milletin iktidarıdır. Biz demokrasiyi toplumun belli aralıklarla sandık başına gittiği şekli bir düzen olarak görmüyoruz. Bizim için demokrasi, toplumsal olarak ortak aklın ve ortak doğruların belirlendiği sürekli yenilenen medeni, kamusal tartışmalar yoluyla toplum tarafından tayin edildiği siyasi rejimin adıdır. Yani demokrasi, zorunlu olarak toplumu siyasetin belirleyici aktörü haline getiren bir düzendir.'' Erdoğan, geleneksel olarak Türkiye'de siyasetin çarpık bir anlayışa konu olduğunu, siyasetin kamu kaynaklarının dağıtımıyla ilgili bir süreç olarak işlemesinin de bunda payı bulunduğunu ifade ederek, AK Parti iktidarının, topluma ayak bağı olan bu siyaset anlayışını tasfiye ettiğini söyledi. 
     Erdoğan, partisinin TBMM grup toplantısında yaptığı konuşmada, milletin kendilerine emanet ettiği sorumluluğu en ideal şekilde yerine getirme mücadelesinde her geçen gün daha iyiye, daha güzele ulaşmak için azim ve kararlılıkla devam ettiklerini belirtti. ''Bu azmimiz ve gücümüz inanıyorum ki ülkemizin, milletimizin yüzünü de güldürmektedir'' diyen Erdoğan, bu çalışmalarının semerelerini gerek içeride gerek dışarıda günbegün almaya başladıklarını ve daha huzurlu olarak kararlılıkla çalışmalarına devam ettiklerini anlattı. 
     Erdoğan, sözlerini şöyle sürdürdü 
     ''Partimiz, şüphesiz ki Türkiye siyasetine farklı bir soluk getirmiştir, farklı bir anlayış, heyecan getirmiştir. Türkiye'de siyaset AK Parti ile farklı bir ciddiyeti, saygıyı kazanmıştır ve böylece gerçek bir zemine oturan siyaset anlayışı Türkiye'de bugüne kadar halkın, milletimizin değerlendirmelerinde hep geri sıralardayken şimdi ön sıralarda daha da öne çıkmanın puanlarını toplamaya başlamıştır.'' 
     
     ''GELENEKSEL SİYASET ANLAYIŞI'' 

     Türkiye'de siyasetin hep çarpık bir algılamaya konu olduğunu, bu çarpık algılamanın çeşitli cephelerinden söz edilebileceğini kaydeden Başbakan Erdoğan, konuşmasını şöyle sürdürdü 
     ''Toplumsal tasavvurumuzda, siyasetin, halk arasında gezdiğimiz konuştuğumuz zaman, çıkar, menfaat kavramıyla birarada değerlendirildiğini görürüz. Bu manada siyaset kimin neyi nasıl elde ettiğine dair bir süreç olarak görülmüştür. Bu anlayışta Türkiye'de siyasetin esas itibariyle kamu kaynaklarının dağıtımıyla ilgili bir süreç olarak işlemesinin de önemli bir rolü vardır, şüphesiz. 
     1990'lı yılların başından itibaren Türkiye'de siyasetin içine düştüğü darboğaz, bir anlamda kamu kaynaklarının kullanımı esasında şekillenen siyaset tarzının tıkanmasıyla ve bunun sonuna gelinmesiyle ilgilidir. 
     Halbuki siyaset güçlü bir yarışma unsuru içermektedir. Yarışma bütünüyle menfaatler üzerinde gerçekleşmemelidir. Siyaset esas itibariyle fikirlerin, bakış açılarının, tercihlerin yarışması olmalıdır. Biz bunu böyle görüyoruz.'' 
     
     ''BİR BAŞKA ÇARPIKLIK'' 

     Geleneksel siyaset anlayışındaki bir başka çarpıklığın da siyasetin daha ziyade elitlere ait bir faaliyetmiş gibi görülmesi olduğunu ifade eden AK Parti Lideri Erdoğan, bu anlayışta toplumun siyasetin tayin edici bir aktörü konumunda olmadığını belirtti. Toplumun siyasetle ilişkisinin sandık başına gitmeye ve bu yolla siyaseti meşrulaştırmaya indirgendiğini vurgulayan Başbakan, şunları kaydetti 
     ''Bu anlayışın altında topluma şüpheyle yaklaşan, onu eğitimsiz ve şuursuz bir kitle olarak gören seçkinci bir bakış vardır. Ama bu bakış Türkiye'de iflas etmiştir, iflasa mahkumdur. 
     Oysa tam aksine siyaset, toplumun, toplumsal grupların işidir. Siyasetin esas taşıyıcısı toplumdur. 
     Demokratik siyasi mücadelede kuralları çerçevesinde toplumsal kesimler, gruplar arasında cereyan eden bir mücadeledir siyaset. Böyle bir siyaset tahayyülü, Türkiye'de siyaseti dar bir zümrenin içine hapsetmiş, geniş toplum katmanlarını siyasi sürecin dışına itmiştir. 
     Neticede, Türkiye'de siyaset, devletle toplum arasında üretilen suni gerilim zeminine oturtulmuş, bu gerilimden Cumhuriyet-demokrasi, otorite-özgürlük gibi başka gerilimler, zıtlıklar ihdas edilmiştir.'' 
     
     ''GÜÇLÜ ORTA SINIF YETERİNCE GELİŞEMEDİ'' 

     Erdoğan, kamu kaynaklarının kontrolünü ve dağıtımını esas alan bu çarpık siyasetin en olumsuz neticelerinden birinin, sağlıklı işleyen bir ekonomik alanın, piyasanın teşekkül edemeyişi olduğuna işaret ettiği konuşmasında, bu çarpık siyasette ekonomik süreçlerle siyasi süreçlerin iç içe geçtiğini, özerk bir ekonomik alan ve verimliliğe dayalı bir iktisadi kültürün ortaya çıkamadığını dile getirdi. 
     Erdoğan, şöyle konuştu 
     ''Devlet ve siyaset zenginleşmenin esas kaynağı haline gelmiştir. Bu durum modernleşme sürecimiz üzerinde de olumsuz tesirler bırakmıştır. Modernleşmenin altyapısını, yani temelini var edemeyen siyaset bu açığı kapatmak için sürekli olarak modernleşmenin kültür boyutuna vurgu yapmıştır. Halbuki gerçek modernleşme ekonomik altyapı değişimine bağlı olarak ortaya çıkacak güçlü bir orta sınıfın varlığını gerektirmektedir. 
     Türkiye'de modernleşmenin taşıyıcılığını yapacak bu orta sınıf arzu edilen seviyede gelişememiştir. Kültür üzerine yoğunlaşan ve ekonomik ayağı eksik bırakılan modernleşme süreci de devletle toplum arasında zaman zaman gerilimlerin, iletişimsizliklerin yaşanmasına sebep olmuştur. 
     İşte AK Parti Türkiye'de bütün ağırlığıyla hissedilen, toplumun ayak bağı haline gelen çarpık siyaseti tasfiye ederek Türkiye'yi makul bir siyaset zeminine taşımıştır. AK Parti siyaseti, bir medeniyet hamlesinin itici gücü olarak görmekte, siyaseti fikirle, düşünceyle doğrudan ilişkili bir faaliyet olarak ele almaktadır.'' 
     
     ''TOPLUMUN BELİRLEYİCİ AKTÖRÜ'' 

     AK Parti Genel Başkanı ve Başbakan Recep Tayyip Erdoğan, siyaseti basit menfaat hesaplarının ötesinde, bu topraklar üzerinde şekillenmiş büyük medeniyeti yeniden canlandırmanın, insanlığa sunmanın bir aracı olarak gördüklerini de belirterek, şu görüşleri dile getirdi 
     ''Bu medeniyet fikri bizi milletimizle buluşturan, kaynaştıran ana unsurdur. 
     Dolayısıyla siyasetimizin temelinde millet vardır, yani toplum vardır. Bize göre devletin de ülkenin de siyasetin de gerçek sahibi toplumdur. Bu böyle biline... 
     Demokrasi özü itibariyle toplumun, halkın, milletin iktidarıdır. Biz demokrasiyi, toplumun belli aralıklarla sandık başına gittiği şekli bir düzen olarak görmüyoruz. Bizim için demokrasi, toplumsal olarak ortak aklın ve ortak doğruların belirlendiği sürekli yenilenen medeni, kamusal tartışmalar yoluyla toplum tarafından tayin edildiği siyasi rejimin adıdır. Yani demokrasi, zorunlu olarak toplumu siyasetin belirleyici aktörü haline getiren bir düzendir.'' 
     
</TEXT>
</DOC>
