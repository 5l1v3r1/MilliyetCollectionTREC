<DOC>
<DOCNO> 298546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur06.html </URL>
<DATE> 2004/12/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
ASKİ'nin su borusundaki sızıntı, zincirleme kazaya neden oldu 
</HEADLINE>
<TEXT>

     Başkent'te, Celal Bayar Bulvarı'ndaki TSK Sivil Memur Misafirhanesi önünde ASKİ su borusunda meydana gelen sızıntı sonucu oluşan buzlanma nedeniyle 8 araç birbirine girdi. 
     Alınan bilgiye göre, Alp Köfteci'nin kullandığı, Sıhhiye yönüne giden 06 AE 3929 plakalı otomobil, su borusundan sızan suyun yolda oluşturduğu buz tabakası nedeniyle kaymaya başladı. 
     Köfteci'nin direksiyon hakimiyetini yitirmesi üzerine otomobil, 100 metre kayarak orta refüjde bulunan aydınlatma direğini de devirerek karşı yöne geçti. 
     Bu arada, Köfteci'nin kullandığı otomobilin arkasında bulunan 06 C 4546 plakalı servis aracı, 06 RM 012, 06 GAB 88, 06 R 1300, 34 AP 1503, 06 H 1674, 31 AF 725 ve 34 ZJ 1068 plakalı otomobiller de birbirlerine çarptı. 
     Köfteci, karşı şeritte araç bulunmamasının kendisi için büyük bir şans olduğunu, bu şekilde daha kötü sonuçlar doğuracak bir kazanın yaşanmadığını söyledi. 
     Kazanın, ASKİ'nin ihmali sonucu yaşandığına inandığını anlatan Köfteci, diğer araçların kendisine çarpmamak için birbirine vurduğunu anlattı. 
     Herhangi bir ölüm ya da yaralanma olayı yaşanmayan kazanın ardından Ankara Büyükşehir Belediyesi'nin tuzlama ekipleri yolu tuzlarken, hasarı fazla olan otomobiller de çekicilerle kaza yerindan götürüldü. 
     
</TEXT>
</DOC>
