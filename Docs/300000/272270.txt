<DOC>
<DOCNO> 272270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun17.html </URL>
<DATE> 2004/09/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Rühe Avrupalı Türkiye İslam alemi için sinyal olur 
</HEADLINE>
<TEXT>

     Alman Hıristiyan Demokrat Birlik Partili CDU milletvekili ve Meclis Dışişleri Komisyonu Başkanı Volker Rühe, Türkiye'nin Avrupalılaşmasının modern ve demokratik İslamiyet'in güçlendirilmesi anlamına geleceğini söyledi. 
     Eski Savunma Bakanı Rühe, Alman Bild gazetesine yaptığı açıklamada, ''Türkiye'nin AB üyeliği Avrupa'yı güçlendirecektir, çünkü böylece güvenliğimiz için önemli olan bir bölgeye istikrar ihraç edilecektir. Avrupalı bir Türkiye modern ve demokratik İslamiyet'in güçlendirilmesi anlamına gelecektir. Bu da tüm İslam alemi için önemli bir mesaj olacaktır'' dedi. 
     Eski Başbakan Helmut Kohl'ün Aralık 1997'de Türkiye'nin AB üyelik perspektifinin bulunduğuna dair belgeyi imzaladığını hatırlatan Rühe, ''Bundan daha açık bir ifade olamaz. Burada imtiyazlı ortaklıktan söz edilmiyor. Partimin muhalefette de o zaman iktidarda olduğu gibi aynı çizgiyi izlemesini isterdim'' diye konuştu. 
     AB'nin zaten 10 yeni üyeden sonra kendisini yenilemesi gerektiğini ve Türkiye ile yapılacak üyelik müzakerelerinin 10 ila 15 yıl süreceğini ifade eden Rühe, ''Masraflarla ilgili çıkarılan kötü tabloyu da biliyorum. Ancak yakından incelendiği zaman çoğu endişenin yersiz olduğu ortaya çıkıyor. Örneğin göç olayı Türkiye'nin AB üyeliği uzun vadede, daha az insanın ülkesini terk etmesine neden olacaktır. Biz geleceği Anadolu'ya götürmeyi başarırsak, oradaki insanlar bize gelmek zorunda kalmazlar'' dedi. 
     Rühe, Türkiye'ye AB kapılarının kapatılması durumunda ne olacağı sorusuna karşılık da ''Bu hem Türkiye, hem de Avrupa için çok kötü olur. Böyle bir adım Türkiye'deki siyasi durumu istikrarsız hale getirecek ve Avrupa karşıtı çevreleri güçlendirecektir. Bunu da kimse gerçekten isteyemez'' diye konuştu. 
     
</TEXT>
</DOC>
