<DOC>
<DOCNO> 295249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonspo14.html </URL>
<DATE> 2004/12/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Devler Ligi'nde bu hafta Fener, Manchester'ı ağırlayacak... İşte program 
</HEADLINE>
<TEXT>

     Futbolda Avrupa Şampiyonlar Ligi'nde 6. ve son hafta maçları, yarın ve 8 Aralık Çarşamba günü yapılacak ve ligde 2. tura yükselen 16 takım da belli olacak. 
     D Grubu'nda 6 puanla 3. sırada bulunan ve UEFA Kupası 3. turuna katılmayı garantileyen Fenerbahçe, son maçında, deplasmanda 6-2 yenildiği 11 puanlı grup lideri İngiliz rakibi Manchester United'ı, 8 Aralık Çarşamba günü İstanbul'da ağırlayacak. FB Şükrü Saracoğlu Stadı'nda saat 21.45'de başlayacak maç, Star TV'den canlı olarak yayınlanacak. 
     Ligde gruplardaki son maçlar öncesinde C Grubu'nda 15 puanlı İtalya'nın FC Juventus Torino ve 9 puanlı Almanya'nın FC Bayern Münih, D Grubu'nda 11 puanlı İngiltere'nin Manchester United ve 10 puanlı Fransa'nın Olympique Lyon, E Grubu'nda 10 puanlı Hollanda'nın PSV Eindhoven, F Grubu'nda 12 puanlı İtalya'nın AC Milan ve 10 puanlı İspanya'nın FC Barcelona, G Grubu'nda 11 puanlı İtalya'nın FC Internazionale Milan ve H Grubu'nda da 13 puanlı İngiltere'nin FC Chelsea takımları, 2. tura kalmayı garantilemiş durumdalar. Ayrıca 10'ar puanla A Grubu'nda Yunanistan'ın Pire Olympiakos, B Grubu'nda da Ukrayna'nın Dinamo Kiev takımları, 6. haftaya lider olarak girdi. 
     Ligde 2. tur maçlarının kuraları, 17 Aralık Cuma günü İsviçre'nin Nyon kentinde çekilecek. 

     
</TEXT>
</DOC>
