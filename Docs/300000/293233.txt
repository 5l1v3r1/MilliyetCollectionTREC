<DOC>
<DOCNO> 293233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/ekonomi/aeko.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaycı AŞ'ye son 
</HEADLINE>
<TEXT>


BDDK, banka boşaltmalarda çok sık başvurulan 'çaycının, odacının üstüne şirket kurma' olaylarını önlemek için denetim yetkisini şirketlere kadar uzatıyor 

Kadife Şahin 

Yeni bankacılık yasa tasarısının Finansal Hizmetler Kanunu Taslağı Meclis'e sunulması amacıyla Devlet Bakanı Abdüllatif Şener'e veren BDDK, geçmişten ders çıkaran ilginç maddelere yer verdi. 
Sorumluluktan çıkan bazı banka sahip ve hissedarlarının banka yönetim kurullarında yetkileri olmayan çaycı, odacı gibi personeli yetkili göstermesi ve banka resmi raporlarını bu kişilere imzalatması BDDK'yı bu konuda düzenleme yapmaya itti. 
Bankacılık kriziyle ortaya çıkan olaylarda, sorunlu bankaların resmi raporlarının altında çoğu zaman yetkili olmayan personelin imzasının bulunduğunu dikkate alan BDDK, bankaların resmi raporlarının sadece yetkili ve sorumlu olan kişilerce imzalanmasını zorunlu hale getirdi. 
Tasarıda dördüncü bölümde ele alınan finansal raporlama, bankaların muhasebe ve raporlama sistemlerini birçok maddede ele alıyor. 
Finansal raporların imzalanması, sunulması, ilanı ve denetimini düzenleyen 39. maddede bankaların finansal raporlarının ancak yönetim kurulu başkanı, denetim komitesi üyeleri ve genel müdür ile finansal raporlamadan sorumlu genel müdür yardımcısı ve ilgili birim müdürü veya bu unvanlara eşdeğer kişiler tarafından ad, soyad ve unvan belirtilerek imzalanabileceği belirtiliyor. 

Şirketler denetlenecek 
Özellikle İmar Bankası olayından ders çıkartan BDDK, bankaların konsolide raporlarında banka ile bağlantılı olan şirketleri de denetleyecek. 
Bankaların uzaktan ve yerinden denetim ve gözetimine önem veren BDDK, İmar Bankası'nın Kepez ve ÇEAŞ ile ilişkisini dikkate alarak, gerekli görürse bankaların bağlantılı olduğu belli büyüklükteki şirketleri de denetleyecek. 
Bankaların merkez olduğu holdingleri daha yakından gözetlemek isteyen BDDK, finansal raporların hazırlanması, sunulması ve yayınlanmasında şeffaflığı ve bu raporları imzalayan insanları sorumlu tutan müeyyideleri içeren maddeler hazırladı. 

'Murakıp ailesinin reisiyim' ANKARA ANKA 
Bankacılık yasa taslağında üzerinde en çok değerlendirme yapılan murakıplar konusunda BDDK Başkanı Tevfik Bilgin, "Bu benim iç meselem" dedi. Taslakta çok fazla yenilik olmasına karşın yeminli murakıplar konusunun ön plana çıkarılmasına tepki gösteren Bilgin, "Konunun döndürülüp dolaştırılıp bir noktada düğümlendirilmesini ben anlamıyorum. Bu düğümlendirilen nokta da benim iç meselem. Bir ailem var. Bu ailede teknik anlamda bu işi bilen yaklaşık 200 kişi var. Bu ailenin de reisi benim. Dolayısıyla ailenin içindeki huzuru sağlayacak olan benim. İlerde benim ailemin aktiviteleri nedeniyle çevredeki ailelere herhangi bir sorun doğduğunda onun sorumluluğunu alacak olan da benim" dedi. Bilgin, BDDK'da kendi koyduğu kurallara ve mevzuata aykırı davrananlar hakkında da yasal işlem yapmaktan çekinmeyeceğini söyledi. 

Güney Kore'deki kredi kartları batığı korkuttu Kredi kartında taksit uygulamasına sınırlama getirilmesini isteyen BDDK, bu çalışmasında Güney Kore örneğinden hareket etti. 
Kredi kartı borcunun ödenmemesinin bankaların risklerinin büyümesine neden olduğunu anlatan BDDK Başkanı Tevfik Bilgin, "Bizim önümüzde Güney Kore örneği var. Bu şekilde başlamış, kartopu gibi yuvarlanmış, bankaların batıklarının yüzde 50'si düzeyine gelmiş. Bunu görüp, oyunun kurallarını baştan koymak zorundayız. Ama kredi kartının potansiyelini de öldürmeyiz. Çünkü kayıtdışı ekonominin önlenmesi açısından önemini biliyoruz" dedi. 
"Bankalarımız ilginçtir, zamanı gelince borcunu ödemeyen müşterileri daha çok sever. Çünkü faiz geliri elde ederler" diyen Bilgin, kredi kartları konusunda kendisine hergün beş altı tane şik yet geldiğini söyledi. Temel unsurları taslakla düzenlemeye çalışacaklarını anlatan Bilgin, sadece bankaların değil tüketici derneklerinin de görüşlerini alacaklarını belirtti. Bilgin, "Görevimiz, yasal boşluğu regüle etmek. Buna bankaların bir itirazı olduğunu düşünmüyorum" dedi. 
Bilgin, kredi kartı ve banka kartları taslağını iki ay içinde bütün olarak hazırlayıp Bakan Abdüllatif Şener'e sunacaklarını bildirdi. 


</TEXT>
</DOC>
