<DOC>
<DOCNO> 290927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sontur22.html </URL>
<DATE> 2004/10/16/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Jandarma'dan dayak iddialarına yanıt... 
</HEADLINE>
<TEXT>

     İçişleri Bakanlığı Jandarma Genel Komutanlığı Genel Sekreterliği, bugün basın yayın organlarında farklı şekillerde yer alan bazı haberlerin adli görevini yerine getiren Jandarmanın haksız şekilde zan altında kalmasına neden olduğunu bildirdi. 
     Karaman'a bağlı Akçaşehir Beldesi Belediye Başkanı Hakkı Karaduman ve Meclis Üyesi Yaşar Gökdemir'in, jandarma tarafından dövüldüklerini ileri sürmeleriyle ilgili olarak, İçişleri Bakanlığı Jandarma Genel Komutanlığı Genel Sekreterliği yazılı bir açıklama yaptı. 
     Açıklamada, jandarmanın her zaman olduğu gibi bu olayda da yasal sınırlar içinde kalarak halkın yanında ve onun huzur ve güveninin sağlanması yönünde büyük bir özen ve dikkatle görevini sürdürmek gayreti içerisinde olduğu bildirildi. 
     Bugün bazı basın yayın organlarında, Karaman ili Akçaşehir Belediye Başkanı'nın Jandarma tarafından darp edildiği haberlerine yer verildiği belirtilen açıklamada, olayın şöyle gerçekleştiği kaydedildi 
     ''Olayın Meydana geldiği Akçaşehir beldesi Çiftçi Malları Koruma Başkanlığı, kamu alacaklarını tahsil amacıyla Karaman İcra Tetkik Mercii Hakimliği'ne yazılı müracaatta bulunarak, sulama vb. nedenlerle oluşan borçlarını ödemeyen aynı beldede oturan 31 vatandaş hakkında 7 gün hapsen tazyik kararı aldırmıştır. 
     Söz konusu vatandaşlara borçlarını ödemeleri amacıyla daha önce yasal tebligat yapılmasına rağmen, borçlarını ödemedikleri için verilen hapsen tazyik müzekkeresinin yerine getirilmesi bir süredir devam eden arama faaliyetine olay günü anılan beldeye devriye planlanarak devam edilmiştir. Bu maksatla 14 Ekim 2004 günü saat 16.00 sıralarında iki uzman jandarma komutasında görevlendirilen devriye saat 21.40 sularında Akçaşehir beldesine varmış aranan 31 şahıstan 4'ünün yakalanarak araçlara bindirildiği esnada resmi makam aracı ile olay yerine gelen belde Belediye Başkanı Hakkı Karaduman'ın Devriye Komutanına 'ben buranın başkanıyım bana sordun da mı buradan adam alıyorsun' demesi üzerine Devriye Komutanı tarafından olayın adli bir olay olduğu nezaket içerisinde hatırlatılmıştır. Buna karşılık Belediye Başkanı'nın 'hiç kimseyi götüremezsiniz aldığınız adamları indirin' şeklinde mukavemetiyle karşılaşılmıştır. 
     Devriye komutanı tarafından Jandarma'nın adli görevini yapmasına engel olduğunun, böyle bir yetkisinin olmadığının tekrar hatırlatılması üzerine Belediye Başkanı hakaret içeren sözler sarf ederek devriye komutanını yumrukla darp etmiş ve olay yerine gelen halkı çeşitli sözleriyle Jandarma'ya müdahale etmeye davet etmiştir. Yasal sınırlar içerisinde zor kullanılarak duruma hakim olunması üzerine yakalanan 4 şahısla birlikte jandarmaya mukavemet eden Belediye Başkanı ve Yardımcısı araçlara bindirilerek il merkez Jandarma Komutanlığı'na götürülmek üzere hareket edilmiş, belde çıkışında bir grup vatandaş tarafından devriyenin önü kesilerek durdurulmuş, Belediye Başkanı ve Yardımcısının bırakılması talep edilmiş, olay esnasında Jandarma'ya mukavemette bulunulmuştur. 
     Olaydan sonra Cumhuriyet Savcılığı'na sevk edilen 14 şahıs tutuklama talebi ile mahkemeye sevk edilmiş, ancak tutuksuz yargılanmak üzere serbest bırakılmıştır. 
     Hal böyle iken olay basın yayın organlarında farklı şekillerde yer alarak adli görevini yerine getiren Jandarma'nın haksız şekilde zan altında kalmasına neden olmuştur. Jandarma her zaman olduğu gibi bu olayda da yasal sınırlar içinde kalarak halkın yanında ve onun huzur ve güveninin sağlanması yönünde büyük bir özen ve dikkatle görevini sürdürmek gayreti içerisindedir.'' 
     
</TEXT>
</DOC>
