<DOC>
<DOCNO> 275350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo14.html </URL>
<DATE> 2004/09/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Dalaman Ankaragücü maçında kilidi Ersen Martin'in golü açtı 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, Ankaragücü maçında kilidi Ersen Martin'in attığı golün açtığını belirtti. 
     Ankaragücü'nün iyi kapanan bir takım olduğunu ve ligin en az gol yiyen takımları arasında bulunmasının bunu kanıtladığını ifade eden Dalaman, oyun disiplininden kopmadan mücadele vererek, ikinci yarıda atılan gollerle 3 puanı kazanmasını bildiklerini söyledi. Denizli Atatürk Stadı'na gelenlerin zevkli ve çekişmeli bir mücadele izlediğini de kaydeden Dalaman, ''Ersen Martin'in attığı gol kilidi açtı. Daha sonra Ankaragücü beraberlik için daha fazla üzerimize geldi. Biz de kontrataklarla pozisyonlar yakaladık. Bunlardan birisini daha Ümit Aydın'la değerlendirerek, net bir skorla galibiyetlerimize bir yenisini daha ekledik'' dedi. 
     Turgut Dalaman, dizindeki ödem nedeniyle Diyarbakırspor ve Ankaragücü maçlarında forma giyemeyen kaptan Timuçin'in tedavisinin devam ettiğini, bu futbolcunun bu hafta İstanbul'da oynanacak Fenerbahçe maçında da takımdaki yerini alamayacağını bildirdi. 
     Dalaman, ''Timuçin, takımımızın önemli oyuncusu. Tam iyileşmeden oynatmak ve riske etmek istemiyoruz. Fenerbahçe maçı sonrası milli maçlar nedeniyle lige ara verilecek. Kaptanımız da bu sürede tam olarak iyileşip aramıza katılacak'' diye konuştu. 
     
</TEXT>
</DOC>
