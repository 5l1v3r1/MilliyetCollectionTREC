<DOC>
<DOCNO> 294161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonsiy10.html </URL>
<DATE> 2004/12/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gül TSK, AB önünde engel değil 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ordunun AB üyeliği önünde engel oluşturmadığını söyledi. 
     Slovenya'nın başkenti Ljubljana'daki resmi temaslarını tamamlayan Gül, ayrılmadan önce Slovenya radyosuna demeç verdi. 
     Gül, ''AB'de bazı çevreler Türkiye'de ordunun hala etkili olduğunu ve AB üyeliğine karşı çıktığını belirtiyor. Bu görüşe katılıyor musunuz '' sorusu üzerine, ''Türk ordusu halkın ordusudur ve Türkiye'nin AB'ye tam üyeliği önünde engel değildir'' dedi. 
     ''Avrupa'da İslam'ın sık sık terörle birlikte anıldığının ve bazı çevrelerin, Türkiye'nin üyeliğiyle birlikte İslam'ın da Avrupa'ya yayılacağı endişesini taşıdığının'' hatırlatılması üzerine de Gül şunları söyledi 
     ''İslam'ın terörle birlikte anılması haksızlık ve hatadır. Terör sadece İslam ülkelerinde değil birçok ülkede vardır. Terör her yerde terördür ve tasvip edilemez. Türkiye'nin üyeliği Avrupa kültür mozaiğini zenginleştirecektir.'' Türkiye'nin AB üyeliği için tek koşulun Kopenhag kriterlerini yerine getirmek olduğunu anımsatan Bakan Gül, ''Türkiye'nin AB'ye tam üyelik için gerekli olan Kopenhag kriterlerini yerine getirdiğini ve bunun da AB Komisyonu tarafından hazırlanan son raporla teyit edildiğini'' belirtti. 
     Gül, Slovenya'dan ayrılmadan önce Ulusal Meclis Başkanı France Cukjati'yi de makamında ziyaret etti. 
     Gül'ün Cukjati'ye, Türkiye'nin AB üyelik sürecini anlattığı ve müzakere tarihinin belirleneceği 17 Aralık AB zirvesinde Slovenya'nın desteğini istediği öğrenildi. 
     Dışişleri Bakanı Gül, daha sonra Türkiye'ye dönmek üzere Slovenya'dan ayrıldı. 
     
</TEXT>
</DOC>
