<DOC>
<DOCNO> 286872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/soneko03.html </URL>
<DATE> 2004/11/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yeni kuruşların yarısı İstanbul'a gidecek... 
</HEADLINE>
<TEXT>

     Yılbaşından itibaren tedavüle girecek yeni madeni paraların yarıya yakını İstanbul'da kullanılacak. Yeni madeni paraların yüzde 45'i İstanbul'da geri kalan bölümü ise Türkiye'nin diğer illerinde tedavüle verilecek. 
     Edinilen bilgiye göre, yeni kuruşların basım çalışmaları halen devam ederken, özellikle kışın ağır geçtiği doğu illerine basılan yeni kuruşlar gönderilmeye başlandı. Bu kapsamda Van, Malatya ve Erzurum illerine yeni kuruşlar gönderildi. 
     Yeni kuruşlar illere dağıtılırken, PTT şubeleri ile Ziraat Bankası görev alıyor ve tedavüle gireceği güne kadar kuruşlar burada saklanıyor. 
     
     GELECEK YIL 800 MİLYON ADET DAHA BASILACAK 
     Bu arada, Yeni Türk Lirası'na YTL geçiş kapsamında, bu yıl sonuna kadar 1.2 milyar adet madeni para basılması hedeflenirken, bunun yetmemesi durumunda gelecek yıl da yeni kuruşların basımı devam edecek. 
     Önümüzdeki yıl da 800 milyon adet madeni para basımı öngörülürken, böylelikle YTL'ye tamamen geçilecek yıl olan 2006 başına gelindiğinde 2 milyar adet madeni para tedavüle verilmiş olacak. 
     
</TEXT>
</DOC>
