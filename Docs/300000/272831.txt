<DOC>
<DOCNO> 272831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/spor/spo04.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon gerildi 
</HEADLINE>
<TEXT>


Bordo-Mavililer'in, Athletic Bilbao önünde 3-0'lık avantajı teperek, turu zora sokması olumlu havayı dağıttı. Ziya Doğan hedef tahtası oldu, takımdaki disiplin de sorgulanmaya başladı 


Fatura kesildi 
LİGDE fırtınalar estiren Trabzonspor'da, Avrupa'daki istikrarsız futbol dengeleri sarstı. Avni Aker'deki Dinamo Kiev yenilgisi unutulmadan UEFA Kupası ilk tur ilk maçında Athletic Bilbao önünde 3-0'lık farktan sonra gelen iki golle yaşanan üzüntü sinirleri gerdi. Teknik Direktör Ziya Doğan "oyunu okuyamadı" ve "Kötü olan Thijs, Lee Yong ve Fatih Tekke'ye sabır gösterdi" eleştirileri ile karşı karşıya kaldı. 

Krize davetiye 
YATTARA ve Tolga'nın davranışları takımdaki disiplinin de masaya yatırılmasını sağladı. Düzensiz yaşamı nedeniyle eleştirilen Yattara'nın, "Ayağım ağrıyor" mazereti gerçekçi bulunmadı. Doktorların oynayabilir raporu verdiği Gineli oyuncu son bir kontrol için dün İstanbul'a gönderildi. Tolga'nın çıkışı ise herkesi şaşkına çevirdi. Milli futbolcunun isyanı taşların yeterince oturmadığının göstergesi olarak kabul edildi. 

Atay'dan gönderme 
TAKIMINI yarınki Gaziantep maçına kadar kampa alan Teknik Direktör Ziya Doğan, "Kimse turu verdiğimizi düşünmesin. Unutulmasın ki deplasmanlarda daha başarılı sonuçlar alıyoruz. İspanya'da turu geçeceğimize inanıyorum" diyerek, moral vermeye çalıştı. Başkan Atay Aktuğ ise, "Galibiyet galibiyettir. Yan toplardan çok basit goller yedik. Tabii ki bu konuda Doğan'ın değerlendirmeleri çok daha önemli" diye konuştu. 

Tolga'nın derdi başka 

MAÇIN 80. dakikasında sırtındaki yeleği yere fırlattıktan sonra, soyunma odasına giden Tolga Seyhan'ın isyanının ardındaki gerçekler su yüzüne çıkıyor. Milli oyuncunun, Shakthar Donetsk'e transferine izin verilmemesi ve ücretinde de zam yapılmamasının sıkıntısını yaşadığı, sakatlığının ardından formasını da kaybetmesiyle moralinin iyice bozulduğu bildirildi. Kötü günler yaşayan Tolga'nın, kendisinden ısınmasını isteyen Ziya Doğan'a olumsuz yanıt verdiği, gerginleşen ortamdan sonra kulübeyi terkettiği öğrenildi. Tolga'ya 5 milyar ceza verildi. 

9 taraftara ceza kesildi 

TRABZON'DAKİ maçlarda Spor Yasası'na uygun olmayan davranışlarda bulunan 9 taraftar cezalandırıldı. İl Güvenlik Kurulu, Türkiye - Gürcistan maçındaki davranışları nedeniyle 4 kişiye 1'er milyar lira ceza kesti. A.Sebat - Fenerbahçe maçında olay çıkaran Enver Baş, Cevdet Pehlivan ile geçen sezonki Trabzon - Diyarbakır maçında sahaya giren Fatih - Serkan Hacisalihoğlu, Ceyhun Aydoğdu ve Yunus Emre Yaylı'ya 4 ay müsabakalardan men cezası verildi. 

İSPANYOL BASINI 
'Öldük ve dirildik' 

ATHLETİC Bilbao'nun, Avni Aker'de son anda tur umudunu yakalaması İspanyol basınında ses getirdi. 3-0'dan sonra kafalarda turun kaçtığı düşüncesinin oluştuğunu dile getiren gazeteler, "Rehavete kapılan Türkler ellerindeki turu kaçırdılar" yorumu yaptılar. 
MARCA gazetesi, "Her şeyi kaybetmek için 2 dakika, hayata dönmek için 6 dakika" ifadesini kullandı. ABC "Athletic, ölü gibi göründüğü anda ayağa kalktı", El Pais "Athletic ölüyor ve diriliyor", El Mundo "Athletic'in sonradan gelen tepkisi" başlıklarını kullandı. 
GAZETELER, Gökdeniz'in maçın yıldızı olduğu görüşünde birleşti. Tek üç yıldızı alan Gökdeniz için As gazetesinde, "Takımının ruhu. Hızlı, keskin ve çalımlarda becerikli. Hiç kimse onu durduramaz" diye yazıldı. Marca da "Bir gülle" yakıştırmasını yaptı. 

</TEXT>
</DOC>
