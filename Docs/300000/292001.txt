<DOC>
<DOCNO> 292001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun51.html </URL>
<DATE> 2004/11/25/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
Gül ve Fini'nin ortak basın toplantısı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Avrupa Birliği'nin AB Kıbrıs için verdiği sözleri yerine getirmesini istedi. 
     Gül, İtalya Dışişleri Bakanı Fini ile düzenlediği ortak basın toplantısında, ''Kıbrıs konusunda Avrupa Birliği sözlerini yerine getirilmeli. Bu hususta Türkiye'nin de Kıbrıs Türklerinin de AB'den beklentileri var. Kıbrıs Türklerinin ekonomik izolasyondan kurtarılması, bununla ilgili AB'de bekleyen iki tüzüğün bir an önce çıkarılması gerekiyor. Bunu, meslektaşım Fini'yle yaptığımız görüşmede de dile getirdim'' dedi. Gül, sözlerini şöyle sürdürdü 
     ''Kıbrıs sorununun çözümü için uluslararası camia da, AB de tek bir yol göstermekteydi. O da Annan Planı'ydı. Türkiye de Kıbrıs Türkleri de, çok önemli bir karar alarak, referandumda üzerlerine düşeni yaptılar. Adanın birleşmesinden, çözümden söz eden Rum kesiminin Annan Planı'na hayır demesi ise herkesi şok etti. AB bu problemin çözülmüş olmasını arzuluyordu. Bünyesine, Kıbrıs'ı bir bütün olarak almayı istiyordu. Yani AB, bugün karşılaştığı problemleri yaşamak istemiyordu. Bu nedenle de, referandum sonrasında ciddi bir sıkıntı ortaya çıktı. Ama bu sıkıntıyı ortaya çıkaranın Türkiye ve de Kıbrıs Türkleri olmadığını herkes biliyor.'' İtalya Dışişleri Bakanı Gianfranco Fini ise adada taraflar arasındaki anlaşmazlıkları kast ederek, ''Bu mesele artık Türkiye ile Kıbrıs arasında değil, AB-Türkiye ilişkileri bağlamında bir sorun konumundadır'' diye konuştu. 
     Kıbrıslı Rumların o dönemde Annan Planı'na hayır demelerinin herkesi şoka uğrattığı konusunda Gül'e katıldığını belirten Fini, ''Ancak bu işin sorumlusunun kim olduğu ortadadır demek de yeterli olmaz. İtalya, referandum sonucuna takılıp kalmamak gerektiği kanaatini halen muhafaza etmektedir'' diye konuştu. 
     Fini, Kıbrıs sorununa ilişkin şunları söyledi 
     ''AB'deki kurallardan biri, üye ülkeler arasında onursal eşitlik ilkesidir. Üye ülkenin küçüklüğünün veya büyüklüğünün bir ehemmiyeti yoktur. Bu kuralın bizi hangi neticeye götüreceği de açıktır Bu mesele artık Türkiye ile Kıbrıs arasında değil, AB-Türkiye ilişkileri bağlamında bir sorun konumundadır.'' Fini, Türkiye'ye ve Kıbrıs Rum Kesimi'ne seslenerek, şöyle konuştu 
     ''Türk dostlarımız ile Kıbrıslı dostlarımız, İtalya hükümeti olarak, AB dış politikası çerçevesinde sorunun çözümüne katkı bağlamında bizden belirli bir rol üstlenmemizi isterlerse, buna hazırız. Biz Türkleri de Kıbrıslı yetkilileri de, büyük bir sorumluluk örneği sergileyerek çözüm için gayret göstermeye çağırıyoruz. Referandumdaki şok sonrasında herkesin sorumluluğu birbirine yıkması son derece vahimdir. Sonucun ne olduğunu da, sorumluluğun kimde olduğunu da herkes vicdanen bilebilecek durumda. Ama, çözüm için bir ilerleme kaydedilmesi gerektiği de ortada.'' 
     
     GÜL ''NET BİR TARİH BEKLİYORUZ'' 
     Dışişleri Bakanı ve Başbakan Yardımcısı Abdullah Gül, Türkiye'nin 17 Aralık 2004'te AB ile müzakerelerin başlaması için çok net bir tarih beklediğini vurguladı. Gül, şunları kaydetti 
     ''Zirveden çıkacak karar, tam üyeliği hedeflemeli, hiçbir tereddüde yer vermeyecek biçimde kaleme alınmalı. Müzakere sürecinin sürdürebilir olması açıkça ifade edilmeli. Biz bu konudaki hassasiyetimizi dile getirdik. Bazı şeylerin muğlak bırakılması ileride sorun yaratabilir. Hepimiz demokratik ülkeleriz, siyasetçiler değişebilir. Ama Avrupa kültüründe esas olan, her şeyin açık seçik bir üslupla kaleme alınmasıdır.'' Abdullah Gül, Roma'daki görüşme esnasında, İtalya Dışişleri Bakanı Gianfranco Fini'yi Türkiye'ye davet ettiğini de açıklayarak, ''İtalya Cumhurbaşkanı Carlo Azeglio Ciampi ile Senato Başkanı Marcello Pera'nın da 2005 içinde Türkiye ziyaretlerini gerçekleştirmelerini bekliyoruz'' dedi. 
     Gül, basın toplantısında, üç Türk kadın gazetecinin sorularını İtalyanca olarak yöneltmeleri sonrasında ise İtalyan meslektaşı Fini'ye dönerek, ''Siz ikili ilişkilerin güçlenmesinden, İtalyanca'nın yaygınlaşmasından bahsetmiştiniz. Bakınız gazetecilerimiz bile sorularını İtalyanca olarak soruyorlar'' dedi. Gül'ün esprisi, Fini'nin gülümsemesine yol açtı. 
     
     ''6 AY İÇİNDE TARİH VERİLMELİ'' 
     Fini ayrıca, İtalya'nın Türkiye'ye, 2005'in ilk altı ayı içerisinde bir tarih verilmesinden yana olduğunu açıkladı. İtalya Dışişleri Bakanı Fini, bir Türk gazeteciden gelen soruya verdiği yanıtta, ''Benim temennim Türkiye'ye müzakerelerin başlatılması konusunda, Aralık ayındaki zirveyi müteakip 6 aylık zaman dilimi içinde bir tarih verilmesi. İtalya bunun için çalışıyor. Ama bu sadece bizim karar verebileceğimiz bir konu değil'' dedi. 
     Fini, AB bünyesindeki bazı siyasetçilerin kamuoyları henüz hazır değil gerekçesiyle müzakere tarihi vermeyi erteleme eğiliminde olmalarının da anlamsız olduğunu söyledi. 
     İtalya Dışişleri Bakanı Fini, ''Türkiye'ye müzakere tarihi vermeyi ertelemek anlamsız. Avrupa'daki bazı arkadaşlarımız Türkiye'yi biraz daha kapı dışında tutmak gibi bir eğilim içinde. Ama müzakere tarihini ertelemek, olumlu değil, tam tersine olumsuz neticeler doğurur. Zira bu türden bir erteleme, kamuoyundaki güvensizliği ortadan kaldırmayacağı gibi daha da arttırır'' diye konuştu. 
     Bir İtalyan gazeteci ise Avrupa Katolik Piskoposlar Kurulu'nun Türkiye'de dini özgürlüklerde eksiklik olduğu biçimindeki iddiasını gündeme getirdi. 
     Gül, ''Sadece Katolik Kilisesi değil, diğer tüm dinler bağlamında, din özgürlüğünü sağlama konusunda hükümetiniz neler yapıyor '' sorusuna karşılık olarak, Türkiye'deki reform sürecini anlatmasının ardından şunları söyledi 
     ''Türkiye'de din özgürlüğü mevcuttur. Camiler de kiliseler de havralar da vardır. Mesela Akdeniz sahillerine yerleşmiş olan Avrupalı Hıristiyanlar var. Kilise ihtiyaçları varsa, ibadethanelerini inşa edebiliyorlar. Nasıl ki Avrupa'daki Türklere ibadethane yapabilme izni verilmekteyse, benzer şeyler Türkiye'de de mümkün'' 
     
</TEXT>
</DOC>
