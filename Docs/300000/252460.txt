<DOC>
<DOCNO> 252460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy16.html </URL>
<DATE> 2004/07/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Tecavüzden hamile kalanlar 20 haftaya kadar kürtaj olabilecek... 
</HEADLINE>
<TEXT>

     Tecavüz sonucu hamile kalan kadınlar, 20 haftaya kadar kürtaj yaptırabilecek. Kürtaj olma süresi ise 10 hafta olarak korunuyor. 
     TBMM Adalet Komisyonu, Türk Ceza Kanunu TCK tasarısının görüşmelerini bugün de sürdürdü. 
     ''Yardım ve bildirim yükümlüğünün yerine getirilmemesi'' başlıklı 100. madde, görüşülerek kabul edildi. Buna göre, yaşı, hastalığı ve yaralanması dolayısıyla ya da başka herhangi bir nedenle kendini idare edemeyecek durumda olan kimseye, hal ve koşulların elverdiği ölçüde yardım etmeyen ya da durumu ilgili makamlara bildirmeyen kişilere, 1 yıla kadar hapis ve adli para cezası verilecek. 
     Yardım veya bildirim yükümlülüğünün yerine getirilmemesi dolayısıyla kişinin ölmesi durumunda, 1 yıldan 3 yıla kadar hapis cezası verilecek. Trafik kazası veya başka nedenlerle yaralanmış kişileri yetkililere bildirmeyen kişiler de cezalandırılacak. 
     
     KÜRTAJ SÜRESİ KORUNDU 
     TCK Tasarısı'nın ''Çocuk düşürtme, düşürme ve kısırlaştırma'' başlıklı 5. bölümü de bazı değişikliklerle benimsendi. 
     Rızası olmaksızın bir kadının çocuğunu düşürten kişi, 5 yıldan 10 yıla kadar hapis cezasına çarptırılacak. 
     Tıbbi zorunluluk bulunmadığı halde, rızaya dayalı olsa bile, gebelik süresi 10 haftadan fazla olan bir kadının çocuğunu düşürten kişi, 2 yıldan 4 yıla kadar hapis cezası ile cezalandırılacak. Bu durumda, çocuğun düşürülmesine rıza gösteren kadın hakkında 1 yıla kadar hapis veya adli para cezası verilecek. 
     Rızaya dayalı olsa bile, gebelik süresi 10 haftayı doldurmamış olan bir kadının çocuğunun yetkili olmayan bir kişi tarafından düşürtülmesi halinde 2 yıldan 4 yıla kadar hapis cezasına hükmolunacak. 
     
     TECAVÜZLE HAMİLE KALINMASI... 
     Kadının mağduru olduğu bir suç sonucu tecavüz gebe kalması halinde, süresi 20 haftadan fazla olmamak ve kadının rızası olmak koşuluyla gebeliği sona erdirenlere ceza verilmeyecek. Ancak, bunun için gebeliğin uzman hekimler tarafından hastane ortamında sona erdirilmesi zorunlu tutuluyor. Alt komisyonda, 24 hafta olan bu süre, AK Parti milletvekillerinin verdiği bir önerge ile 20 haftaya düşürüldü. Bu madde, uzun süre tartışıldı. CHP İzmir Milletvekili Canan Arıtman, 24 haftalık sürenin bilimsel bir sınır olduğunu ifade ederek, bu sürenin kalmasını istedi. 
     CHP Niğde Milletvekili Orhan Eraslan, 24 haftanın kalması gerektiğini ifade ederek, kırsal kesimde özellikle ensest ilişki sonucu hamile kalan kız çocuklarının bunun farkına varamadıklarını söyledi. Eraslan, ayrıca Bosna-Hersek'te tecavüze uğrayan kadınların durumunu örnek göstererek 24 haftanın korunmasını istedi. 
     Komisyon Başkanı Köksal Toptan ile bazı AK Parti milletvekilleri, 24 haftada çocuğun tüm organlarının geliştiğini ve yaşam şansının yükseldiğini belirterek, bu sürenin azaltılmasını önerdi. Daha sonra verilen önerge ile 24 hafta 20 haftaya indirildi. 
     Çocuk Düşürme başlıklı 102. maddeye göre de gebelik süresi 10 haftadan fazla olan kadının çocuğunu isteyerek düşürmesi halinde 1 yıla kadar hapis cezası ile cezalandırılması öngörülüyor. 
     Tasarı, bir erkek veya kadını rızası olmaksızın kısırlaştıranlara 3 yıldan 6 yıla kadar hapis cezası verilmesini de düzenliyor. 
     
     CİNSEL SALDIRI 
     Cinsel davranışlarla bir kimsenin vücut dokunulmazlığını ihlal eden kişi, mağdurun şikayeti üzerine, 2 yıldan 7 yıla kadar hapis cezasına mahkum edilecek. Fiilin, vücuda organ veya sair bir cisim sokulması suretiyle işlenmesi durumunda 7 yıldan 12 yıla kadar hapis cezasına hükmolunacak. Bunun eşe karşı işlenmesi halinde ise soruşturma ve kovuşturmanın yapılması, mağdurun şikayetine bağlı olacak. 
     Cinsel saldırı suçunun beden ve ruh bakımından kendisini savunamayacak kişiye, kamu görevinin ve hizmet ilişkisinin sağladığı nüfuz kötüye kullanılarak, bir iki ve üçüncü derecede kan ve kayın hısımlığı ilişkisi içinde bulunan bir kişiye, silahla veya birden fazla kişi tarafından birlikte işlenmesi halinde bu ceza, yarı oranında artırılacak. 
     Cinsel saldırı suçunun işlenmesi sırasında mağdurun direncinin kırılmasını sağlayacak ölçünün ötesinde cebir ve şiddet kullanılması durumunda, kişi, ayrıca kasten yaralama suçundan dolayı cezalandırılacak. 
     Cinsel saldırı suçunun sonucunda mağdurun beden veya ruh sağlığının bozulması halinde, 10 yıldan az olmamak üzere hapis cezasına çarptırılacak. Suç sonucunda mağdurun ölümü halinde, ağırlaştırılmış müebbet hapis cezasına hükmolunacak. 
     Bu sabah yaptığı toplantıda Tasarı'nın 5 maddesini daha kabul eden Komisyon, çalışmalarını öğleden sonra da sürdürecek. 
     
</TEXT>
</DOC>
