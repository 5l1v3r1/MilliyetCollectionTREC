<DOC>
<DOCNO> 265565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/guncel/gun08.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek günlük vizesiz giriş 
</HEADLINE>
<TEXT>



Yunanistan Belediyeler Birliği Trakya Polis Danışmanı ve eski Şapçı Belediye Başkanı Dinos Haritapulos, Türk vatandaşlarının, Yunanistan'da vizesiz 1 gün kalabilmeleri yönünde çalışma yaptıklarını belirtti. 
Haritapulos, Keşan Belediye Başkanı ve Trakyakent Başkan Vekili Mehmet Özcan'ı ziyaretinde yaptığı konuşmada, önceki hükümet döneminde çalışmalarda son noktaya gelindiğini söyledi. Haritapulos, konuyu olimpiyat oyunlarının bitiminde tekrar gündeme getireceklerini ifade etti. 
Türkiye, Yunanistan ve Bulgaristan'ın sınıra yakın bölgelerinde kurulan belediye birlikleri için, AB programlarından yararlanma amacıyla ortak bir seminer düzenleneceğini bildiren Haritapulos, seminerlere 3 ülkedeki belediye birliklerinde yer alan belediye başkanlarının katılacağını ve seminerde Avrupa Parlamentosu milletvekillerinin de bulunacağını bildirdi. 


</TEXT>
</DOC>
