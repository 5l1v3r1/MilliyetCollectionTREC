<DOC>
<DOCNO> 262418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/soneko34.html </URL>
<DATE> 2004/08/11/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Rusya Enerji Kurumu Başkanı, Yukos konusunda uyardı 
</HEADLINE>
<TEXT>

     Nihat Dağdelen AA 

Rusya Federal Enerji Ajansı Kurumu Başkanı Sergey Oganesyan, dev petrol şirketi Yukos'un en büyük üretim tesisi olan Yuganksneftegaz'a el konulmaması gerektiğini söyledi. 
     Oganesyan, Moskova'da yaptığı açıklamada, Rusya Adalet Bakanlığı'nın, Yukos'un en büyük üretim tesisine el koymasının, şirketi petrol üretimini durdurmaya zorlayacağını belirterek, Yuganskneftegaz'a el konulmaması halinde Yukos'un günlük operasyonlarını finanse edebileceğini belirtti. 
     Moskova'daki mahkeme, pazartesi günü aldığı kararla Yuganskneftegaz'a el koyma işleminin yasal olmadığını belirterek kararı iptal etmişti. 
     Ancak, Rusya Adalet Bakanlığı yetkilileri, Yuganskneftegaz tesisine dün yeniden el koymuş ve dünkü bu gelişme üzerine Yukos'un hisse senetleri, Moskova Borsası'nda önemli oranda değer yitirmişti. 
     Yukos'un avukatları tarafından dün akşam yapılan açıklamada, bakanlığın bu kararının yeniden mahkemeye götürüleceği belirtilmişti. 
     Yukos günde yaklaşık 1 milyon 700 bin varil petrol üretirken, Yuganskneftegaz tesisinin bu üretimdeki payı ise yaklaşık yüzde 60 civarında. 
     Yukos'un hisseleriyle ilgili işlemlerin bir süre askıya alınması sonrası, hisselerin değer kaybı yüzde 20'yi aşmıştı. 
     Rus yetkililer, amaçlarının, Yukos'un ödemediğini belirttikleri milyarlarca dolarlık vergi borcunu, hazineye aktarmak olduğunu açıklarken, Yukos ile ilgili belirsizlik de dünyada petrol fiyatlarının artmasının önemli nedenleri arasında gösteriliyor. 
     
</TEXT>
</DOC>
