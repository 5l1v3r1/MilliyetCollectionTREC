<DOC>
<DOCNO> 287998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun38.html </URL>
<DATE> 2004/11/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Felluce'de rehin tutulan bir kişi bulundu 
</HEADLINE>
<TEXT>

     Amerikan güçlerinin operasyon düzenlediği Irak'ın Felluce kentinde rehin tutulan bir kişinin bulunduğu bildirildi. 
     ABD Deniz Kuvvetleri sözcüsü Binbaşı Francis Piccoli, Amerikan birliklerinin, rehineyi kentin kuzeydoğusundaki bir bölgede, el ve ayak bileklerinden duvara zincirlenmiş halde bulduklarını söyledi. 
     Piccoli, dövülen ve aç bırakılan rehinenin milliyetinin henüz bilinmediğini, ancak Amerikalı ya da Batılı olmadığını kaydetti. 
     Rehinenin bulunduğu evde çok sayıda silahın ele geçirildiği de belirtildi. 
     Bu arada, ABC televizyonu, Amerikan denizcileriyle konuşan rehinenin görüntülerini yayınladı. Görüntülerde bu kişi, kendisini 10 gündür rehin tutulan Iraklı bir taksi şoförü olarak tanıttı. 
     Battaniye sarılı rehinenin boynu ve sırtında çürükler olduğu görülürken, Iraklı bir çevirmen kullanan rehine, kaçıranlar tarafından elektrik kablosuyla dövüldüğünü, öldürüleceğini sandığını anlattı. 
     Rehine kendisine günlerdir su ve yiyecek verilmediğini de sözlerine ekledi. 
     
</TEXT>
</DOC>
