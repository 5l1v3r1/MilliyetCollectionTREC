<DOC>
<DOCNO> 294907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/yazar/civaoglu.html </URL>
<DATE> 2004/12/05/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
İki erkek iki kadın 
</HEADLINE>
<TEXT>


Yunan asıllı Anna Mouglalis, yılın - belki de - en güzeli... Açık ela gözleri, uzun boyu, kestane renkli saçları, ravioli dolgunu vücuduyla "yüksek gerilim hattı" gibi çarpıcı. 
Erkeklerin gözdesi. 
Daniel Auteuil ise "şeytan tüyü" olan adam. Birbirine yakın gözler, çarpık kartal burun, ince uzun bir yüz. Kadınlara göre "yakışıklı değil ama fazlası var". Onu tanımlamak için "Santorini Adası'nın karanlık sulara inen uçurumu gibi" çekiyor diye satırlar okumuştum. Bu ikisinin görüntüleri ve oyunlarıyla harmanladıkları İhtirasın Bedeli le prix du desir filmi, gerçekten "hiç bitmesin" isteğiyle izleniyor. 
Konusu, daha önceleri Jeremy İrons ve Julliette Binoche'un bir filmini anımsatıyor. Jeremy Irons, o filmde bir diplomattır. Oğlunun nişanlısını oynayan Julliette Binoche ile sevişmektedir. Ve bir gün oğlu ansızın kapıyı açar. Yakalanırlar. Oğlu şaşkınlıktan geri geri yürür ve iki kat aşağıdaki apartman girişine düşer, ölür. 
Jeremy Irons, bu skandal üzerine dışişleri bakanlığından istifa etmek zorunda kalır. Karısı tarafından da terk edilir. 
Tanrı'nın damı olarak anılan Tibet'te Budistlerle günah çıkararak yaşamını yapayalnız sürdürür. 

Yasak aşk 
Bu filmde Daniel Auteuil, kitapları rekor satışlar yapan bir yazardır. O da üvey oğlunun nişanlısı genç manken Anna Mouglalis ile yasak aşk yaşamaya başlar. Gençler evlendikten sonra da bu ilişki sürer. Devamı çok daha ilginç. Görmenizi öneririm. 
Filmde beni en çok etkileyen görüntülerden biri de, Daniel Auteuil'in orman içindeki çalışma eviydi. Yeşillikler, çiçekler ortasındaki bu ahşap orman evi, bana, "yazı mabedi" gibi göründü. Harflerle sevişerek ibadete sunduğu mutlak sessizlik güzeldi. Yazmaya başlamadan önce, sık sık Anna Mouglalis'in ziyaretleriyle hoş bir terapi yaptığını da eklemeliyim. 

Değişim yılları 
Bazı kitaplar vardır, onları okurken araya hiçbir şeyin girmesini istemem. Çalan telefon, davetsiz bir konuk nedeniyle ara veriş, beni sayfalardan ayırdığı için öfkelenirim. Elimde gene öyle bir kitap var. Altan Öymen'in "Değişim Yılları" ... Öymen, İhtirasın Bedeli'ndeki yazar Daniel Auteuil'i çağrıştırdı. Televizyondaki söyleşi programlarımın çalışma arkadaşı Aslı Öymen'e sordum 
"Baban bu kitabı yazarken nasıl çalıştı " 
Anlatırken, o da ben de gülüyorduk. 
"Zekeriyaköy'deki evde bütün odalar babamın çalışma odalarıydı. Her yerde onun kitapları, fişler, açık sayfalara kulaklar, notlar... Yemek masasına da yayılmıştı. Bazen orada yazıyordu, 'kahve çay istemek daha kolay oluyor'diyordu.." 
Dahası var. "Altlı üstlü oturduğumuz apartmanda durum daha da vahimdi. Babam kitapları ve notlarıyla mutfaktaki masayı bile işgal etmişti. Annem son derece titiz ve düzenlidir. Ama bu defa sesini çıkarmadı. Galiba kitap söz konusu olduğu için..." 
Altan Ağabey'i, gazeteciliğimin ilk yılında üniversite öğrencisi bir muhabirken tanımıştım. ULUS Gazetesi Genel Yayın Yönetmeni'ydi. Onu sık sık bir elinde kalem, diğer elinin parmakları, dağınık saçlarının arasında... Uzun toplantı masasına eğilmiş, yazısını yazarken görürdüm. Masanın üzerinde, gazeteler, kitaplar yığın yığın olurdu. Yıllar sonra, Milliyet'te buluştuk. Odalarımız yan yanaydı. Gene manzara oydu. "İyi iş böyle çıkar. Gazeteci masası eczane masası değildir" derdim kendi kendime... 
Gerçekten de, Aslı Öymen'in anlattığı görüntüde, yazılan DEĞİŞİM YILLARI tam "iyi" iş olmuş. 
Bir devir, o süreci belirleyen tüm sosyal, siyasal anlatımlar, belgeler, fotoğraflar, Öymen'in kişisel izlenimleri ile yansıtılmış. Binlerce, belki on binlerce kaynak, belge, fotoğraf iki evi istila etmeden bu denli dolu, özgün, kompakt bir yapıt ortaya çıkarılamazdı. 
Her sayfa bu bağlamda bir tiyatro sahnesi gibi işlenmiş. 
Zaten çok satanlar listesinin başına geçip yerleşti bile. 
Bu yapıtın ilham veren kadın başoyuncusu Aysel Öymen'i de anmalıyız. 
Doğan Kitapçılık A.Ş. Ekim 2004. 



</TEXT>
</DOC>
