<DOC>
<DOCNO> 269999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun31.html </URL>
<DATE> 2004/09/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Türk Alana öldü, bir başka Alana faciadan mucize eseri kurtuldu 
</HEADLINE>
<TEXT>

     Rusya'ya bağlı Kuzey Osetya Özerk Cumhuriyeti'nin Beslan kentindeki rehine faciasında Türk kızı Alana Doğan hayatını kaybederken, Alana isimli bir başka küçük kız mucize eseri kurtuldu. 
     İngiliz The Times ve Amerikan New York Post gazetelerinin haberine göre, rahineler arasında Türk kızı Alana Doğan ile birlikte 6 yaşında bir başka Alana bulunuyordu. 
     Habere göre, eylemin ikinci gününde teröristler Zalina Dzandarova'dan hayatını sonuna dek değiştirecek bir seçim yapmasını istediler. 
     Genç kadın 2 yaşındaki oğlu Alan'ı alarak gitmek ve 6 yaşındaki kızı Alana'yı bırakmak zorundaydı. Zalina Dzandarova, Türk Alana'nın annesi Anetta Doğan ile birlikte rehinelerin tutulduğu spor salonundan ayrılmak zorunda kalırken, iki Alana hıçkıra hıçkıra ağlıyordu. 
     Bebekleriyle gitmelerine izin verilen 26 kadınla birlikte okuldan ayrılan ve oğlunun elinden sıkı sıkı tutarak giden Zalina Dzandarova, baskın anına dek iyimser olmaya çalıştı. 
     Baskından sonra korku ve dehşet içinde annesiyle hastaneye koşan genç kadın mucize eseri kızını sağ buldu. 
     Şok içindeki minik Alana, 15 yaşında bir erkek çocuğunun spor salonundan çıkmasına yardım ettiğini anlattı. 
     Genç kadın, çocuğundaki travma halinin sürdüğünü ve okula gitmek istemediğini belirtti. 
     
</TEXT>
</DOC>
