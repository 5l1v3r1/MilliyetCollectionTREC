<DOC>
<DOCNO> 261625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonyas01.html </URL>
<DATE> 2004/08/08/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Çıplak fotoğraflarını satan GQ dergisine 1 milyon dolarlık dava... 
</HEADLINE>
<TEXT>

     Fransa Açık Tenis Turnuvası şampiyonu Rus raket Anastasia Myskina, izni olmadan çıplak fotoğraflarını yayımlanmak üzere başka bir dergiye sattıkları iddiasıyla ABD'de yayımlanan erkek dergisi GQ ve fotoğrafçısı hakkında 1 milyon dolarlık dava açtı. 
     New York-Manhattan'da bir federal mahkemede dava açan 23 yaşındaki tenisçi Myskina, GQ dergisi ve derginin fotoğrafçısı Mark Seliger'i, haksız kazanç sağlamak, yaptıkları sözleşmeyi ve kişilik haklarını ihlal etmekle suçladı. 
     Yarı çıplak ya da üstsüz resimleri GQ dergisinin 2002 Kasım sayısında yayımlanan Myskina, fotoğraflarının sadece bu dergide yayımlanması konusunda anlaşma yapmalarına rağmen, resimlerin bir bölümünün Rusya'da yayınlanan Medved dergisine verildiğini kaydetti. 
     Dava dilekçesinde, söz konusu fotoğrafların Medved'de yayımlanmasının Myskina üzerinde çok ciddi duygusal gerilim yarattığı savunuldu. 
     
</TEXT>
</DOC>
