<DOC>
<DOCNO> 289278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonspo22.html </URL>
<DATE> 2004/11/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Aybaba Konyaspor maçı Fenerbahçe'den daha zor 
</HEADLINE>
<TEXT>

     Büyükşehir Belediyesi Ankaraspor Teknik Direktörü Samet Aybaba, ligde bu hafta yapacakları Konyaspor maçının Fenerbahçe maçından daha zorlu olacağını söyledi. 
     Fenerbahçe maçında istedikleri oyunu sahaya yansıtamadıklarını belirten Aybaba, ''Rakibimiz 10 kişi kaldıktan sonra girdiğimiz pozisyonlar vardı. Bunları değerlendirebilseydik maçı kazanabilirdik. Biz yeni bir takımız ve bunlarla ligde tecrübe kazanıyoruz'' dedi. 
     Ligde bir hafta iyi, bir hafta kötü oynadıklarını ve bir türlü istikrarı yakalayamadıklarını ifade eden Aybaba, şöyle devam etti 
     ''İstikrarsızlığın nedenini biz de çözmeye çalışıyoruz. Artık bir seri yakalamamız gerekiyor. Konyaspor maçı Fenerbahçe maçından daha zor. Konyaspor için herhangi bir önlem almayacağız. Bizler belli sıra takımlarıyız. Birbirimize üstünlük sağlayabilirsek, birbirimizin üstüne çıkabiliriz.'' Sezon başında ilk yarıyı 25 ya da daha fazla puanla bitirmeyi hedeflediklerini dile getiren Aybaba, aldıkları puanlarla yavaş yavaş bu hedeflerine doğru ilerlediklerini kaydetti. 
     
     SABRINHO SORUNU 
     Teknik Direktör Samet Aybaba, Brezilyalı orta saha oyuncusu Sabrinho'nun birtakım sorunlarını bulunduğunu ve bunları çözmesi için bu futbolcuyu ülkesine gönderdiklerini söyledi. 
     Aybaba, Sabrinho'nun kendini hazır hissetmesi halinde Türkiye'ye dönebileceğini vurgulayarak, aksi takdirde yollarını ayırmak durumunda kalacaklarını kaydetti. 
     Kulüp Başkanı Hilmi Gökçınar da Sabrinho konusunda Teknik Direktör Samet Aybaba'nın raporunu beklediklerini ve devre arasındaki ara transfer döneminde bu rapor doğrultusunda hareket edeceklerini belirtti. 
     Sabrinho'yu satmayı şimdilik düşünmediklerini kaydeden Gökçınar, Brezilyalı futbolcuyu Birinci Süper Lig takımlarından birine kiralama fikrine daha sıcak baktıklarını söyledi. 
     
     KALECİ FABIO'YA ALTERNATİF ARAYIŞLARI 
     Büyükşehir Belediyesi Ankaraspor, devre arasındaki ara transfer döneminde göndermeyi planladığı Brezilyalı kalecisi Fabio'nun yerine kaleci arayışlarını sürdürüyor. 
     Başkent ekibinde, tercihin yerli kaleciden yana olacağı ve yabancı kontenjanının futbolcu için kullanılacağı bildirilirken, lacivert-beyazlı idarecilerin Gençlerbirliği'nin genç kalecisi Gökhan ile görüştüğü belirtildi. 
     
</TEXT>
</DOC>
