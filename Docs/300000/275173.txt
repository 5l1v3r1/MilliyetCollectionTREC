<DOC>
<DOCNO> 275173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/guncel/agun.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'İlahiyat'ta kız öğrenci patlaması 
</HEADLINE>
<TEXT>


İlahiyat fakültelerinden mezun olanlara "din öğretmenliği" hakkının tanınması, bu okulları tercih eden kız öğrencilerin sayısında artışa neden oldu 

Burcum Devrez 

İlahiyat fakültelerinde kız öğrencilerinin sayısı son iki yılda büyük artış gösterdi. Hemen tüm ilahiyat fakültelerinde de kızların sayısı erkekleri geçti. İlahiyat fakültelerinden mezun olan kızlar önceden ya Kuran kursu öğretmeni oluyor, ya Diyanet İşleri Başkanlığı'nın birimlerinde çalışıyor ya da vaizlik yapabiliyordu. Bunlara bir de öğretmen olma olanağı eklendi. Öğrenciler tezsiz yüksek lisans yapmak koşuluyla "Din Kültürü ve Ahlak Bilgisi" öğretmeni olabiliyor. Böylece bu fırsattan yararlanmak isteyen kız öğrenciler de ilahiyat fakültelerini dolduruyor. Bu yıl kız öğrenci sayısında erkeklere göre en yüksek artış Ankara Üniversitesi İlahiyat Fakültesi'nde oldu. İstanbul Üniversitesi İlahiyat Fakültesi'nde kız ve erkek öğrenci sayısı eşitken, diğer üniversitelerde de kızlar erkekleri geçti. 

Yüksek tahsil gerçeği 
Gazi Üniversitesi Çorum İlahiyat Fakültesi Dekanı Prof. Dr. Nadim Macit, son iki yılda kız öğrencilerin ilahiyat fakültelerine yöneldiklerini gerek ders programı gerekse bazı programların öğretmen yetiştirmesinin de bu ilginin artmasında etkili olduğunu söyledi. 
Macit, kız öğrencilerin ilahiyat fakültelerini tercih etmelerindeki öncelikli nedenlerden birinin de Türkiye'nin kültürel yapısında, yüksek tahsil yapmaya verilen önem olduğunu vurguladı. 

'Cemaatlerin etkisi var' 
İstihdam alanlarının azlığı dikkate alındığında din eğitimine bir eğilimin de görüldüğünü kaydeden Macit, "Şunu vurgulamak gerekir ki, Türkiye'de din dediğiniz zaman ilahiyat fakültelerinde rasyonel bilgi süreçlerinden geçen bir eğitim, bir de cemaatlerin oluşturduğu bir din var. Bunlar kendilerine ait bir eğitim sürdürüyorlar. Üzülerek belirteyim ki, bunların etkinlikleri de daha fazla. Dini kültürel olarak belirleme açısından cemaatlerin etkili olduğunu görüyoruz. Büyük bir ihtimalle ilahiyat fakültelerinden mezun olan çocukların eğer bir cemaat bağlantıları söz konusuysa bunları kendi alanlarında istihdam ediyorlar gibi görünüyor." dedi. 

Ankara Üniversitesi önde 

Bazı üniversitelerin ilahiyat fakültelerinde kız ve erkek öğrenci sayısı şöyle 
Üniversite adı Kız sayısı Erkek sayısı Ankara Üniversitesi 108 48 Atatürk Üniversitesi 56 27 Cumhuriyet Üniversitesiz 56 27 Dokuz Eylül Üniversitesi 18 14 Erciyes Üniversitesi 19 3 Fırat Üniversitesi 16 8 Gazi Ü. Çorum İlah. Fak. 19 3 Harran Üniversitesi 14 7 İstanbul Üniversitesi 11 11 Marmara Üniversitesi 41 25 


</TEXT>
</DOC>
