<DOC>
<DOCNO> 277481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonsiy11.html </URL>
<DATE> 2004/10/05/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Erdoğan 'İşsizlerimizi AB'nin üzerine yıkalım' fırsatçılığında değiliz 
</HEADLINE>
<TEXT>

     Başbakan Recep Tayyip Erdoğan, Türkiye'nin Avrupa Birliği müzakere süreci ile ilgili olarak Avusturya'dan olumlu tavır beklediklerini söyledi. 
     Başbakan Erdoğan, Başbakanlık Resmi Konutu'nda Avusturyalı basın mensuplarıyla görüştü. 
     Basın mensuplarının sorularını yanıtlayan Başbakan Erdoğan, bir soru üzerine, ''Biz Türkiye'de işsiz var. Bunu AB'nin üzerine yıkalım böyle bir fırsatçılığın içinde değiliz'' dedi. 
     AB yolunda kendisini en çok şaşırtan ülkenin Avusturya olduğunu kaydeden Erdoğan, şöyle konuştu ''Ben inanıyorum o bir rüzgardı geldi geçti. Bu aşamada Avusturya'dan olumlu tavır bekliyoruz. Olumsuz gelişmeler bizi şaşırttı. Sayın Başbakan ile futbol maçına hazırlanıyordum. Dostluk maçıydı bu maç. Avusturya ile Türkiye karşılıklı olarak güç bulacaklardır. Dünyaya müşterek katkıda bulunalım.'' Başbakan Erdoğan, ''A Planı'' dışında planlarının olup olmadığını soran bir Avusturyalı gazeteciye, ''B ve C planı olmayan siyasetçi yoktur'' yanıtını verdi. Başbakan Erdoğan, Fransa Cumhurbaşkanı Jacques Chirac'ın referandum çağrısı ile ilgili olarak da Türkiye'ye çifte standart yapıldığını, ancak referandumdan korkmadığını söyledi. Erdoğan, AB ile ilişkilere ilişkin başka bir soruya da ''Entegrasyona evet ama asimilasyona hayır'' yanıtını verdi. Erdoğan, ''Tek derdim var halkıma ve ülkeme faydalı olabilmek'' dedi. 
     
</TEXT>
</DOC>
