<DOC>
<DOCNO> 279479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonspo16.html </URL>
<DATE> 2004/10/12/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
FIFA Danimarka-Türkiye maçı, gecenin en ilginç maçı olacak... 
</HEADLINE>
<TEXT>

     Uluslararası Futbol Federasyonu FIFA , Türkiye'nin Danimarka ile yapacağı Dünya Kupası Avrupa elemeleri maçını, ''gecenin en ilginç maçı'' olarak nitelendirdi. 
     FIFA'nın resmi internet sitesinde yapılan yorumda, 13 Ekim Çarşamba günü yapılacak karşılaşmanın, Avrupa elemelerindeki en heyecanlı ve kaliteli maçlardan biri olacağı belirtildi. 
     Yorumda, Danimarka ve Türkiye milli takımlarının sahip olduğu teknik özelliklerde çok fazla takımın olmadığı kaydedilirken, elemelerde Türkiye'nin de içinde bulunduğu 2. Grup, Avrupa'nın en çekişmeli grubu olarak ilan edildi. 
     Kazakistan'ı farklı skorla yenen Türkiye'nin çok formda olduğu ve Danimarka'yı da yenerek grupta liderliği garantilemek istediği kaydedildi. 
     Danimarka'nın ise deplasmanda Arnavutluk'u 2-0 yendiğine ve bir maç eksiğine rağmen grupta 4 puana ulaştığına dikkat çekildi. 
     Danimarka'nın, Parken Stadı'nda yapılacak maçta kendi saha ve seyirci avantajını kullanarak Türkiye'yi de yenmek isteyeceği vurgulandı. 
     Öte yandan, maçın, İngilizce ve Almanca olarak, FIFA'nın resmi internet sitesinden naklen aktarılacağı duyuruldu. 

     
</TEXT>
</DOC>
