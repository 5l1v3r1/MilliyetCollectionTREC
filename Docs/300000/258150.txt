<DOC>
<DOCNO> 258150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/spor/aspo.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM DEPREMİ 
</HEADLINE>
<TEXT>


Yönetimin, aleyhine kasıtlı haber yaptırdığına inandığı için adeta savaş açtı. Yıldırım'ı ayrı tuttuğunu, yöneticilerin kendisinden memnun olmadığını söyledi. "Kenetlenmek gerekirken, tersi yaşanıyor" sözleriyle sert mesajlar da gönderdi 

HABER YORUM YUSUF KOBAL 


Fenerbahçe Teknik Direktörü Daum, uzun süredir yönetimle yaşadığı huzursuzluğu dile getirmek için dünü seçti ve basın toplantısında sert mesajlar yolladı. 
Almanya'ya gelmeden önce yönetimle yaptığım görüşmeden pek memnun kalmadım. Aziz Yıldırım'ı bir kenara bırakıyorum, bu görüşmeden sonra evime giderken, yöneticilerin de benden memnun olmadığı düşüncesine kapıldım" sözleriyle açıklamalarına başlayan Daum, bu toplantıda yöneticilerle sert diyaloglara girmişti. Alman hoca, Alman Milli Takımı'na gideceği yolundaki haberleri kesin dille yalanlamasına rağmen, basında bu yolda çıkan iddialar kesilmeyince, yöneticilere "Neden böyle davranıyorsunuz " diye sormuştu. Yönetime yakın medya kuruluşlarının kasıtlı haber yaptığına inanan Daum, bu zirvenin ardından ipleri kopardığı için, hiçbir yönetici kampı ziyaret etmedi. 
Alman çalıştırıcı, Milli Takım ile ilgili söylentilere dünkü sözleriyle bir kez daha nokta koymak istedi "Völler, Milli Takım'dan istifa ettikten sonra, Fenerbahçe ile bir yıl daha sözleşmem olduğunu, kalben ve fiziken, mutlu olduğumu söyledim. Elbette aksini düşünen olmuştur. Ama ben tüm yüreğimle, yaptıklarım ve yapacaklarımla Fenerbahçe'nin antrenörlüğüne devam ediyorum". Ayrıca Aziz Yıldırım, Mahmut Uslu, Hakan Bilal Kutlualp, Nihat Özdemir ve Murat Özaydınlı ile yaptıkları toplantıdan söz etmeye devam eden Daum, hiçbir yöneticiden yerine adam aranıyor havası almadığını belirtti, "Böyle bir plan olduğu zaman güvensizlik ortamının oluşacağını kendilerine hatırlattım. Yine de bana bir yorum yapmadılar" sözleriyle serzenişte bulundu.. 

Transfer krizi 
Daum dünkü basın toplantısında ayrıca, "Transfer her zaman en iyi çözüm müdür, tartışılır. Köln'ün kalecisine baktık. Bir kaleci maç alır mı, almaz mı, gördük. Ben kaleci ihtiyacımı bildiririm, alıp almamak yönetimin elinde" derken, yine kamp öncesi yapılan toplantıdaki transfer tartışmasına göndermede bulunuyordu. Daum bu zirvedeki kaleci isteğine, olumlu yanıt alamamış, ayrıca ciddi transferlere ihtiyacı olduğunu söyleyince, yönetimin "Bu transferler yeterli" sözleriyle karşılaşmıştı. 
Hazırlık maçlarından para aldığı haberlerini kesin dille yalanlayan Daum, başarı sonucu herkesin kenetlenmesi gerekirken olayın farklı bir yöne gittiğini söylerken, "Takımına, taraftarına güvenen biri olarak futbol şöleni yaşatmak için çalışmaya devam edeceğim. Umarım binbir gece masallarından arınır, futbola döneriz" gönderisini de yaptı. 

İstanbul kritik 
Alman hoca sözleşmesini uzatmak için acelesi olmadığını, ancak bu konuda fazla para istediği yolundaki haberlerin gerçeği yansıtmadığını dile getirdi ve "Böyle dediğimi söyleyecek varsa, çıksın açıklasın" mesajını yine yönetime yolladı. 
Yönetimin, İstanbul'a dönüşte, Aleyhime haber yaptırıyorsunuz. Beni yıpratmak için çalışıyorsunuz restini çekmesi beklenen Daum'un sözleşmesinin feshine kadar gidebileceği de kulaktan kulağa dolaşıyor. 

'Kaleci korkum var' 

"Volkan, hazırladığı barajlardan gelen tutabileceği topları tutamadı. Herhalde bir misafir olarak, yeniden buraya gelebilelim diye jest yaptı. Ancak artık kaleci sorunu içime korku salıyor. Köln'ün hocası Stevens'ın kalecimizle ilgili 'Direkleri kısaltıp, kaleyi küçültürseniz, kaleciniz gol yemez' yorumuna, ben de 'başka çaremiz yok' diye katılabilirim". 

'Aurelio kalacak' 

"Aurelio'nun neler yapabileceğini zaten biliyoruz. Yine etkili oynadı. Futbol Federasyonu'nun kontenjan sınırlaması ile ilgili alacağı kararın bizim lehimize olacağını umuyorum. Aurelio bu takımda mutlaka kalacaktır. Hiçbir zaman onu göndermek gibi bir düşüncem olmadı. Deniz'i yeni olması nedeniyle çok oynattım, analiz ettim. Hemen de uyum sağladı". 

'Servet ödeyecek ' 

"Servet'e aşırı bir güvenim var. Önemli olan bir futbolcunun bu güveni sahada geri ödemesidir. Servet'in bunu ödeyeceğine inanıyorum. Zaten sakatlıklar hariç çok iyi bir dönem geçirdik. O sakatlıkların analizini kendi içimizde yapmamız gerekiyor. Her futbolcuyu kas dayanıklılık testine tabi tuttuk. Sadece analiz yeniliği nedeniyle sakatlık olabilir". 



</TEXT>
</DOC>
