<DOC>
<DOCNO> 277958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/spor/yguven.html </URL>
<DATE> 2004/10/07/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Konuların hakanı 
</HEADLINE>
<TEXT>


Hakan Şükür'ün hakkını yemeyelim... Tevazu sahibi bir yıldızdır kendisi. Milli takımın dışında bırakılması sorulduğunda "Ben bilemem, hocamın tasarrufudur saygı duyarım" dedi. Oysa bal gibi biliyordur neden çağırılmadığını... Biliyordur çünkü Ersun Yanal meselenin "teknik bir tercih" olduğunu belirtti Madem ki teknik bir mesele, konu Hakan Şükür'ün uzmanlığı içinde... Malum, Ulusoy Federasyonu'ndan A Bröveli teknik direktördür Hakan Şükür. O bilmesin de kim bilsin bu işin tekniğini 
Yok, hadise kişiselse, yine en iyi bilen Hakan olmalı. Ersun Hoca'nın yüreği yetmedi işin aslını anlatmaya bari Hakan anlatmalı. 
Gelelim benim fikrime. 
Bu olay yetki ve sorumluluğu verdiğimiz Ersun Yanal'ın tasarrufudur. Kumandan odur. Siz bir kumandana sorabilir misiniz, niye şu subayı geri hizmete aldın, bu askeri ön safa sürdün diye Mücadele biter, kumandan galipse uygulamaları literatüre geçer. Kaybederse de kumandan gider. 
Bu yorum, futbolun da içinde yer aldığı vahşi kapitalizmin "iş ve başarı" parantezindeki izdüşümüdür. Olayın milliyetçi, mukaddesatçı, baskıcı, katılımcı, demokratik, fırsatçı açılımları da vardır elbet... Hepsi de kendi düşünce sistematiği içinde doğrudur. Lakin kumandan şuursuz davranırsa, rencide olan subay havaya ateş açarsa o başka. Ayrıca meseleyi bireysel veya toplumsal bazda ele almaya karar vermek lazımdır. 
Ya, bu çok zengin konu .. Konuların şahı, hakanı. Bırakın çözmeyelim, birçoklarının ekmek kapısı olmaya adaydır. 

İşte benim hocam 

Dünya üçüncüsü Milli Takımımızın hocası Şenol Güneş'in deneyimleri, birikimleri ve bilgilerinden yararlanmamak biraz israf olmuyor mu Anlaşabileceği bir teknik direktörlük teklifi almamış olabilir. Lakin bize düşen, bu fırsatı değerlendirmek değil midir Alalım, yorumcu yapalım hocayı. Şu kadarını söyleyeyim, Sayın Güneş'in şu andaki yorumculuk tekniği reytingleri tavana zıplatacak düzeydedir. 
Nasıl mı anladım Hakan Şükür olayına yaklaşımından. İki cümle yetti bana. İki cümleyi duyunca dedim ki işte futbol yorumculuğunun beklediği adam 
Kelimesi kelimesine değil, mealen birincisi "Hakan Şükür'ün milli takım dışında kalması bizim kaybımızdır" . İkincisi "Ersun Yanal'ın yanında olmak lazımdır"... 
Bugüne kadar bu iki cümle arasındaki süreyi bu kadar kısaltan bir yorumcu idrak edememişti Türk medyası. Rekor üç - dört gün civarı olmalıydı. Hoca birbirinin tersi iki lafı, aynı basın toplantısına sığdırdı. Helal olsun ona. 

Hemzemin geçitteki futbol 

Aslında hemzemin geçitte trenin önünden son anda kurtulan Denizlispor kafilesi değil, Türk futbolu... Emniyet güçleri biraz daha görmezden gelse, psikopatlar biraz daha azimli olsa, onlarca kişi mezara, futbolumuz cehenneme. 
Bakın, futboldaki bu ruhsal bozukluğu yaratan bizatihi futbolun kendi içinden ürettiği hoşgörüdür. Yoksa Türkiye'de hangi otobüsün önü kesilir de emniyetin eli armut toplar Hangi eşkiya tren raylarında tutabilir bir otobüs dolusu insanı Hangi cesaretle .. Hepsi sürüm sürüm süründürülür. 
Güneydoğu'da bir arabanın yolunu kesen üç buçuk terörist için üç helikopter kaldıran ve onları çıktıkları deliğe kadar kovalayan bir geleneğimiz vardır bizim. Ama işin içine futbol girdiğinde apışıp kalmaktadır polis. Şiddetin nerede başladığını, taraftarlığın nerede bittiğini kestirememektedir. Bazen tribüne copla girmektedir, bazen cinayet girişiminde basireti bağlanmaktadır. Bunu kestirip atmak siyasi otoritenin işidir, futbol yazarlarının, yöneticilerin, özel güvenliğin değil. Psikopatlara lafım yok. Onlar zaten insan değil. 

Bir fincan idrarda fırtına 

Damat demek, ne demek Ezasız, cefasız, hazırlop erkek evlat. Hele arada sevgi saygı varsa, çok zordur damada toz kondurmak. Süreyya Ayhan'ın babası da ne yapsın uzatılan mikrofona diyor ki "Bu iş medyanın başının altından çıktı". Yapma be sevgili amcam doping kontroluna gelen uzmanları medya mı kovaladı 
Yok, gizli raporu teşkilat basına sızdırmış, yok Genel Müdür Atalay Süreyya'yı karşısına almış, milli sporcumuz son raporla aklanmış, medya kan davasını sürdürmese olay bu boyutlara varmazmış, falan. 
Ben onu bunu anlamam... Durduk yerde Süreyya'nın başını derde sokan ne 
Damat Bey'in keskin sirke halleri değil mi . 
Tut ki, hepimiz ölü gibi sessizdik, Süreyya ceza almayacak mıydı o zaman Türkiye'nin ruhu duymasa, Federasyon "cezasını sen ver" raporunu pas geçse, IAFF "desdur" demeyecek miydi Ne olurdu bir fincan idrarda fırtına koparmasaydı senin damat Ben mi çıkardım bu marazayı be sevgili amcam 
Bu işler bildiğin gibi değil Baba Ayhan .. Senin damat gemileri yaktı. Hoca sıfatıyla "en imparator" zamanında Fatih Terim'in cesaret edemeyeceği formatla yürüdü Gençlik ve Spor Genel Müdürlüğü'nün üzerine. Ağzına bir "medya" lafı doladı ki, seni bile inandırmış. 
En iyisi bayramda el öpmeye geldiğinde sor ona doping kontrolu için gelen yabancı uzmanları niye kovalamış. 
Şimdi deniyor ki, "Süreyya bu ülkenin milli serveti"... Biz de o yüzden meraklanıyoruz zaten. Bize ne elinde ekmekle bakkaldan eve koşan hanımdan "Milli serveti heba etmeyin" kadar doğru bir tavırdır "milli servete zarar verenden hesap sormak" sayın hocam. 

Sabır 

Eski bir terörist. Yakalanmış. Hapse atılmış. Açlık grevinde ölümden dönmüş ama, amansız beyin hasarlarıyla... Hastalığı yüzünden özel afla serbest bırakılmış ve özel olimpiyatların yüzme dalında tüm madalyaları toplamış. 
Her gazetecinin ağzını sulandıracak böyle bir öykünün sahibine doğru yüzlerce kilometrelik yola koyulmak üzereydi Mehmet Çiftçi. Madrid'den Bilbao'ya yeni gelmiş, maçtan sonra gidecekti. Kendisini tanırsınız, bizim acar İspanya muhabiri. Athletic Bilbao - Trabzon maçından önce bulabildiğimiz birkaç konuşma dakikasında, Del Bosque hakkında ne biliyorsa öğrenmeye çalıştım. İspanyol hocaya ilişkin bizim tüm "iyi niyetli ön yargılarımızı" teyid etti. Del Bosque'ye ailesinin bir ferdi kadar yakın olan Mehmet'e göre, aynı fotoğraflarındaki gibi bir insandı hoca. Babacan, akıllı ve iyi idi. Türk insanının bir tek sabırsızlığına alışamamıştı. 

Gizleyebildik 
Mehmet'i yüzme şampiyonu eski teröriste doğru uğurladıktan sonra "gerçekten sabırsız mıyız acaba" diye düşündüm. Evet... Sabırsızdık Ama bunu çok iyi gizleyebiliyorduk. 
Mesela Del Bosque için sabırsızlandığımızda, Beşiktaş yönetimi özveride bulunup olayı Federasyon ve MHK ile gerilim yaratarak perdeleyebiliyor, böylece zaman kazanabiliyorduk. 
Seyirci, sabırsızlığını eski Beşiktaşlı hocalara dümdüz giderek geçiştiriyor, Beşiktaşlı basın mensupları kendilerine Hakan Şükür falan gibi geçici konular yaratabiliyordu. 
Sabırsız olabilirdik, ama hiç belli etmiyorduk. 
Del Bosque bizim gibisini bulamazdı. Biz de, Mehmet Çiftçi'ninki gibi bir röportaj konusu... Bizim teröristlerden yüzme şampiyonu çıkmadıysa, kabahat bizde değildi ki, patronlarını bile adada ağırlıyorduk. 
Bizim sabrımız sınıfı geçmişti. Önemli olan Del Bosque'nin ne kadar sabredeceği. 



</TEXT>
</DOC>
