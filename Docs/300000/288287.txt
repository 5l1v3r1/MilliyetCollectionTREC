<DOC>
<DOCNO> 288287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun04.html </URL>
<DATE> 2004/11/12/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Rumsfeld'e göre Felluce'de yüzlerce ölü var... 
</HEADLINE>
<TEXT>

     ABD Savunma Bakanı Donald Rumsfeld, ABD ordusunun Irak'ın Felluce kentine düzenlediği operasyonda yüzlerce kişinin öldürüldüğünü söyledi. 
     Latin Amerika ülkelerini kapsayan ziyaretine El Salvador'dan başlayan Rumsfeld, başkent San Salvador'a gelişinde yaptığı açıklamada, ''Felluce'dekilerin bazıları pazartesi günü operasyon başlamadan kenti terk etti. Yüzlercesinin ayrılmadığını ve öldürüldüğünü biliyoruz'' dedi. 
     ABD güçlerinin görevlerini başarıyla tamamlayacağını söyleyen Rumsfeld, ''Felluce, terörist ve aşırılık yanlıları için artık emin bir sığınak olmayacak'' diye konuştu. 
     Amerikalı yetkililer, daha önceki açıklamalarında Felluce'de düzenlenen saldırılarda 600 militanın öldürüldüğünü bildirmişti. 
     
</TEXT>
</DOC>
