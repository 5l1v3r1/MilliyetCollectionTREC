<DOC>
<DOCNO> 297636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo26.html </URL>
<DATE> 2004/12/14/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Emre Aşık Parma karşısında istediğimiz sonucu alacağız... 
</HEADLINE>
<TEXT>

     UEFA Kupası 2. tur B Grubu'nda İtalya'nın Parma takımıyla perşembe günü karşılaşacak Beşiktaş'ta futbolcular, İtalya'ya mutlak galibiyet hedefi ile gideceklerini belirttiler. 
     Parma mücadelesi için yarın sabah saat 10.00'da İtalya'ya gidecek siyah-beyazlı takımın futbolcuları, kulübün resmi internet sitesine açıklamalarda bulundular. 
     Takım olarak Parma maçının önemini iyi bildiklerini belirten kaleci Ramazan, hedeflerinin akıllı bir oyun ortaya koyarak İtalya'dan zaferle dönmek olduğunu kaydetti. Ramazan, şöyle dedi 
     ''Parma'nın İtalya ligindeki durumuna aldanmamalıyız. Sonuçta bir İtalyan takımı ve dönem dönem de Avrupa futbolunda kendine haklı bir yer edinmiş, deyim yerindeyse marka bir takım. Bugün itibarı ile kötü günler geçiriyor olabilirler ama UEFA Kupası onlar için bir çıkış niteliği taşıyor. Biz, bu mücadelede kendi oyun karakterimizi ortaya koyarak Parma'yı geçip, bir üst tura çıkacağımıza inanıyoruz.'' Son maçlara gelinmesine karşın gurupta hala hiçbir şeyin belli olmadığını belirten Emre Aşık da şu değerlendirmeyi yaptı 
     ''Hem biz, hem de rakibimiz açısından oldukça önemli bir karşılaşma. Kuralar çekildiği günden beri herkesin kabul ettiği şekilde çok dengeli bir gurupta yer alıyoruz. Son maçlara gelinmesine karşın hala gurupta hiçbir şeyin belli olmaması da bunun kanıtı. Her şey perşembe günü oynanacak son maçlarda belli olacak. 
     Biz Süper Lig'de yakaladığımız galibiyet serisini Parma maçını kazanarak sürdürmek istiyoruz. Camiamızın Avrupa'da başarılı olma isteğinin takım olarak bilincindeyiz ve Parma karşısına da bu düşüncelerle çıkıp istediğimiz sonucu alacağız.'' Daha önce Parma'ya karşı Gençlerbirliği forması ile sahaya çıktığını kaydeden Veysel Cihan ise İtalyan takımlarını yenebilmenin yolunun en az onlar kadar mücadeleci olmaktan geçtiğini ifade ederek, ''Parma da diğer tüm İtalyan takımları gibi kendi sahasında oldukça etkili bir ekip. Biz de takım olarak gerçek gücümüzü ortaya koyduğumuz anda, kesin galibiyet parolası ile çıkacağımız Parma maçından istediğimiz sonucu alabileceğimize inanıyoruz. Zaten son haftalarda Süper Lig'de zor şartlarda elde ettiğimiz galibiyetler de bunu yapabileceğimizi gösteriyor'' dedi. 
     
</TEXT>
</DOC>
