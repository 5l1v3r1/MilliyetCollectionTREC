<DOC>
<DOCNO> 290913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sontur08.html </URL>
<DATE> 2004/10/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TRT sunucusu Fazıl Say'a yumrukla saldırdı .. 
</HEADLINE>
<TEXT>

     
     Göksel YAPAR Ali KÖSE ANTALYA DHA 

     

Beşinci Antalya Piyano Festivali kapsamında Antalya Kültür Merkezi'nde konser veren dünyaca ünlü piyanist Fazıl Say'ın, konser öncesi provası sırasında TRT sunucusu Ekrem Tamer ile sözlü tartışması, konser sonunda kavgaya dönüştü. 
     Konserden önce, sahnede prova yapan ünlü piyanist Fazıl Say, piyanosunun akordunu ayarlarken, sahnede bulunan TRT sunucusu Ekrem Tamer, Say'a "Ne yapıyorsun sen'' diye bağırınca, aralarında tartışma çıktı. Araya giren organizatör ve Fazıl Say'ın menajeri Kadir Dursun olaya müdahale ederek, Sunucu Tamer'i uzaklaştırdı. 
     TRT Ankara Televizyonu'ndan görevli olarak Antalya'ya gelen Ekrem Tamer'in, gece de yapacağı sunuculukta iptal edildi. Konser bitiminde Sharaton Otel'de, festivalin kokteyli yapıldı. Kültür sanat çevrelerinin ve sanatçıların katıldığı kokteylde Fazıl Say, menajeri Dursun ile konuşurken arkasından yaklaşan Tamer, Say'a yumruk salladı. Korumaların ve menajer Dursun'un müdahalesiyle Tamer'in yumruğu Say'ı sıyırdı. Bunun üzerine Dursun ve Tamer arasında kavga başladı. Kavgayı, otelin güvenlik görevlileri ayırdı. Olay yerine gelen polis, sunucu Tamer'i gözaltına aldı. Bahçelievler Polis Karakolu'na getirilen Say, Dursun ve görgü tanıkları, ifadeleri alındıktan sonra karakoldan ayrıldılar. Say'ın ve Dursun'un şikayetçi olmaması üzerine ise Tamer, ifadesi alındıktan sonra serbest bırakıldı. 
     Karakoldan çıkışta, gazetecilere bir açıklama yapan Fazıl Say'ın menajeri Dursun, "Sanatçımıza saygısızlık etti, bende müdahale ettim. Prova sırasındaki tartışmayı kokteyle taşıdı. Bir TRT görevlisine yakışmayan hareketlerde bulundu'' diye konuştu. Fazıl Say ise kendisine sallanan yumruğun tam isabet etmediğini belirterek, "Asıl kavga menajerim Dursun ile sunucu Tamer arasında oldu'' yorumunu yaptı. 
     
</TEXT>
</DOC>
