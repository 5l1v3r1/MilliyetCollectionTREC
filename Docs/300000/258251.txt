<DOC>
<DOCNO> 258251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/soneko32.html </URL>
<DATE> 2004/07/26/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
ABD tahvillerine olan ilginin düşmesi endişe yarattı... 
</HEADLINE>
<TEXT>

     Bülent Keneş 

ABD'nin dış ticaret açığının tarihinde olmadığı kadar yüksek bir seviyeye çıktığı bir dönemde yabancı yatırımcıların Amerikan borsalarındaki hisse senetlerine ve hazine bonolarına yönelik her geçen gün düşen ilgisinin endişe yarattığı bildirildi. 
     Yabancı yatırımcıların Mayıs ayında 56,4 milyar dolarlık tahvil satın aldıkları belirtilirken, bu rakamın Nisan ayına göre yüzde 26'lık bir gerileme anlamına geldiği ve son yedi ay içerisinde yabancılar tarafından gerçekleştirilen en düşük tahvil alımı olduğu kaydedildi. 
     Wall Street Journal gazetesinde yer alan bir habere göre, Mayıs ayı yabancı yatırımcıların net tahvil satıcısı olarak davrandıkları birbirini takip eden üçüncü ay oldu. 
     Özellikle, tek başına ABD Hazine Bonoları'nın yüzde 16'sını elinde bulunduran Japonya başta olmak üzere, Asyalı alıcıların Amerikan tahviline olan ilgisindeki düşme endişeleri artırıyor. Mayıs ayında 14,6 milyar dolarlık ABD Hazine Tahvili alan Japonya'nın, Nisan ayında ise 5,5 milyar dolarlık bir alım yaptığı dikkat çekiyor. Bu alımlarla Japonya 25 milyar doları bulan Mart'a kadarki yedi aylık alım ortalamasının oldukça gerisine düşmüş durumda. 
     Yılın ilk çeyreğinde 144,9 milyar dolarlık bir bütçe açığı veren ABD'nin, Hazine tahvillerine olan ilginin azalması durumunda bu açığı finanse etmekte güçlük çekeceği ve bunun da borçlanma maliyetleri artırarak ABD'deki faizlerin yükselmesine ve doların euro karşısındaki değerinin düşmesine yol açacağı tahminleri yapılıyor. 
     Finans uzmanları gazeteye yaptıkları değerlendirmelerde, ABD'nin bütçe açığını kapatabilmesi için, 2004 yılı için yabancıların aylık ortalama 50 milyar dolarlık tahvil alımı yapmasını sağlaması gerektiğini söylüyorlar. Yılın ilk dört ayında yabancıların aylık ortalama 82 milyar dolarlık alım yaptığı bu tahvillerden, kalan aylar için aylık ortalama 35 milyar dolarlık yabancı alımı yapılmasının yeterli olacağı kaydediliyor. 
     Yabancıların hala ABD Hazine borçlarının yüzde 40'ını kontrol eder durumda olduğu belirtilen haberde, ikinci en büyük ABD tahvillerini Asyalı alıcısı durumunda olan Çin'in Mayıs ayında satın aldığı tahvillerin miktarının 13 milyar dolar olduğu, oysa bu miktarın 2003 Mayıs ayı için 33,1 milyar dolar olarak gerçekleştiği ifade edildi. Yılın ilk beş ayında 1,7 milyar dolarlık Amerikan tahvili alan Çin hala net alıcı olma pozisyonunu sürdürürken, bu miktarın geçen yılki alımlardan yüzde 91'lik bir azalmayı ifade ettiği kaydedildi. 
     ABD tahvilleri için en güvenilir alıcı olarak değerlendirilen İngiltere'nin bile Mayıs ayında 4 milyar dolarlık satışla net satıcı durumuna dönüştüğüne dikkat çekilirken, bunun 1998 Rusya krizinden bu yana bir ilk olduğu ifade edildi. 
     
</TEXT>
</DOC>
