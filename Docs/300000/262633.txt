<DOC>
<DOCNO> 262633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/siyaset/axsiy02.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
T.C. 'hüküm sürdü' 
</HEADLINE>
<TEXT>


Festival afişindeki, 'Türkiye Cumhuriyeti, Diyarbakır'da hüküm sürdü' sözleri için suç duyurusunda bulunuldu 

TOLGA ŞARDAN Ankara 


Diyarbakır Valiliği'nin, 4. Kültür ve Sanat Festivali'yle ilgili savcılık ve İçişleri Bakanlığı'na suç duyurusunda bulunduğu ortaya çıktı. Suç duyurusunda, festivalde kullanılan bir afişte, Türkiye Cumhuriyeti'nin Diyarbakır'da "hüküm sürmüş" olduğunun vurgulandığı belirtildi. 28 Mayıs-6 Haziran'daki festivali mercek altına alan valilik, Diyarbakır Belediye Başkanı Osman Baydemir ve festivalle ilgili müfettiş incelemesi yapılması talebinde bulundu. 
Festivalde tüm açılışlarının PKK'nın sözde marşı olarak nitelendirilen "Hernepeş"le yapıldığını belirten valilik, festival için bastırılan 4 ayrı afişten birinde, Diyarbakır'dan gelip geçen medeniyetlerden söz edilirken, siyah harflerle "...Osmanlılar ve Türkiye Cumhuriyeti olmak üzere birçok uygarlık egemenlik sürdü" şeklindeki cümleye yer verildiğini kaydetti. Bir yetkili, bu cümlenin "Türkiye Cumhuriyeti sona erdi, bundan sonra başka cumhuriyet var" anlamında yorumlanacağına dikkati çekerken, afişteki diğer medeniyetlerin kırmızı harflerle yazıldığı görüldü. Bir yetkili, "yerel yönetimler mali kriz içindeyken belediyenin festivale 7 trilyon harcaması dikkat çekiyor. Harcamanın PKK'dan gönderilen paralarla yapıldığı iddiası araştırılıyor" dedi. Her şeyin hukuka uygun olduğunu belirten Baydemir, "Suç duyurusu konusunda kim isterse hukuk normları içinde belge ve bilgi sunarız" dedi. 


</TEXT>
</DOC>
