<DOC>
<DOCNO> 253967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/dunya/axdun01.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan'a Oset baskını 
</HEADLINE>
<TEXT>


Ayrılıkçı cumhuriyet Güney Osetya'dan Gürcistan'a sızan 200 kişilik silahlı grup, 50 Gürcü askerini kaçırdı 

CENK BAŞLAMIŞ Moskova 


Gürcistan'ın kendisine bağlı "isyancı cumhuriyetler"de denetimi sağlama çabasının bölgede yol açtığı gerginlik, Güney Osetya'nın Gürcü barış gücü askerlerini rehin almasıyla tehlikeli bir sürece dönüştü. 
Gürcistan Savunma Bakanlığı'ndan yapılan açıklamaya göre, 200 kişilik Güney Osetyalı silahlı bir grup ortak sınırı geçerek Gürcü köyü Vanati'de görev yapan 50 barış gücü askerini tutsak aldı. Osetya'ya götürülen Gürcü askerler, başkent Tskinvali Meydanı'nda toplanan halkın önünde elleri hava yürümek zorunda bırakıldı. Gürcistan Başbakanı Zurab Jvaniya, Oset birliklerinin ateş açması sonucu 3 askerin yaralandığını da açıkladı. Güney Osetyalı yetkililer, tutuklanan Gürcü askerlerden "barış gücü ile ilgisi olmayan çete üyeleri" diye söz etti. Bu gelişmeler üzerine Gürcistan Savunma Bakanlığı bölgeye özel birlikler gönderdi. Gürcistan Başbakanı Jvaniya, Güney Osetya lideri Eduard Kokoytı'nın "uyuşturucu ve alkol kaçakçılığı yapan bir suçlu" olduğunu söyledi. Gürcistan Devlet Başkanı Mihail Saakaşvili, Tahran ziyaretini yarıda kesti. 
Gürcistan'la Güney Osetya'yı savaşın eşiğine getiren gerginliğe Rusya da karıştı. Gürcü polisi, önceki gün tampon bölgeden geçen Rus askeri konvoyunu durdurarak silahlarına el koymuştu. Tiflis, silahların gizlice Güney Osetya'ya verileceğini öne sürdü. 


</TEXT>
</DOC>
