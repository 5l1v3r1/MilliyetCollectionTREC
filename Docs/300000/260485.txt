<DOC>
<DOCNO> 260485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/soneko08.html </URL>
<DATE> 2004/08/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Halkbank - Pamukbank evliliğinde sona gelindi... 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, Pamukbank ile yapılacak birleşme konusunda Tasarruf Mevduatı Sigorta Fonu TMSF ile protokol yapması için Halk Bankası'na yetki verdiklerini belirtirken, ''Anlaştığımız anda iş bitecek'' dedi. 
     Zeki Sayın, Pamukbank'ın Halkbank bünyesinde birleştirilmesi için TMSF ile protokol konusunda görüşmelerin kısa sürede başlayacağını kaydetti. 
     Devir tarihinin protokol çalışmaları sırasında netleşeceğini açıklayan Sayın, protokol görüşmelerinin 15 günü bulabileceğini, bu süreyi öne çekmek için ellerinden geleni yapacaklarını bildirdi. 
     
     ŞUBE KAPATMA 
     Pamukbank'ın devri ile birlikte yeni şube kapatmalarının olup olmayacağının sorulması üzerine de Sayın, iki bankanın yanyana veya yakın şubelerinin bulunması durumunda, verimlilik açısından bunlardan birinin kapatılacağını söyledi. 
     Sayın, Halk Bankası şubesinin olmadığı yerlerde bulunan Pamukbank şubelerinin ise devam edeceğine işaret etti. 
     
     PERSONELİN DURUMU 
     Pamukbank personelinin durumu konusunda da Sayın, Halkbank'ın norm kadrosunun 9 bin kişi olduğunu hatırlatarak, şu anda 2 bin 500-3 bin Halkbank çalışanının emekli olmak istediğini, Pamukbank'tan gelecek personel ile birlikte bile 9 bin kişilik norm kadronun altında kalınacağını kaydetti. 
     Ancak Pamukbank personelinin sendikalı, Halkbank personelinin ise sözleşmeli olarak çalıştığına dikkat çeken Sayın, protokol görüşmeleri sırasında bunların konuşulacağını, ancak sözleşmeli statüde çalışmak isteyenlerin çalışmaya devam edebileceğini düşündüğünü sözlerine ekledi. 
     
</TEXT>
</DOC>
