<DOC>
<DOCNO> 259760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sonsiy04.html </URL>
<DATE> 2004/08/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Sayıştay'ın yetki alanı genişletiliyor... 
</HEADLINE>
<TEXT>

     Sayıştay, yetki alanı genişletilerek, tüm kamu kurum ve kuruluşlarının denetiminden sorumlu hale getirilecek. 
     Performansa dayalı denetim uygulaması kapsamında yetki alanı genişletilecek Sayıştay, ihtisas dairelerine bölünecek. 
     Hükümet, kamunun yeniden yapılandırılması çalışmaları çerçevesinde Sayıştay Yasası Taslağını tamamlayarak ilgili kurumların görüşlerine sundu. AB mevzuatına uygun biçimde hazırlandığı belirtilen taslağın gerekçesinde, dünyada kabul gören temel yaklaşımın tüm kamu fonları, kaynakları ve faaliyetlerinin parlamento adına dış denetim görevi yapan Sayıştay'lar tarafından denetlenmesi olduğuna dikkat çekildi. 
     Sayıştay denetiminin aynı zamanda yolsuzlukların önlenmesi açısından da son derece önemli olduğu vurgulanan gerekçede, 2003 Aralık ayında çıkarılan Kamu Mali Yönetimi ve Kontrol 
     Kanunu paralelinde Sayıştay Kanunun da değiştirilmesinin zorunlu hale geldiği kaydedildi. 
     Taslakta TBMM adına kamu kurum ve kuruluşlarını denetleyen Sayıştay'ın teşkilat yapısı ile görev ve yetkileri yeniden düzenleniyor. Taslakta Sayıştay Denetimi, Düzenlilik Denetimi, Mali Denetim, Uygunluk Denetimi ve Performans Denetimi olmak üzere 5 ayrı denetim biçimi sayılıyor. 
     Sayıştay'ın mali bağımsızlığının vurgulandığı taslakta kamu idarelerinin tamamına yakını ile bunların iş ve işlemlerinin Sayıştay denetimi kapsamına alınması öngörülüyor. 
     Ayrıca AB ülkelerinde olduğu gibi Sayıştay'a AB fonları dahil olmak üzere tüm kamu fonlarını, kaynaklarını ve faaliyetlerini de denetleme yetkisi veriliyor. İlgili antlaşma ve sözleşmedeki esaslar çerçevesinde uluslar arası kuruluş ve örgütlerin hesap ve işlemlerinin de Sayıştay tarafından denetleneceği taslakta yer alıyor. Sayıştay'ın yaptığı denetimlere ilişkin raporlar kamuoyuna da açıklanacak. 
     Sayıştay'ın talebi üzerine denetim bağımsız dış denetçilere de yaptırılabilecek. Sayıştay Başkanı, denetimler sırasında gerekli görmesi halinde meslek mensuplarına yardımcı olmak üzere geçici olarak Sayıştay dışından uzman çalıştırmaya yetkili kılınıyor. 
     
     KAMU KAYNAKLARININ ETKİN KULLANIMI 
     Her türlü kamu kaynağının elde edilmesi ve kullanılmasında görevli ve yetkili olanlar, kaynakların etkili, ekonomik, verimli ve hukuka uygun olarak elde edilmesinden, kullanılmasından, muhasebeleştirilmesinden, raporlanmasından ve kötüye kullanılmaması için gerekli önlemlerin alınmasından sorumlu olacak. Sayıştay bu sorumluluğun yerine getirilip getirilmediği konusunda da rapor hazırlayarak TBMM'ye sunacak. 
     Taslağa göre, Sayıştay'ın yargı ve karar organları Başkanlık, Daireler, Genel Kurul, Temyiz Kurulu, Daireler Kurulu, Rapor Değerlendirme Kurulu, Yüksek Disiplin Kurulu, Meslek Mensupları Yükseltme ve Disiplin Kurulu, Denetim, Planlama ve Koordinasyon Kurulu ve Savcılık'tan oluşacak. 
     
     SAYIŞTAY BAŞKANI OLMAK ZORLAŞIYOR 
     Sayıştay başkan ve üyelerinde aranan niteliklerinde değiştirildiği taslakta, Sayıştay başkanı olmanın koşulları zorlaştırıldı. Mevcut yasada Sayıştay Başkanı olabilmek için herhangi bir dört yıllık fakülteden mezun olma koşulu yeterli bulunurken, yeni hazırlanan taslakta hukuk, siyasal, işletme ve idari bilimler bölümlerinden mezun olma koşulu getirildi. 
     Ayrıca, başkan ve üyelerin söz konusu okullardan mezun olduktan sonra mali, iktisadi ve hukuki konularda ilgili kamu görevlerinde en az 20 yıl çalışmış olmaları koşulu aranacak. 
     Sayıştay üyeliği konusunda ise meslek mensuplarının daha fazla yer alabilmesi için mevcut düzenlemede yer alan Sayıştay üye seçimlerinde meslek mensupları için beşte üç olan oran dörtte üç olarak değiştirildi. 

ANKA 
     
</TEXT>
</DOC>
