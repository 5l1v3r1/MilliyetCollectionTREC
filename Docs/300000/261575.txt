<DOC>
<DOCNO> 261575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonspo12.html </URL>
<DATE> 2004/08/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Tarihi başarı Türkiye, kürekte Dünya Şampiyonu... 
</HEADLINE>
<TEXT>

     Dünya Ümitler Kürek Şampiyonası'nda bugün yapılan final yarışmalarında, Emre Vural-Ahmet Yumrukaya'dan oluşan milli takım, Türkiye'ye bu spor dalında ilk dünya şampiyonluğunu kazandırdı. 
     Polonya'nın Poznan kentinde 46 ülkeden sporcuların katılımıyla gerçekleştirilen şampiyonada, hafif kilo 2 tek dümencilide Türk ekibi, finalde Almanya, Çek Cumhuriyeti, İngiltere, İrlanda Cumhuriyeti ve İtalya'yı geçerek şampiyonluğa ulaştı. 
     3 gün süren elemeler sonucunda bugün finale kalan Türk sporcuları, finişi önde geçerek önemli bir başarıya imza attı. 
     Kürek Federasyonu Başkanı Çetin Öztürk, bu şampiyonluğun Türk kürek sporunda bir ilk olduğunu ifade ederek, ''8 yıl önce Murat Türker tek çifte kategorisinde dünya ikincisi olmuştu. Ancak bir dünya şampiyonluğumuz yoktu. Sporcularımız bize büyük bir mutluluk yaşattı. 2 sporcumuzdan oluşan ekibimiz, daha önce olimpiyat elemelerine katılmadığı için Atina Olimpiyatları'nda yer alamayacak. Ancak, bu sporcularımız 2008 Olimpiyatları'nda mutlaka madalya alacaktır'' dedi. 
     Yarışmada finallerde yer alan diğer Türk sporcusu Mete Yeltepe'nin şanssızlık nedeniyle dünya altıncılığını elde ettiğini kaydeden Öztürk, bu sporcudan da gelecek olimpiyatlarda madalya beklediklerini söyledi. 
     Bu arada Emre Vural-Ahmet Yumrukaya'nın kürekte dünya şampiyonluğuna ulaşması sporcuların kulübü Galatasaray'ın da gurur kaynağı oldu. 
     
</TEXT>
</DOC>
