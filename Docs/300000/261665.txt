<DOC>
<DOCNO> 261665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/siyaset/asiy.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhasebeci, edebiyatçı meteoroloji müdürü oldu 
</HEADLINE>
<TEXT>


Kadıoğlu, 'Mezunlarımız ABD Hava Kuvvetleri'nde, NASA'da çalışıyor, Ankara Meteoroloji Genel Müdürlüğü'nde çalışamıyor. Uzun yıllar bir meteoroloji mezunu, genel müdür olamadı' diyor 

SOHBET ODASI 
DERYA SAZAK 


Küresel ısınma ve iklim değişimleri yeni bir çevresel tehdit olarak tartışılıyor. Atmosferdeki karbon dioksit CO 2 düzeyi yükseldikçe dünyada sıcaklığın arttığı gözleniyor. En sıcak 14 yıl 1980'lerden bu yana yaşandı. Rekor sıcaklık dalgaları, buzulların erimesi ve yıkıcı fırtınalar bilim çevrelerini 'havadan sudan' konular üzerinde daha çok durmaya zorluyor. Türkiye bu gelişmelerden nasıl etkileniyor 
Dünyayı çevreleyen hava katmanına baktığımızda herkes atmosferin uçsuz bucaksız olduğunu düşünür. Oysa bulunduğumuz noktadan atmosferin ilk tabakası, yani yaşam için gerekli en önemli kısmın, suyun çevriminin olduğu troposfer dediğimiz alan 11 kilometre kalınlığında ve Bakırköy'den daha uzakta değil. Dünyanın yarıçapını düşündüğümüz zaman bir elmanın kabuğu kadar ince bir katman. Atmosfer dipsiz bir kuyu gibi düşünülmesin. 
Eskiden yaklaşım şuydu Yüksek fabrika bacaları yaparak, kirli havayı yerden uzağa verip kaybolacağı düşünülüyordu. Bu yanlış, çünkü atmosferin çok ince, kırılgan bir yapısı var. 
Küresel iklim değişikliğini magazin malzemesi olarak kullanma lüksümüz yok. Ciddi bir sorun. Amerika'da şu anda bir kampanya var 'Annenizi dinleyin' Anneniz kızar ya, ışığı kim açık bıraktı, televizyon niye kapalı değil diye... Tasarrufa yönelik. En temiz enerji, kullanılmamış enerjidir Türkiye'de de benzer eğilimleri güçlendirilebiliriz. Fosil yakıt tüketimini azaltabiliriz. 

Plajda kızarmak yanlış 
Küresel ekonominin gelişimiyle 'tüketim çılgınlığı' arasında bir denge kurulmazsa gelecek kuşaklara yaşanabilir bir dünya bırakma olasılığı azalacak. Çevreciler, 'Gezegenimizi kurtarma savaşını kaybediyoruz' diye feryat ediyor. Yeni bir vizyon ihtiyacı yok mu 
Kyoto protokolü uygulanabilse, riski azaltabiliriz. Ancak ABD protokolü uygulamıyor. Az gelişmiş ülkelerle birlikte baca gazlarını azaltalım diyor. Gelişmemiş ülkeler de diyor ki, 'Durun bakalım, biz de sizin kadar gelişelim, daha doğrusu kirletelim, ondan sonra azaltırız.' Burada sıkıntı var. ABD'nin Kyoto protokolü için çeşitli önerileri var. Hindistan'daki ineklerin yemlerine ilaç katalım, inekler yellenmesin, metan gazı üremesin gibi projeleri var. Havayı yeterince kullanmayan ülkelerden kota satın almak istiyor. Afrika'ya ağaç dikeyim diyor. Kyoto'da problem var ama Montreal protokolüyle klorofluoro karbonlarını, ozonu kirleten gazları kontrol altına aldı dünya. 

Ozon tabakasındaki seyrelme azaldı mı 
Azalıyor, yamalanıyor, yavaş yavaş. Ancak bugünkü en büyük tehdit cilt kanseri oldu. Avustralya'da güneşten koruyucu kremleri halka bedava veriyorlar. Bizde halk sağlığı kampanyası önemsenmez. Karadeniz'de örneğin son yıllarda kanserde artış var. Kimse erken doktora gitmez. Ancak başına bir şey gelirse gider, çoğu zaman iş işten geçmiştir. Erken müdahale konusunda bilinçlenmeliyiz. Okulda, kahvehanede, camilerde nerede olursa olsun iklim değişiklikleri ve sağlık konusundahalki uyarmak, eğitmek gerekiyor. Güneyde plajlarda insanlar yatıyor, kızarıyor. Bu doğru değil, güneşte cildin aldığı hasara karşı vücut kendini korumaya çalışıyor, bronzlaşma o demek. Biz diyoruz ki, 'Gölgede beyaz kalın, yavaş, hafif ve sulu bir yaşam sürün.' Küresel iklim değişikliği karşısında bireylerin 'Ben ne yapabilirim ' diye düşünmesi gerekiyor. 

Sigara kitle imha silahıdır 
Toplumsal duyarlılık nasıl sağlanacak 
Tehlikenin akut olması gerekiyor, yani hemen etkisi görülmediği için insanlar küresel ısınmayı önemsemiyor. Bir zamanlar sigara için de böyleydi. Sağlığa zararlı mı, değil mi diye senelerce tartıştık. Türkiye'de yılda şimdi 100 bin kişi ölüyor sigaradan. Geçenlerde bir deprem toplantısı yapıldı, sigara dumanı altında ben çok rahatsız oluyorum, '20 - 30 yılda bir 30 bin kişi ölen bir afet için konuşurken, burada yılda 100 bin kişi öldüren bir afete maruz kalıyoruz. Ayıptır, söndürün sigaralarınızı ' dedim. Sigara kitle imha silahıdır 
Afet bilincimiz düşük. Bizde afet yönetimi deyince, müdahale anlaşılıyor. Akut bir şey olacak. Bu, aslında kriz yönetimi. Bizim 'risk yönetimi'ne ihtiyacımız var. Kriz oluşmadan riski görüp azaltmaya çalışmalıyız. Bekliyoruz, yıkım olunca yaraları sarıyoruz. Afete hazırlık evden, bireylerden başlamalı. Konya'da Zümrüt Apartmanı'nda gördük, enkaz altındaki insanlara bir haftada ulaşamadılar. 
15 Ağustos'ta San Diego'ya gideceğim, 'sel yataklarının yönetimi' konulu bir toplantı için depremden sonra tek bir itfaiye aracı almışlar. Buna karşılık yaptıkları şu Mahalle mahalle, ev ev insanları deprem, sel gibi afetler karşısında örgütlüyorlar. İstanbul'da bunu yapmalıyız. İlk 72 saat altın saatler. Yine, 'Nerede bu devlet ' diye bağırırsak afet yönetimi çöküyor. 

Pamukova'da 'hızlandırılmış' tren kazasındaki kurtarma çalışmalarında gördük bırakın sağ kalanları kurtarmayı, ölüleri bile doğru sayamadık 
İlk müdahale ve yaralıların sınıflandırılması konusunda eleştiriler oldu. 

Çevresel duyarlılık konusunda yeni kuşaklar daha bilinçli değil mi Çevreci örgütler de artan nüfus, dizginlenemeyen tüketim, hızla artan yoksulluk ve su başta olmak üzere azalan kaynaklar konusunda 'kıyamet' uyarısı yapıyorlar. Bunlar insanları etkilemiyor mu 
Dünyanın taşıyabileceği bir yük var. Doğal kaynaklara büyük baskı var. Daha fazla kazanma hırsı, doğal yaşamı tehdit ediyor. Küresel ısınmayla birlikte deniz suyu seviyesindeki değişme sonucu okyanus akıntıları da değişiyor, balık yatakları ölüyor. Her balığın yaşayabileceği sıcak su aralığı var. El Nino buna örnektir. Peru'da sıcak su akıntısı ortaya çıktığı zaman 10 milyon ton, hamsiye benzeyen balık ölüyor. El Nino'yla 'yaramaz çocuk' diye dalga geçiyoruz Türkiye'de. Oysa Peru'da balıklar ölünce ekonomi etkileniyor, ABD bunları alıp katkı maddesi olarak kullanırken soya fasulyesine dönüyor. Bu defa da fiyatlar artıyor ve Japonlar soya fasulyesini alıp soya peyniri yapamıyorlar. Hepsi birbirini tetikliyor. Bilim adamları niye El Nino üzerinde çalışıyorlar Çünkü tarıma yön verecekler. 
Bunlar hava cıva işleri değil. Her yüksekokul mezunu havadan sudan anlamaz. Türkiye'de herkes doğuştan meteorolog. Bir tane diploma al gel, Meteoroloji'ye yön ver. Atış serbest. Havadan sudan konuşmayı severiz ama hep yanlış konuşuyoruz. Sıcaklığa ısı diyoruz, türbülansa hava boşluğu diyoruz. Mesela olmayan bir 'Basra alçak basınç merkezi' var bizde. Dünya literatüründe yok. Bizimkiler uydurmuş zamanında. TRT'de hava durumunu izleyin, Basra Alçak Basınç Merkezi'nden söz ediliyor. Yok böyle bir şey Dünya literatüründe olan da bizde yok. 

Meteoroloji İşleri Genel Müdürlüğü'yle başınız dertte sanıyorum, eleştirileriniz nedeniyle peş peşe davalar açılıyor. Son olarak 500 milyar TL tazminat istenmiş. Pamukova'daki tren faciası kurbanları için TCDD ailelere bu kadar ödeyecek mi belli değil. Bilim adamı olarak bu kadar ağır yaptırım sizi rahatsız etmiyor mu Kendinizi baskı altında hissetmiyor musunuz 
Amaç baskı yaratmak. Bu hükümet ve Sayın Başbakan demiyor mu, 'İşi ehline vereceğiz' diye... Meteoroloji Genel Müdürlüğü'nde veya uzmanlık isteyen başka bir kurumda her üniversite mezunu en tepedeki koltuğu kendine hak görüyor. Bu anlayışa bilim de, din de, kamu yararı da karşı. Ülke yararına değil ki... Meteoroloji para kazanan bir kurum haline geldi, döner sermayesi var, üç günü aşan hava tahmin raporlarını satıyor. "Havadan trilyonlar kazanıyoruz" diye övünüyorlar. Yarın kaç kilo yağış yağacağını söylemiyor ama dünyada bir numarayız diyorlar. Çıldırıyorum ben. Meteorolojide tekel var. Böyle olduğu zaman meteorolojinin gelişimi de duruyor. Kamuoyu yanıltılıyor. Uydu ve radar görüntüleri deniyor. Radar çalışmıyor. Çalışsa bile halkla paylaşmıyor. Eğer radar çalışıyorsa, ben bunu görebilmeliyim, kullanabilmeliyim. İnternette ABD'de hangi kasabada yağmur yağıyor, yol durumu nedir, radarı görebiliyorum. Kendi ülkemde bunu yapma şansım yok. Bu bilgilere niye ulaşamıyoruz Girin Ermenistan'a, beş günlük hava tahmini var, Türkiye'nin elinde de 10 günlük bilgiler var, üç günden sonrasını parayla veriyor. Hava tahmini yapmak Meteoroloji'nin tekelinde. 
16'ncı yüzyılda hava tahmin yapmak 'cadılık' olarak görülüyor ve yakılıyordunuz. Şimdi de mahkemeye veriliyorsunuz. Bu zihniyeti kim değiştirir Meteorolojinin başında dışarıdan biri oturursa bu düzeni değiştirir mi Hani işi ehline verecektik İklim konusunda bir devlet politikası yok. Üç dört sene önce GAP'la ilgili bir çalışma yapmak istedim. Meteorolojik gözlemleri alıp analiz yapmak istedim. 12 milyar lira istediler. 

Alaylı mektepli kavgası var 
Meteorolojide uzman nasıl yetişiyor 
Türkiye'de Meteoroloji 1937'de Atatürk tarafından kuruldu, 1952'de NATO'ya girilince İTÜ'de Meteoroloji Bölümü kuruldu. 1960'dan bu yana mezun veriyoruz. Bizim mezunlarımız NASA'da Amerikan Hava Kuvvetleri'nde çalışıyor, Ankara'da Meteoroloji Genel Müdürlüğü'nde çalışamıyorlar. Alaylı mektepli kavgası sürüyor, uzun yılardır bir meteoroloji mezunu, genel müdür olmadı. Matematikçi, edebiyatçı, gazeteci, muhasebeci geldi, meteorolog gelmedi. Çünkü iklim konusu yıllarca önemsenmemiş. Bunlar Türkiye'nin gerçeği, bunları söyleyince kuruma hakaret sayılıyor. Oysa istasyonların yarısının kapalı olması bir gerçek. 

Radyasyon erken uyarı sistemi yok 

Ermenistan'da nükleer santral var, İran'da yapılıyor, komşularda yeni bir kaza olsa Türkiye'de erken uyarı sistemleri var mı devreye girecek 
Yok. Türkiye Atom Enerjisi'nin kurduğu radyasyon ölçüm aletleri size kirlendiğinizi söyler, erken uyarı o değildir. Radyasyonu aldıysanız kirlenmişsinizdir. Meteorolojinin yasasına bakın, sel, fırtına, dolu, nükleer tehlike diye bir görevi yok. Sadece güzel havaları tahmin için kurulmuş. Meteroloji ne diyor 'Etkili yağış bekliyoruz'. Sele sel, çığa çığ diyecek bir kuruluş yok. Altının kıymetini sarrafı bilir. Meteoroloji niye kurulmuş Esas amaç, milletin can ve mal güvenliğini sağlamaktır. Denizciler Ege'de bilgileri Poseidon adlı Atina'daki bir enstitüden alıyor. Biz bilgi toplumu değiliz. Fransa'da geçen sene ağustosta 20 bin kişi sıcak hava dalgasından öldü diyoruz. Türkiye'de hiç kimse ölmüyor mu Bilgi yok. 

Kanser tanılarındaki artış, Çernobil'in sonucu mu Bunu araştıracak olan üniversiteler ama yapılmıyor. 
Karadeniz'de yeme içme alışkanlığında kanserojen eğilimler var ama bunlar halka anlatılamıyor. Bilgi halka inemiyor. Devlet beni 1985 yılında Amerika'ya gönderdi, altı yıl doktora mastır çalışması yaptım, bugünkü profesör maaşından fazla para veriyordu. Döndüm, üniversitede çalışıyorum, ne yapıyorsun diye soran yok. Akşama kadar çay içsem hesap soran yok. Ben ortaya çıkıp bunlar yanlıştır dediğim zaman da mahkemeye veriliyorum. Susturulmaya çalışılıyoruz. 
Bizim burnumuzun dibinde bir fay hattı var, bunun kronik etkilerini düşünmek, tartışmak zorundayız. Depremi bekliyoruz, olduktan sonra harekete geçeceğiz. 

Allah'a güven ama deveni de bağla 

Çernobil felaketinden sonra, Sanayi Bakanı, bilim adamlarının uyarılarını dinlemek yerine, gitti radyasyonlu çayları içti. Nükleer santrallar Türkiye'de yeniden gündemde, bir kaza anında zamanında ölçüm yaparak, yayılma alanlarını saptamak yaşamsal önemde... 
O tür kazalarda yörünge analizi gerekiyor. Nükleer serpintilerde erken uyarı meteorolojiktir. Havanın kontrolünde yayılır. Patlamanın olduğu yerdeki hava parselini takip etmeniz lazım. Türkiye Çernobil'de bunu yapamadı, şimdi de yapacağından şüpheliyim. Kaza olduktan sonra İsveç'te bir nükleer santralda işçiler vardiya değişimi yapıyorlardı. Alarm çalmaya başlıyor. Sızıntı var diye santral boşaltılıyor. Anlaşılıyor ki dışarıdan gelen işçilerin ayakkabılarında radyasyon var. Çernobil'in üzerinden 40 saat geçmiş ama Rusya kazayı gizliyor, dünyanın da haberi yok Meteoroloji mühendisleri o gün gelen havanın yörünge analizini yapınca, nükleer serpintinin adresini buldular. Türkiye'ye radyasyonlu bulutlar Trakya ve Karadeniz üzerinden girdi. 

Her şey Allah'tan diyeceğiz. Tren kazasına 'Nazar değdi' dediğimiz gibi... 
ABD'de öğrenciyken bir şey gördüm. Asmışlar duvara, Hazreti Muhammed'in sözü 'Trust God but tie your camel.' Allah'a güven ama deveni de bağla, demiş... Biz ne yapıyoruz 'Allaha güven' deyip gerisini okumuyoruz. Deveni bağla sözü bize göre değil. 

Paratoner olmadığı için radarı yaktık 

Nükleer santralla bitirelim. Başbakan Erdoğan'ın Fransa gezisiyle yeniden tartışma başladı, siz Akkuyu'da inceleme yapmışsınız, ekolojik yönden nükleer enerjiye nasıl bakıyorsunuz 
Nükleer enerjinin temiz enerji olduğunu savunan çevreler var. Karbon emisyonu salmıyor ama kendisi bir risk olmanın dışında katı atıkları da problem. Türkiye bu teknolojiye bir devlet politikası olarak sahip olmak istiyor. Akkuyu'da inceleme yapmıştım. Bir meteorolojik gözlem kulesi vardı, oraya paratoner kurmuşlardı. Paratoner çalışmıyor, çoğu yanmış. Bizim Çatalca'da 3 milyon dolarlık radarımız paratoner olmadığı için yanmıştı. Nedense bizim bir paratoner problemimiz oluyor. Radar yanıyor. İstanbul'da biz hep aniden bastıran kar yağışına yakalanıyoruz. Radar olsa göreceğiz, aniden bastırmaz. Tamir ediliyor, eylülde çalışacakmış. Akkuyu bir boğaz ve hava şartları açısından rüzgar ve fırtınaya açık. Türkiye'de teknolojik afetler mevzuat dışıdır. Sabiha Gökçen hariç havaalanları yapılırken meteorolojik analizi yapılmamıştır. 
Hani anlatırlar, birisi gelmiş Kadıköy'e bakmış, demiş ki 'Kadıköy'e köy diyenin, Nevşehir'e şehir diyenin aklı yok.' Kaya düşmesine afet diyenle, kuraklığa afet demeyen zihniyet de buna benziyor. 

Kimdir 

İstanbul Teknik Üniversitesi İTÜ Uçak ve Uzay Bilimleri Fakültesi Meteoroloji Mühendisliği Bölümü Öğretim Üyesi Mikdat Kadıoğlu 1961 Maçka doğumlu. Mastır ve doktorasını ABD'nin Missouri - Columbia Üniversitesi'nden aldı. TMMOB Meteoroloji Mühendisleri Odası Marmara bölge temsilcisi, Türk Deniz Araştırmaları Vakfı üyesi. Açık Radyo'da bir program yapıyor. 


</TEXT>
</DOC>
