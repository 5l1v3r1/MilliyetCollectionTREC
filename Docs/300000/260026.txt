<DOC>
<DOCNO> 260026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur15.html </URL>
<DATE> 2004/08/02/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İDO Gemi kendi kendine limana ulaşırdı. Güvenlik için tahliye yaptık 
</HEADLINE>
<TEXT>

     İstanbul Deniz Otobüsleri İDO A.Ş. Genel Müdürü Ahmet Paksoy, ''Hızır Reis-III'' adlı deniz otobüsünün dün Yenikapı-Bandırma ek seferini yaparken geçirdiği kazaya ilişkin, ''Kaza sonrası gemi kendi başına limana ulaşırdı, ama yolcu güvenliği bizim birinci önceliğimiz olduğu için önce onların tahliyesini yaptık'' dedi. 
     Paksoy, AA muhabirine yaptığı açıklamada, dün kazanın meydana gelmesinden hemen sonra olaydan haberdar olduklarını ve Uluslararası Güvenlik Yönetim Sistemi'ni ISM uygulamaya koyduklarını bildirdi. 
     Birinci önceliklerinin yolcuların can güvenliği olduğunu vurgulayan Paksoy, şunları söyledi 
     ''Kaza sonrası gemi kendi başına limana ulaşırdı. Gemide güvenliği tehdit edecek bir hasar söz konusu değildi. Yapılan incelemede, gemide 2 yırtılma tespit edildi. Gemide, teknik anlamda makine dairesinin su alması da söz konusu değil. 4 makinesi de çalışır durumda şu anda. Ama yolcu güvenliği bizim birinci önceliğimiz olduğu için önce onların tahliyesini yaptık. Sonra gemi kendi başına limana gitti. Eğer batma tehlikesi olsaydı, orada da batardı.'' Paksoy, bilirkişinin bugün de inceleme yapacağını anlatarak, sözlerini şöyle sürdürdü 
     ''Ayrıntılı incelemeler, gemi havuza alındıktan sonra yapılacak. Şu an kazanın nedenine ilişkin kesin bir şey söylemek mümkün değil. Kazaya ilişkin 'yüzen nesneye çarpmış olabilir' dedim, ama kesin bir şey tespit edemiyoruz. Detaylı alt inceleme yapıldığı zaman tespit edilecek. Gemilerden endüstriyel yükler, büyük makaralar atılıyor. Büyük ağaç parçaları, demir parçalar oluyor. O bölge, sığ bölge. Taş parçası da olabilir. Jeolojik hareket mi bilmiyorum. Farklı boyutlara çekmek istemiyorum. Bu, çok yönlü ve detaylı irdelenmeli. Bu yapılacak. 
     
     ''DENİZ OTOBÜSLERİ, ÇOK GÜVENLİ GEMİLER'' 
     İDO Genel Müdürü Paksoy, ''1987 yılından bu yana deniz otobüslerinde bir kişinin bile burnunun kanamadığına'' işaret ederek, şunları kaydetti 
     ''Biz olağanüstü tedbir uyguluyoruz. Tabii o insanların psikolojik yapısını anlıyorum. Can yeleği giymek, insanların psikolojisini etkiliyor. Jetskiye, muza binerken bile can yeleği giyiyoruz. Amaç şudur olabilecek en düşük ihtimale karşı önlem almak. Orada gemimiz kendi imkanıyla da geçebilirdi. 
     Deniz otobüsleri, çok güvenli gemiler. Batma ihtimali olmayan gemiler. Bu gemiler, alt tarafından bölmeler olarak inşa edilir. Her bir bölüm birbirinden sızdırmaz olarak ayrılmıştır. Amaç nedir Olağanüstü durum, bir geminin diğeriyle çarpışmasıdır, büyük kazalardır. Geminin altındaki bütün tanklar su alırsa, gemi batar. 10 tankın 9'u su alsın, 1 tanesi almasın gemi batmaz. Söz konusu yerden sadece 2 yerden su sızması var. Ayrıca geminin yan yatması da söz konusu değil. Psikolojik olarak öyle hissetmişler, doğal olarak endişe ediyorlar. Ancak yolcularımızın burnu kanamadan olayı geçiştirdik, buna seviniyorum.'' 
     
     ŞAMANDIRALAMA SİSTEMİ... 
     İDO'nun aynı bölgede 1998'de de yine bir feribot kazası geçirdiğini hatırlatan Paksoy, konuşmasını şöyle tamamladı 
     ''Orada bu gemiler bir rotayı izliyor. Bir taşa da çarpmış olabilir. Kaya olsa, gemi çakılmış olurdu. Kesin sonucu bilirkişi açıklayacak. O bölgenin deniz yapısından kaynaklanan şeyler oluyor. O bölgeye gemiler de oturuyor. Bu rota kaç yıldır izlenen bir rota. Rotada sapma söz konusu değil. 
     Biz ciddi bir değerlendirme yapacağız. Her olaydan ciddi sonuçlar çıkarmamız, geleceğe dönük projeksiyonu iyi koymamız lazım. O bölgeye şamandıralama sistemi kuracağız. 
     Temennimiz bundan sonra bu tür kazaların yaşanmaması. Kurum olarak, bilirkişi incelemesinin ardından ciddi tedbirlerimizi alacağız. 
     Gemi, büyük hasarı olmadığı için çok kısa sürede rehabilite edilir. Yolcu sayımızda bu yıl ciddi artış oldu. Seferlerimizi yüzde 40 artırdık. Yetmiyor, ek seferler koyuyoruz. Bu gemi de ek sefer yapan bir gemiydi. Normal rutin tarifemizde sapma yok.'' 
     
</TEXT>
</DOC>
