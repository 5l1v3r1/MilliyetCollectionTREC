<DOC>
<DOCNO> 254525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/spor/axspo01.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da fizik pekiyi 
</HEADLINE>
<TEXT>


Beşiktaş Teknik Direktörü Del Bosque, takımı fiziksel olarak çok iyi gördüğünü söyledi, "Ancak oyun içinde bazı şeyleri otomatik hale getirmeye çalışıyoruz" diye konuştu. İspanyol hoca, "İşimiz çok kolay yürüyor" diyerek birçok konudaki memnuniyetini dile getirdi 

ORHAN YILDIRIM 


'Aceleci değilim' 
BEŞİKTAŞ Teknik Direktörü Vicente Del Bosque, geldiği günden bu yana takımda yaşadıklarını değerlendirdi, transferler konusunda açıklamalar yaptı. Oynanan maçlarda özellikle fiziksel açıdan çok iyi göründüklerini belirten İspanyol çalıştırıcı, "Ancak oyun içinde bazı şeyleri otomatik hale getirmeye uğraş veriyoruz. Aceleci değilim. Eksik gördüğümüz noktalara çözüm bulmak için çabalıyoruz" diye konuştu. 

Transfer yolu açık 
CAREW'İN takıma katılmasının yararlı olacağını vurgulayan Del Bosque, "Faydalanabileceğimiz bir santrfor" yorumunu yaptı. İki yabancıyla transferi kapamayı düşündüğünü belirten İspanyol hoca, "Ancak iyi fırsatlar doğarsa başkaları da gelebilir" diye konuştu. Real Madrid'ten transfer düşünmediğini açıklayan Beşiktaş Teknik Direktörü, kalabalık bir soyunma odası istemediğini belirterek eleme yapabileceği sinyalini de verdi. 

'İstanbul'a alıştım' 
İSTANBUL'A çok çabuk adapte olduğunu söyleyen Vicente Del Bosque, "İşimiz çok kolay yürüyor. Olumlu yönde beni şaşkına çeviren çok şey var" diye konuştu. Agresif bir yapıdan çok, futbolculardan sakin olmalarının takım için daha kazançlı olacağını belirten İspanyol hoca şöyle konuştu "Hakemlerle tartışıp zafer kaybetmenin bir anlamı yok. Kazanmayan kulüp elbette daha çok kart görür. Bizde önemli olan kazanmak olacak." 

İspanyollar şaşırttı 
VALENCİA, Carew konusunda Beşiktaş ile henüz somut bir anlaşmaya varmadıklarını söyledi. İspanyol ekibinin Sportif Direktörü Manuel Llorente, "Beşiktaş Carew ile anlaşmışsa bu iki tarafı ilgilendirir. Ancak Türkler bizimle de masaya oturmalı" diye konuştu. 

Antrenmanda tüfek sesleri 

SİYAH - Beyazlılar'ın önceki gün oynadığı Salzburg maçında uzun süre görev yapan futbolcular, dünkü idmanda düz koşuyla yetindi. Teknik Direktör Del Bosque, diğer oyuncuları iki gruba böldü, çift kale taktik çalışması yaptırdı. İdman sahasının yakınında yapılan "Kovboy Festivali" nedeniyle Kartal'ın çalışması yoğun tüfek sesleri ve yağmur altında gerçekleşti. Kartal bugünü izin yaparak geçirecek. 
ZEMİNİN kötülüğünden dolayı ilk idman sahasını beğenmeyen ve sakatlık korkusuyla çalışan Beşiktaş, yeni antrenman alanında da duşların yetersizliğinden şikayetçi oldu. Bu nedenle terli terli otobüse gitmek zorunda kalan bazı oyuncuların hastalanması ve takımda grip salgınının başlaması teknik heyeti endişelendirdi. Bu nedenle, Kartal yarından itibaren eski sahaya dönecek. 

Salzburg panteri 
ALPEN Cup Turnuvası finalinde Salzburg karşısında üç penaltı kurtararak yıldızlaşan kaleci Ramazan, forması için oynadığını belirtti, "Beşiktaş'a aşığım. Maçlarda ruhumu sahaya koyarak mücadele ediyorum" diye konuştu. Cordoba ve Murat Şahin'in kendisinden daha tecrübeli olduğunu söyleyen Ramazan, "Amacım onların bu deneyimlerinden faydalanmak" dedi. Genç kaleciye takım arkadaşları da "Salzburg panteri" lakabını taktı. 

Cordoba ve Ümit'e jest 

Paralarını artırdı 
FUTBOLCULARA yapılan yüksek ödemeler nedeniyle sözleşmelerinde değişikliğe giden Beşiktaş Yönetimi, düşük ücret alan futbolcularını da korudu. Cordoba ile Ümit'in az para aldığını düşünen Siyah - Beyazlılar, bu iki oyuncunun paralarını artırdı. Buna göre, iki futbolcuya da yıllık oynadıkları maç sayısına göre 50 ile 200 bin dolar arasında artırım imkanı tanındı. 

Ahmed Hassan'a arkadaş geliyor 

Mido, Kartal'ı istiyor 
CAREW'İN işini bitiren Beşiktaş, yeni bir santrfor için daha kolları sıvıyor. Kartal'ın, Marsilya'da görev yapan Mısırlı Ahmed Mido Hossam ile bir görüşme yaptığı ifade edildi. İnternetten yayın yapan "www.egyptianplayers.com" adlı sitenin haberine göre, Mido'nun Fransa'daki takımında mutsuz olduğu ve Beşiktaş'a gelmek için haber gönderdiği belirtildi. 

Referans Hassan'dan 
MARSİLYA ile olan sözleşmesi süren, ancak takım içinde huzursuzluk yarattığı gerekçesiyle gönderilmesi düşünülen Mido'nun Ahmed Hassan ile de bir görüşme yaptığı belirtildi. 21 yaşındaki golcü haziran sonunda Newcastle United ile anlaşmış, ancak kulübüyle İngiliz temsilcisinin bonservis bedeli konusunda uzlaşamaması nedeniyle transfer olmamıştı. n ALİCAN ESENCİ 





</TEXT>
</DOC>
