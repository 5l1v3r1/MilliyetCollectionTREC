<DOC>
<DOCNO> 291555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur50.html </URL>
<DATE> 2004/11/23/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Sarıgül Kara çalarak beni yıldıramazlar 
</HEADLINE>
<TEXT>

     Şişli Belediye Başkanı Mustafa Sarıgül, CHP Genel Başkanı Deniz Baykal'ın, kendisi hakkında ''Mustafa Kemal'in oturduğu koltukta hiçbir zaman adı rüşvetçiye çıkmış biri oturamaz'' diyerek ağır ithamlarda bulunduğunu belirterek, ''Ben ve yol arkadaşlarım, Atatürk'ün oturduğu o yüce koltukta rüşvetçilerin, çıkarcıların, halktan kopuk, tabanı olmayan beceriksiz siyasetçilerin oturmaması için 30 yıldır mücadele veriyoruz'' dedi. 
     Sarıgül, yaptığı yazılı açıklamada, Baykal'ın bir süredir parti yönetimi tarafından kendisi ve Şişli Belediyesi ile ilgili ortaya atılan iddiaları CHP Meclis Grubu'na taşıdığını kaydederek, ''Öyle görülüyor ki Mersin mitingimize katılan, destek vermeye devam eden ve giderek sayıları artan milletvekillerine gözdağı vermek istemiştir'' görüşünü dile getirdi. 
     Baykal'ın, başında bulunduğu 6 yılda defalarca İçişleri Bakanlığı müfettişleri ve Sayıştay denetçileri tarafından denetlenip aklanan Şişli Belediyesi için 'Türkiye'de hiçbir belediyede burada yapılan yolsuzluklar yapılmamıştır' ifadesini kullandığını vurgulayan Sarıgül, hakkında açılan tek dava ve aleyhinde sonuçlanmış tek yargı kararı bulunmadığını kaydetti Sarıgül, ''Baykal'ın kendisini mülkiye müfettişleri, Cumhuriyet savcıları ve yargıçların yerine koyarak, mahkeme kurduğunu, yargılama yaptığını ve infazı uyguladığını'' öne sürerek, şu görüşleri savundu 
     ''175 bin metrekaresinin kaçak olduğu iddia edilen İş Bankası ve Eczacıbaşı ortaklığı tarafından yapılan inşaatla ilgili, adı geçen şirket yönetim kurullarını derhal bir açıklama yapmaya davet ediyorum. İş dünyasının bu iki saygın kurumu, üzerlerine atılmaya çalışılan lekeyi temizlemelidir. 
     Baykal, konuşmasında son olarak şahsımla ilgili, 'Mustafa Kemal'in oturduğu koltukta, hiçbir zaman adı rüşvetçiye çıkmış biri oturamaz' gibi son derece ağır ve kişilik haklarıma saldıran bir üslup kullanmıştır. Kendisini kamuoyu ve yargı önünde bu ithamlarını kanıtlamaya davet ediyorum. Aksi halde, bundan sonra yapacağı hiçbir açıklamanın, söyleyeceği hiçbir sözün kamuoyu nazarında inandırıcılığı olmayacağını bilmelidir. 
     Ben ve yol arkadaşlarım, Atatürk'ün oturduğu o yüce koltukta rüşvetçilerin, çıkarcıların, halktan kopuk, tabanı olmayan beceriksiz siyasetçilerin oturmaması için 30 yıldır mücadele veriyoruz. Bizi bu mücadeleden kara çalarak yıldıramayacaklardır.'' 
     
</TEXT>
</DOC>
