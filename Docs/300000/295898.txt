<DOC>
<DOCNO> 295898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy03.html </URL>
<DATE> 2004/12/08/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Makam odası otomobil, evrak dolabı bagaj 
</HEADLINE>
<TEXT>

     Zafer SAMANCI DHA 

KONYA'nın Merkez Meram İlçesi Belediye Başkan Yardımcısı İsmail Yalçınkaya, Belediye Başkanı AKP'li Refik Tuzcuoğlu tarafından Park ve Bahçeler Müdürlüğü görevine atandı. Başkan Tuzcuoğlu'nun kendisini emekli olmaya zorladığını ileri süren Yalçınkaya, göreve iade için açtığı davayı kazandığını, ancak kararın uygulanmadığını söyledi. Yalçınkaya, kendisine atandığı yeni yerde oda verilmediği için özel otomobilini makam odası gibi kullandığını, evrakı da bagajda sakladığını belirtti. 
     Meram Belediyesi'nde Başkan Yardımcısı olarak görev yapan İsmail Yalçınkaya, 28 Mart'da yapılan yerel seçimlerde Saadet Partisi'nden Afyon Belediye Başkan adayı olunca istifa etti. Seçimleri kaybeden Yalçınkaya, eski görevine dönmek için Meram Belediyesi'ne başvurdu. 
     Saadet Partili Meram Belediye Başkanı Mustafa Özkan da görevi AKP'li yeni Başkan Refik Tuzcuoğlu'na teslim etmeden önce Yalçınkaya'nın Göreve dönüş' talebini onayladı. İddiaya göre Başkan Tuzcuoğlu göreve gelince Yalçınkaya'ya "Seninle çalışmak istemiyorum. Bir an önce emekli ol'' dedi. Bu isteği kabul etmediğini belirten Yalçınkaya, "Beni Başkan Yardımcılığı görevinden alarak kent merkezine 8 kilometre mesafedeki Park ve Bahçeler Müdürlüğü'ne atadı. Makam odam ve makam otomobilim elimden alındı. Atandığım yerde görev yapabileceğim bir oda yok'' dedi. 
     
     OTOMOBİL MAKAM ODASI OLDU 
     Haksızlığa uğradığını ve atamanın yasal olmadığını ileri süren İsmail Yalçınkaya, Konya 1'inci İdare Mahkemesi'ne yürütmenin durdurulması istemiyle dava açtı. Mahkeme, yürütmenin durdurulması yönünde karar verdi ve Başkan Yardımcılığı görevine iade edilmesine hükmetti. Başkan Tuzcuoğlu, bunun üzerine Park ve Bahçeler Müdürlüğü'ne Mustafa Günindi'yi atadı. Belediye Başkan Yardımcısı Yalçınkaya'nın merkeze alınma talebi ise reddedildi. 
     Evli ve iki çocuk babası Yalçınkaya, mesaisini kendisine ait otomobilde geçirmeye başladı. Her sabah otomobiliyle kent merkezine 8 kilometre uzaklıktaki Park ve Bahçeler Müdürlüğü'ne gelen Yalçınkaya, tüm resmi işlemleri otomobilinin içinde yaparken bagajını da evrak dolabı olarak kullanıyor. Yalçınkaya, "İmzalamam gereken evrakı masam olmadığı için otomobilde imzalıyorum. Ayrıca telefon da tahsis etmedikleri için tüm görüşmelerimi cep telefonumla yapmak zorunda kalıyorum. Öğle aralarında ise müdürlüğün bahçesinde gezip çiçeklerle ilgileniyorum'' diye konuştu. 
     
     ODA VERDİK AMA KULLANMIYOR 
     Yalçınkaya'ya Park ve Bahçeler Müdürlüğü'nde oda gösterdiklerini, ancak kullanmadığını belirten Meram Belediye Başkanı Refik Tuzcuoğlu, "Yapılan görevlendirme hukuka uygundur. Orada memurların oturduğu bir oda bulunuyor. Biz de kendisine o odayı tahsis ettik. Ancak kendisi özel bir oda istiyor. Yalçınkaya, Park ve Bahçeler Müdürlüğü'ne bilinçli olarak girmiyor. Amacı tamamen siyasi düşünüp hizmetlerimizi baltalamak'' dedi. 
     Yalçınkaya ise kendisine oda verildiği iddiasını yalanlayarak, "Ben keyfimden arabada kalmıyorum. Şu anda en büyük sorunum soğuk. Arabayı çalıştırıp ısınmaya çalışıyorum. Ama daha soğuk günlerde ne yapacağımı bilemiyorum'' diye konuştu. 
     
</TEXT>
</DOC>
