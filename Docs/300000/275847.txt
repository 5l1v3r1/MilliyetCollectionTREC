<DOC>
<DOCNO> 275847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun01.html </URL>
<DATE> 2004/09/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Fransız gazetecilerin serbest bırakılması için anlaşma sağlandı 
</HEADLINE>
<TEXT>

     Irak'ta kaçırılan Fransız gazeteciler Christian Chesnot ve Georges Malbrunot'nun serbest bırakılması için arabuluculuk yapan heyetin temsilcisi, gazetecilerle görüştüğünü ve rehinecilerle, gazetecilerin serbest bırakılması için anlaşma sağlandığını söyledi. 
     El Arabiye televizyonuna açıklama yapan Fransız arabulucu, ''Psikolojik ve duygusal açıdan sağlık durumları iyi. Christian ve Georges ile görüştükten sonra, serbest bırakılmaları konusunda anlaştık ve en kısa zamanda salıverileceklerini açıklayan bir ses kaydı aldık'' dedi. 
     
     "REHİNELERİN SERBEST BIRAKILACAĞINA DAİR ANLAŞMADAN HABERİMİZ YOK'' 

     Fransa Dışişleri Bakanlığı, Irak'ta kaçırıldıktan sonra rehin tutulan Fransız gazetecilerin serbest bırakılmasına dair bir anlaşmadan haberdar olmadığını açıkladı. 
     Dışişleri Bakanlığı sözcüsü Marie Mas-Dupuy, ''Rehinelerin serbest bırakılacağına ilişkin bir anlaşmaya varıldığından haberimiz yok'' dedi. 
     Sözcü, Fransız gazeteciler Christian Chesnot ve Georges Malbrunot'nun serbest bırakılması için bir Fransızın Bağdat'ta arabuluculuk yapıp yapmadığının sorulması üzerine de, ''Rehinelerle görüşen bir arabulucunun görevinden de haberdar değiliz'' ifadesini kullandı. 
     Kendisini Irak'ta kaçırılan Fransız gazeteciler Christian Chesnot ve Georges Malbrunot'nun serbest bırakılması için arabuluculuk yapan heyetin temsilcisi olarak tanıtan bir kişi, dün akşam El Arabiye televizyonuna yaptığı açıklamada, gazetecilerle görüştüğünü ve rehinecilerle, gazetecilerin serbest bırakılması için anlaşma sağlandığını söylemişti. 
     Fransız arabulucu, ''Psikolojik ve duygusal açıdan sağlık durumları iyi. Christian ve Georges ile görüştükten sonra, serbest bırakılmaları konusunda anlaştık ve en kısa zamanda salıverileceklerini açıklayan bir ses kaydı aldık'' ifadesini kullanmıştı. 
     
</TEXT>
</DOC>
