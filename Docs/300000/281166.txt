<DOC>
<DOCNO> 281166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun19.html </URL>
<DATE> 2004/10/18/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Almanlar Metin Kaplan'ın gönderilmesinden memnun 
</HEADLINE>
<TEXT>

     Almanya'da yapılan bir araştırma, halkın yüzde 91'inin, İslami Cemiyet ve Cemaatleri Birliği İCCB yöneticisi Metin Kaplan'ın kısa sürede Türkiye'ye gönderilmesini memnuniyetle karşıladığını ortaya koydu. 
     Focus dergisi, bu araştırmanın sonucunu yayınladığı haberinde, Kaplan'ın hızla sınır dışı edilmesinin bazı tesadüfler ve hukuki oyunlarla mümkün olabildiğini belirtti. 
     Köln İdare Mahkemesi'nin, sınırdışı edilmemesi için Kaplan'ın açtığı temyiz davasına rağmen, bu süre içinde sınır dışı edilebileceği yönünde karar almasından sonra, uzun zamandan bu yana izlenen Kaplan'ın polisler tarafından hemen gözaltına alındığı, bu arada Kaplan'ın Alman avukatı Ingeborg Naumann'ın bir rahatsızlıktan dolayı Heidelberg Üniversite Kliniği'nde tedavi görmesinden de istifade edildiği bildirildi. 
     Düsseldorf havaalanında erken bir saatte Türkiye'ye düzenli sefer olmadığı için Air Evex adlı özel havayolu şirketine başvurulduğu ve Kaplan'ın Milano'dan gelen bir özel jet uçağıyla hemen Türkiye'ye gönderildiği kaydedildi. 
     
</TEXT>
</DOC>
