<DOC>
<DOCNO> 278305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/oztrak.html </URL>
<DATE> 2004/10/08/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Dolduruşa gelmemek 
</HEADLINE>
<TEXT>

AB Komisyonu Türkiye'yle müzakerelerin başlamasını Konsey'e tavsiye eden raporunu açıkladı. Komisyon'un bu tavsiyesi AB - Türkiye ilişkilerinde yeni ve önemli bir dönüm noktası. 
Ancak müzakerelerin başlaması için Türkiye'nin altı yasal düzenlemeyi yürürlüğe sokması gerekiyor. Yani müzakerelere başlama kararı için ön koşul getirilmiş. Diğer taraftan Türkiye'yle müzakerelerin bundan öncekilerden daha farklı olacağına dair raporun çeşitli yerlerindeki vurgular dikkati çekiyor. Bir müzakerenin doğasında olmasına rağmen sürecin askıya alınmasını düzenleyen madde oldukça incitici. İşgücünün serbest dolaşımına sürekli sınır getirebilecek bir düzenlemeye imkan veren madde de kafaları karıştırıyor. Sürecin ucunun açık olmasına dair cümleler ise gariplikler silsilesine son noktayı koyuyor. 
Aslında raporun içeriği, Komisyon'un müzakerelere başlama tavsiyesinde bulunmakta AB kamuoyundan gelen baskılar nedeniyle oldukça zorlandığını gösteriyor. 
Bu durum ekonomi yönetiminde ve piyasalarda AB'yi temel referans alan bir yaklaşımın çok riskli olduğunu açıkça ortaya koyuyor. 
AB Komisyonu'nun raporunun yarattığı sarhoşluk ekonomideki kırılganlıkların görülmesini engellememeli. 
Ağustos ayında cari işlemler dengesi 118 milyon dolar fazla verdi diye sevinenleri görüyorum. Ancak bu durumun mevsimlik hareketlerden kaynaklandığı ve geçen yılın ağustos ayında bu hesabın 920 milyon dolar fazla verdiği unutulmuş gözüküyor. Nitekim yıllık bazda bakarsak, cari işlemler dengesi temmuz ayında 11.5 milyar dolar açık vermişken, ağustosta açık 12.3 milyar dolara yükseliyor. IMF tarafından 2004 yılı için tahmin edilen 12.5 milyar dolarlık cari açığın oldukça üzerine çıkacağımız artık görünüyor. Cari açıktaki artışın tamamen dış ticaret dengesindeki bozulmadan kaynaklanması yapısal bir rekabet sorunu olduğu algılamalarına yol açar. Bu ise sürdürülebilirlik endişelerini gündeme getirmekte gecikmez. 
Sürdürülebilirlik konusunda bir diğer önemli gösterge de cari açığın nasıl finanse edildiğidir. Sürdürülebilirlik endişesini azaltan en önemli kalem olan doğrudan yabancı sermaye yatırımlarına ilişkin yıllıklandırılmış verilerle yapılan analiz, yabancıların gayri menkul alımına dair verilerin 2003 yılından geriye gitmemesi nedeniyle yetersiz kalıyor. Ancak geçen yıl ağustosta 230 milyon dolar olan aylık net doğrudan yabancı sermaye girişi bu yıl aynı ayda 25 milyon dolara gerilemiş. Buna karşılık 12.3 milyar dolarlık cari açığın finansmanında kullanılan net hata noksan dahil kısa vadeli sermaye girişi ise 11.3 milyar dolar olmuş. Sıcak parayla finanse edilen ve hızla GSMH'nin yüzde 5'ine yaklaşma eğiliminde olan bir cari açıkla karşı karşıyayız. 
AB ile müzakerelere başlamasına dair Komisyon tavsiyesinin içerdiği unsurlar bu sürecin çok zorlu olacağını gösteriyor. Mevcut dış dengeyle birlikte ele alındığında bu durumun önümüzdeki dönemde de, Türk ekonomisinde beklenen istikrarı sağlamak yerine, çöl sıcakları ve seller arasında dalgalanmalara yol açması ve sıcak paranın büyük kazançları kapıp götürmesi kuvvetle muhtemel. 
AB Komisyonu'nun kararı çok önemli. Ama bu kararın ekonomideki sorunları kendiliğinden dengeleyeceğini sanmak büyük hata olur. Müzakerelere başladıktan sonra kriz yaşayan ülkeler bunun en güzel örneği. Kısa dönemde Türkiye'nin uluslararası yatırımcılar nezdinde farklı bir kategoriye geçeceği beklentisi gerçekçi değil. Kısa vadeli sermayeyle finanse edilen dış açıklarla AB ile anlamlı bir müzakere sürecini yürütmek de mümkün değil. AB'nin tavsiye kararı IMF ile yapılacak anlaşmayla sağlanacak finansmanın düşük tutulmasına yol açmamalı. Hele önümüzdeki üç yılın daha gevşek bir programla geçirilebileceği akla dahi gelmemeli. Bu süreçte kendimizi dolduruşa getirmemek çok önemli. 



</TEXT>
</DOC>
