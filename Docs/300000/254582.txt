<DOC>
<DOCNO> 254582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/soneko06.html </URL>
<DATE> 2004/07/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Başkent'te kaçak elektrik kullanımı azalıyor... 
</HEADLINE>
<TEXT>

     Kaçak elektrik kullanımını önlemeye yönelik mücadeleye verilen önem, meyvelerini vermeye başladı. 
     Gerek Başkent Elektrik Dağıtım A.Ş'ye bağlı Kaçak, Kontrol, Takip Müdürlüğü ekiplerinin çalışmaları, gerekse Emniyet Genel Müdürlüğü ile işbirliği çerçevesinde, Ankara'da geçen yıl Mayıs ayında yüzde 17.42 olan kaçak elektrik kullanımı oranı, bu yılın aynı döneminde yüzde 13.9'a geriledi. 
     Başkent Elektrik'in hazırladığı ''2004 Yılı Kayıp-Kaçak, Tahakkuk-Tahsilat Raporu''ndan derlenen bilgilere göre, Ocak-Mayıs döneminde 547 ekibin çalışması ile bin 479 kaçak elektrik taraması yapıldı. 
     Yapılan taramalarda toplam 6 bin 644 adet kaçak elektrik kullanımı tespit edilirken, bunların 6 bin 145 adedi tahakkuka bağlandı. 
     Toplam 5 aylık dönem içinde 46 milyon 234 bin 382 kilovatsaat kwh kaçak elektrik kullanımı tespit edilirken, tahakkuk edilen kaçak elektrik kullanımı tutarı 7 trilyon 305 milyar 703 milyon 387 bin 686 lirayı buldu. Bunun 2 trilyon 210 milyar 986 milyon 615 bin 99 lirası tahsil edildi. 
     
     NİSPET, KAÇAĞIN EN AZALDIĞI AY ŞUBAT OLDU 
     Kaçak elektrik kullanımının en çok arttığı dönemin soğuk hava koşulları nedeniyle kış ayları olmasına rağmen, Ankara'da 5 aylık dönemde geçen yıla göre elektrik kaçağının en çok azaldığı ay Şubat ayı oldu. 
     Başkent Elektrik ekiplerinin özellikle yılbaşında büyük bir operasyon düzenlemesi ve çalışmalarını artırması üzerine, Şubat ayında kaçak elektrik kullanımı bir önceki yılın aynı ayına göre yüzde 14.37 oranında geriledi. 
     Ocak ayında kaçak elektrik kullanımı bir önceki yıla göre yüzde 7.54 oranında artarken, Mart'ta yüzde 6.31 oranında, Nisan ayında yüzde 3.88, Mayıs'ta ise yüzde 1.57 oranında azaldı. 
     
     EN ÇOK KAÇAK ALTINDAĞ'DA, EN AZ KIZILCAHAMAM'DA 
     Toplam 303 adet kaçak elektrik kullanımı tespit edilen Haziran ayında ise, kaçakların mesken gruplarına göre dağılımı incelendiğinde en çok kaçak kullanan semtlerin Altındağ ve Çankaya olduğu görüldü. 
     Buna göre, Haziran'da Altındağ'da 50'si mesken olmak üzere toplam 68 adet kaçak kullanım tespit edilirken, Çankaya'da 34'ü mesken olmak üzere toplam adet kaçak kullanım belirlendi. 
     Altındağ ve Çankaya'yı ise 38'er adet kaçak elektrik kullanım tespiti ile Mamak ve Polatlı izledi. 
     Öte yandan yapılan taramalarda toplam 1 adet kaçak kullanım ile Kızılcahamam, 2 adet kaçak kullanım ile de Gölbaşı semtleri ''yüz akı'' çıktı. 
     
     ''ELEKTRİK HIRSIZLIĞI'' MESKENLERDE GÖRÜLÜYOR 
     Ocak-Haziran döneminde de toplam 6 bin 121 adet elektrik kaçak kullanımı tespit edilirken, bunun 3 bin 887 adedi meskenlerde görüldü. 
     Meskenleri, 523 kaçak kullanım ile ticarethaneler 161 adet kaçak kullanım ile de marketler izlerken, 132 adet ortak kullanıma rastlandı. 
     Lokantalar, konfenksiyon, mobilyacı, fırınlar, bayan kuaförleri ve kahvehanelerde de kaçak elektrik kullanımının yoğunluğu dikkati çekerken, en az kaçağın park, sağlık ocağı, büyükelçilik, kaynakçı karakol, cami ve otoparklarda görüldüğü tespit edildi. 
     
</TEXT>
</DOC>
