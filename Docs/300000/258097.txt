<DOC>
<DOCNO> 258097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sontur35.html </URL>
<DATE> 2004/07/25/ </DATE>
<TIME> 21.59 </TIME>
<AUTHOR>  </AUTHOR>
<HEADLINE>
Henzemin geçitteki kaza şoför hatasından 
</HEADLINE>
<TEXT>

     Aydın Vali Vekili Ömer Eru, hemzemin geçitte meydana gelen kazanın minibüs sürücüsünün hatasından kaynaklandığını bildirdi. 
     Vali Vekili Ömer Eru, Aydın Devlet Hastanesi'ne gelerek, yaralılar hakkında hastane yetkililerinden bilgi aldı. 
     Burada gazetecilere açıklama yapan Eru, kazada ölenlerin 2'sinin SSK, 5'inin Devlet, 4'ünün Adnan Menderes Üniversitesi Hastanesi ve 3'ünün de özel hastaneye kaldırıldığını söyledi. 
     Eru, ''Trenin geçtiği bölgede kontrollü hemzemin geçit var. Minibüs sürücüsü kapatılan bariyerin arasından geçmeye çalışmış. Kaza tamamen sürücü hatasından kaynaklanıyor'' dedi. 
     Eru, ölü ve yaralıların kimlik tespiti ve demiryolunu ulaşıma açma çalışmalarının sürdüğünü bildirdi. 
     
     OTOMATİK BARİYERİN KAPANMASI ESNASINDA KARŞI YÖNE GEÇMEK 

     İSTEMESİ NEDENİYLE MEYDANA GELDİĞİNİ BİLDİRDİ TCDD Genel Müdürlüğü, Aydın'da meydana gelen tren kazasının, minibüsün, otomatik bariyerin kapanması esnasında karşı yöne geçmek istemesi nedeniyle meydana geldiğini bildirdi. TCDD Genel Müdürlüğü'nden yapılan yazılı açıklamada, bugün Denizli yönüne gitmekte olan 31703 sefer sayılı yolcu treninin, İzmir-Basmane Gar'dan 15.15'te hareket ettiği belirtildi. Açıklamada, ''Tren, Aydın'a 1.5 kilometre mesafede kilometre 128 300'de Bayındır Kavşağı Hemzemin Geçidi'nde otomatik bariyerin kapanması esnasında karşı yöne geçmek isteyen 09 BE 136 plakalı minibüsle çarpışmıştır. Araç, hemzemin geçide girerken kapanmakta olan bariyer kolunu kırmıştır'' denildi. 
     Kazada, ilk belirlemelere göre 14 kişinin hayatını kaybettiği, 5 kişinin de yaralandığı bildirildi. 
     
</TEXT>
</DOC>
