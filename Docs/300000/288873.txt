<DOC>
<DOCNO> 288873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/siyaset/siy02.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler memnun 
</HEADLINE>
<TEXT>


Yaser Arafat'ın cenaze törenine birlikte giden Erdoğan ve Baykal, AB ve İlerleme Raporu'nu konuştu. Liderlerin yolculuktan memnun kaldığı belirtildi 

UTKU ÇAKIRÖZER Ankara 


Filistin lideri Yaser Arafat'ın cenaze töreni için ilk kez birlikte seyahat ederek Kahire'ye giden Başbakan Erdoğan ve CHP Genel Başkanı Deniz Baykal, 17 Aralık'taki AB zirvesini değerlendirdi. Erdoğan ve Baykal'ın kurmayları, liderlerinin yolculuktan memnun kaldığını vurgulayarak, "Türkiye'ye yakışan bir siyasi tabloydu" değerlendirmesini yaptı. 
Uçakta siyaset konuşmayan iki lider Kahire Havaalanı'nda beklerken, Erdoğan, tam üyelik müzakerelerinin 2005'te başlayacağı yönündeki inancını aktardı. Baykal da, AB'nin 6 Ekim'de yayımlanan İlerleme Raporu'ndaki olumsuz noktalara dikkat çekerek müzakerelerin, "ucu açık" olarak nitelendirilmesi ve işçilerin serbest dolaşımının kalıcı olarak engellenmesine yönelik ifadelerin düzeltilmesi gerektiğini belirtti. 
Avrupa içindeki Türkiye karşıtlarının "referandum" taleplerinin uzun vadede büyük sakıncası olacağına da dikkati çeken Baykal, Fransa Cumhurbaşkanı Jacques Chirac'ın referandum yapılmasına imk n tanıyan anayasa değişikliğinin engellenmesi gerektiğini iletti. 
1 ve 2 numaralı VIP koltuklarında karşılıklı oturan iki lider oruç tutarken, isteyen yolculara kahvaltı ve sıcak içecek servisi yapıldı. 
Sosyalist Enternasyonal toplantısına katılacakları için Baykal'a eşlik eden Onur Öymen ve Dış Politika Danışmanı Petek Gürbüz de uçağın misafirleri arasında yer aldı. Gürbüz, Kahire'deki cenaze töreninde de Türk heyetindeki tek kadın oldu. 



</TEXT>
</DOC>
