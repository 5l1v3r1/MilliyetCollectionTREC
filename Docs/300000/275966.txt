<DOC>
<DOCNO> 275966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo15.html </URL>
<DATE> 2004/09/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gençlerbirliği'nin Avrupa Kupaları karnesi... 
</HEADLINE>
<TEXT>

     Futbolda UEFA Kupası 1. tur rövanş maçında yarın Yunanistan'ın FC Egaleo takımıyla Ankara 19 Mayıs Stadı'nda karşılaşacak Gençlerbirliği, Avrupa kupalarındaki 20. maçına çıkacak. 
     Kırmızı-siyahlı ekip, bugüne kadar yaptığı 19 maçta, 8 galibiyet, 3 beraberlik ve 8 yenilgi aldı. 
     Gençlerbirliği, 5. kez katıldığı Avrupa kupalarında rakip filelere 18 maçta 27 gol atarken, kendi kalesinde ise 21 gol gördü. 
     İlk kez 1987-88 sezonunda Avrupa Kupa Galipleri Kupası ile Avrupa macerasına başlayan Gençlerbirliği, bu kupada ilk turda eski SSCB'nin Dinamo Minsk takımına deplasmanda 2-0 ve Ankara'da 2-1'lik sonuçlarla yenilerek elendi. 
     UEFA Intertoto Kupası'nda mücadele ettiği 1995-96 sezonunda ise ilk maçında İsrail'in Hapoel Petah Tikva takımını Ankara'da 4-0 yenerek kupalardaki ilk galibiyetini alan Gençlerbirliği, Malta'nın FC Floriana takımını da 3-0 yenmesine karşın, daha sonra deplasmandaki maçlarda Fransa'nın Racing Club Strasbourg takımına 4-1, Avusturya'nın FC Tirol Innsbruck takımına 3-2 yenilerek kupaya veda etti. 
     Gençlerbirliği, ilk kez 2001-2002 sezonunda katıldığı UEFA Kupası'nda da İsveç'in Halmstad BK takımıyla ilk tur ilk maçında Ankara'da 1-1 berabere kalırken, deplasmanda 1-0 yenilerek yine elenmekten kurtulamadı. 
     Başkent temsilcisi, geçen sezon UEFA Kupası'nda ilk turda mücadele ettiği İngiliz rakibi Blackburn Rovers'ı Ankara'da 3-1 yenerek, 2. maç için iyi bir avantaj elde etti. Kırmızı-siyahlı ekip, İngiltere'deki rövanş karşılaşmasında da sahadan 1-1'lik beraberlikle ayrılarak, 2. tura çıkma başarısını gösterdi. 
     Gençlerbirliği, 2. tur ilk maçında Ankara'da 1-1 berabere kaldığı Portekiz'in Sporting Club Lizbon takımını, Lizbon'da 3-0 yenerek 3. tura çıkmayı başarırken, 3. turda eşleştiği İtalya'nın AC Parma takımını da her 2 maçta da yenerek kupanın dışında bıraktı. Kırmızı-siyahlı ekip, AC Parma'ya İtalya'da 1-0, Ankara'da ise 3-0'lık skorlarla üstünlük sağladı. 4. turda ise Gençlerbirliği, İspanyol ekibi Valencia CF'ye 1-0 ve 2-0'lik sonuçlarla elendi. 
     Kırmızı-siyahlılar, bu sezon ise ön eleme turunda Hırvatistan'ın HNK Rijeka takımını Ankara'da 1-0 yenerken, deplasmanda 2-1 yenilmesine karşın 1. tura çıkmayı başardı. 
     Tarihinde ilk kez bir Yunan takımıyla mücadele eden Türk temsilcisi, Atina'daki ilk maçta Egaleo'ya 1-0 yenildi. 
     Yarın saat 18.00'de kendi saha ve seyirci avarajını iyi kullanmak isteyen Gençlerbirliği'nin UEFA Kupası'nda bu turu geçmesi için Egaleo karşısında 2 farklı galibiyet gerekiyor. 

     
</TEXT>
</DOC>
