<DOC>
<DOCNO> 260633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonyas08.html </URL>
<DATE> 2004/08/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Balık şiş kebap" da yapıldı... 
</HEADLINE>
<TEXT>

     Konya'nın Beyşehir İlçesi'nde bir su ürünleri fabrikası, turistik oteller için fletodan balık şiş kebap üretti. 
     Türkiye'nin dünyaca ünlü şiş kebabı, kırmızı ve beyaz etten sonra artık balık etinden de yapılmaya başlandı. 
     Türkiye'nin en büyük tatlı su gölü olan ve balık çeşitliliğiyle bilinen Beyşehir Gölü kıyısında faaliyet gösteren Arı Su Ürünleri Fabrikası, özellikle diyet yapan kişilere yönelik balık fletosundan balık şiş kebap üretti. 
     Fletonun şerit şeklinde sarılarak küçük şişlere geçirilmesiyle yapılan balık şiş kebaba, özellikle Akdeniz Bölgesi'ndeki turistik lüks otel ve restoranlardan talep geliyor. 
     Fabrikanın ortaklarından Alişan Kaya, daha önce balık fletosu verdikleri müşterilerine balık şiş kebaptan gönderdiklerini, olumlu tepki almaları üzerine üretime ağırlık verdiklerini söyledi. 
     Levrek ve sazan cinsi balıkların etlerinin şoklandıktan sonra küçük parçalara bölünüp şişlere dizildiğini anlatan Kaya, ''Bu ürünümüz Türkiye'de ilk olma özelliği taşıyor. Balığın da şiş kebabının yapıldığını görenler şaşırıyor. Lezzetine güvendiğimiz balık şiş kebabın kısa süre içinde iç piyasada yoğun talep görmesini bekliyoruz'' dedi. 
     Kaya, özel ambalajlar içindeki şoklanmış balık şiş kebabın, uzun süre tazeliğini koruyabildiğini sözlerine ekledi. 
     
</TEXT>
</DOC>
