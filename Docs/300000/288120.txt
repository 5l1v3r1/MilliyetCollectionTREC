<DOC>
<DOCNO> 288120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur06.html </URL>
<DATE> 2004/11/11/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kadir Gecesi Müftülüğe hırsız girdi 
</HEADLINE>
<TEXT>

     Hasan KIRMIZITAŞ- Mehmet BULUT DHA 

GAZİANTEP İl Müftülüğü'ne Kadir Gecesi hırsızlar girdi. Olayın Kadir Gecesi meydana gelmesine üzülen Müftülük Personel Şube Müdürü Hasan Kök, "Hırsızlar mübarek gece falan dinlemiyor'' dedi. 
     Sabah saatlerinde Nuri Pazarbaşı Mahallesi'ndeki Müftülüğe gelen görevliler, odalarının kapı ve camlarını kırık görence durumu polise bildirdi. Müftü makamı başta olmak üzere binanın her yerinde inceleme yapan polisler, ilk belirlemede çalınan bir şey olmadığını fark etti. Müftülüğe giren hırsız ya da hırsızların para aramış olabileceği ihtimalinin olduğu belirledi. Hırsızların Kadir Gecesi Müftülüğe girmesinden üzüntü duyduğunu belirten Müftülük Personel Şube Müdürü Hasan Kök, bir gün önce binin üzerindeki hacı adayının pasaportunun Ankara'ya gönderildiğini belirterek, "Eğer bu pasaportlar çalınmış olsaydı büyük sıkıntı yaşardık'' dedi. 
     Hırsızların mübarek geceyi dinlemediklerini ifade eden Kök, "Bir şey çalınmamış. Kadir gecesi gibi mübarek bir gecede müftülüğe giren hırsızlar içeriden bir kalem bile almamış. Kapı ve pencerelerimizde hasar var. Başka bir şeye dokunulmamış. Büyük ihtimalle para aramışlar. Kalbinde inancı, imanı olan kişi, değil müftülük hiçbir yerde hırsızlık yapmaz. Ama müftülüğün bilinerek hedef alındığını, Kadir gecesinde burayı soyalım' diye düşünüldüğünü tahmin etmiyorum'' diye konuştu. 
     
</TEXT>
</DOC>
