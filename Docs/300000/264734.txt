<DOC>
<DOCNO> 264734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/soneko40.html </URL>
<DATE> 2004/08/19/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Otomotiv Sanayii Derneği'nden "Pazar ve üretim daralıyor" uyarısı 
</HEADLINE>
<TEXT>

     Otomotiv Sanayii Derneği OSD , Mayıs ayından bu yana alınan bir dizi önlem ile pazarda ve üretimdeki olumlu gelişmelerin büyük ölçüde sınırlandırıldığını bildirdi. 
     OSD'den yapılan açıklamada, krizlerin ardından oluşan siyasi ve ekonomik istikrar ortamında pazarın yeniden gelişmeye başladığı, bu gelişmenin üretim ve istihdam artışına yol açtığı gibi, büyük çaplı yeni otomotiv sanayi yatırımlarını da gündeme getirdiği belirtildi. 
     Açıklamada, toplumun siyasi ve ekonomik istikrar ortamında geleceğe güvenle bakmaya başlamasıyla krizlerde ertelenen talebin yeniden geri gelmesi, ÖTV indirimi teşviği ve reel faizlerin normal düzeye inmesi ile tüketici kredileri kullanımındaki artışın, otomobil satışlarındaki olumlu gelişmenin başlıca nedenleri arasında olduğu bildirildi. 
     Bu yılın Mayıs ayına kadar olumlu gelişmelerin izlendiği dile getirilen açıklamada, aylık satışlar Bakanlar Kurulu kararı ile ÖTV teşviğinin yüzde 50 düşürüldüğü kaydedildi. 
     Bunun sonucu talebin Temmuz ayında yüzde 39 azalarak 33 bin 400 adede indiği hatırlatılan açıklamada, ÖTV oranlarındaki artışın yanı sıra tüketici kredilerinde faizlerin yeniden yükseltilmesinin bu daralmanın hızlanmasına yol açtığı belirtildi. 
     Açıklamada, benzer şekilde bazı hafif ticari yük araçlarında da yüzde 4 olan ÖTV oranlarının, Temmuz 2004'de silindir hacmine göre yüzde 10, yüzde 52 ve yüzde 75 olarak artırıldığı anımsatıldı. 
     Bu artışın satışları ne kadar azaltacağının Ağustos ve Eylül aylarında görüleceği kaydedilen açıklamada, şöyle denildi 
     ''Kamuoyuna yapılan resmi açıklamalarda, enflasyonla mücadelenin başarı ile sürdürüldüğü, sürdürülebilir büyüme ortamına girildiğini ve istikrarsız büyüme dönemlerinin atlatıldığı, ekonomik büyümeye paralel olarak halkımızın alım gücünün artığı, üretimdeki artışların daha yüksek kapasite kullanma oranına ulaşmayı sağladığı, bu ekonomik büyümenin doğal bir sonucu olan cari işlemler açığının ise sürdürülebilir düzeyde bulunduğu belirtilmektedir. 
     Mayıs ayından bu yana alınan bir dizi önlem ile pazarda ve üretimdeki olumlu gelişmeler, büyük ölçüde sınırlandırılmış bulunmaktadır.'' 
     
</TEXT>
</DOC>
