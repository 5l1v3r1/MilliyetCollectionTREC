<DOC>
<DOCNO> 262394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/soneko10.html </URL>
<DATE> 2004/08/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Maliye Bakanı'nın uyarısı bankalar için ne anlama geliyor 
</HEADLINE>
<TEXT>

     Büyük bir bankanın üst düzey yetkilisi, Maliye Bakanı Kemal Unakıtan'ın tüketici kredileri konusundaki dünkü sözlerinin kendileri için '' 1994 ve 2001 krizlerinde olduğu gibi hesapsız kitapsız bu işin içine girmeyin '' anlamı taşıdığını bildirdi. 
     Maliye Bakanı Kemal Unakıtan'ın dünkü basın toplantısında bankacılara yönelik tüketici kredisi uyarısını değerlendiren yetkili, 1994 ve 2001 yılındaki krizlerde bankacılık sektörünün bireysel kredilerdeki aşırı rekabetinin devletin ''başına patladığını'' hatırlattı. 
     Maliye Bakanı'nın sözlerinin kendileri için ''pazar payı kapmak için kimse aşırı rekabete girmesin ve herkes kendi bilançosuna göre hareket etsin'' mesajı taşıdığını ifade eden yetkili, aynı zamanda faiz ve kur riskine maruz kalmamak için herkesin hesabını kitabını dikkatli yapması gerektiği anlamı taşıdığını söyledi. 
     Bu uyarının aynı zamanda, böyle bir şey beklenmemesine karşılık, kur ve faizde bir hareketlenme olursa buna hazırlıklı olunması bu paralelde pazar payı için aşırı agresif tutum sergilenmemesi anlamına geldiğini ifade etti. 
     
     KREDİ FAİZLERİNDE ARTIŞ BEKLENTİSİ YOK 

     Bu uyarının ardından tüketici kredilerinde bir faiz artırımına gidilip gidilmeyeceği konusunda da yetkili, faiz artışı beklentisi içinde olmadıklarını söyledi. 
     Önümüzdeki dönemde Merkez Bankası'nın, özellikle AB'den gelecek müzakere tarihi ile ilgili olumlu mesajlarla birlikte faizlerde indirime gidebileceğini de belirten yetkili, dolayısıyla faiz oranlarında yukarı bir gidişi öngörmediklerini kaydetti. 
     Bunun dışında tüketici kredilerinde artışın kontrol edilememesi durumunda Maliye Bakanlığı'nın elinde vergi ve fon gibi araçların bulunduğunu, istemesi halinde bunları kullanabileceğini sözlerine ekledi. 

     
</TEXT>
</DOC>
