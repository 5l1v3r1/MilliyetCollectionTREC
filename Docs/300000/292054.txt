<DOC>
<DOCNO> 292054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy12.html </URL>
<DATE> 2004/11/25/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Emine Erdoğan'ın rozeti 
</HEADLINE>
<TEXT>

     
Başbakan Recep Tayyip Erdoğan'ın eşi Emine Erdoğan, kadına karşı şiddetin önlenmesi günü çerçevesinde, "Kadına yönelik şiddet ve yeni TCK" konulu panele katıldı. 
     Emine Erdoğan, şiddete mağruz kalmış kadınlara destek amacıyla kendi rozetinin altına "kadına karşı şiddete son" rozeti taktı. 
     Kampanya çerçevesinde bu hafta futbol takımları sahaya kadına yönelik şiddeti protesto eden pankart ve formalarla çıkacak. 
     
     KERMES AÇTI 

     Başbakan Recep Tayyip Erdoğan'ın eşi Emine Erdoğan, AK Parti milletvekillerinin eşleri tarafından ''muhtaç aileler yararına'' düzenlenen kermesi açtı. 
     Emine Erdoğan, Kocatepe Kültür Merkezi Sergi Salonu'nda gerçekleştirilen kermesin açılışında yaptığı konuşmada, milletvekili eşlerine, ''Anadolu'nun renklerini, desenlerini, kokularını bu salona taşıdığınız için teşekkür ediyorum. Eşsiz güzelliklere sahip ülkemizde ancak bu vesilelerle sahip olduğumuz zenginliklerin farkına varabiliyoruz'' diye seslendi. 
     Bu tür sergilerle el emeğine, göz nuruna verilen değerin gösterildiğini kaydeden Erdoğan, şöyle konuştu 
     ''Her şeyin fabrikasyon, seri üretim olduğu dünyada bir çok güzellik hayatımızdan çekip alınıyor. Özel olan el emeğidir. 
     Son yıllarda özellikle kadınların öncülüğünde yaygınlaşan bu kermesler büyük hayırlara vesile oluyor. Tüketim kültürünün esiri olmamak, harcadığımız her kuruşun kime, nereye gittiğini düşünmek zorundayız. Bizim kültürümüzde elindeki imkanı paylaşmak, daha çok insanın faydasına sunmak esas kabul edilmiştir. Her alışverişte birden çok insanın yararlanmasına özen gösterelim.'' Erdoğan, kermesin hayırlı olması dileğinde bulunduktan sonra kurdeleyi keserek açılışı yaptı. 
     Kermese, Başbakan Yardımcısı ve Dışişleri Bakanı Abdullah Gül'ün eşi Hayrünnisa Gül ile Devlet Bakanı Ali Babacan'ın eşi Zeynep Babacan'ın yanı sıra, bazı bakanların ve milletvekillerinin eşleri de katıldılar. 
     Emine Erdoğan, kermeste aldığı Bursa işi oda takımı için 1.5 milyar lira, Erzurum işi salon takımı için 650 milyon lira ödedi. Erdoğan'ın Eskişehir lüle taşından yapılmış bir pipo satın alması dikkati çekti. 
     Ayrıca, çeşitli hediyelik eşya ve gıda ürünleri satın alan Erdoğan'a, birçok standta hediyeler de verildi. 
     Kermesten elde edilecek gelirin özellikle eşi olmayan ve çocuklarıyla yaşayan yardıma muhtaç kadınlara verileceği, kermesin 28 Kasım'a kadar açık kalacağı kaydedildi. 
     
</TEXT>
</DOC>
