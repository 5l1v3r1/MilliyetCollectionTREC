<DOC>
<DOCNO> 255705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur02.html </URL>
<DATE> 2004/07/15/ </DATE>
<TIME> 00.40 </TIME>
<AUTHOR>  </AUTHOR>
<HEADLINE>
Gözaltındaki eski Kırkpınar Ağası, kalp krizi geçirdi... 
</HEADLINE>
<TEXT>

     ''Çıkar amaçlı suç örgütü'' kurdukları iddiasıyla Edirne Ticaret ve Sanayi Odası ETSO Yönetim Kurul Başkanı Bülent Alamut'la birlikte gözaltına alınan 6 kişi arasında bulunan eski Kırkpınar Ağası Mustafa Altunhan, kalp krizi geçirdi. 
     Edinilen bilgiye göre, İl Jandarma Komutanlığı'nda gözaltında bulunan Altunhan, ifade vermeden önce rahatsızlandı. Altunhan, Trakya Üniversitesi T.Ü Tıp Fakültesi Hastanesi Koroner Yoğun Bakım Servisi'ne kaldırıldı. 
     Altunhan'ın kalp krizi geçirdiğini belirten hastane yetkilileri, 72 saat müşahede altında kalması gerektiğini bildirdiler. 
     Jandarmada ifadeleri alınan Bülent ve kardeşi Cavit Alamut, Metin S., Faysal K. ve Nükte A.'nın bugün Edirne'den İstanbul'a götürülerek 14. Ağır Ceza Mahkemesi'ne çıkarılacağı öğrenildi. 
     İstanbul 14. Ağır Ceza Mahkemesi tarafından gerekli iznin verilmesinden sonra, ETSO Yönetim Kurulu Başkanı Bülent Alamut, eski Kırkpınar Ağası Mustafa Altunhan ile Metin S., Faysal K. ve Nükte A., 4422 sayılı ''Çıkar Amaçlı Suç Örgütüyle Mücadele Kanunu''nun ilgili maddeleri uyarınca 12 Temmuz Pazartesi günü gözaltına alınmıştı. ETSO Başkanı Alamut'un kardeşi Cavit Alamut da gözaltına alındı. 

     
</TEXT>
</DOC>
