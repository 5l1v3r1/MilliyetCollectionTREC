<DOC>
<DOCNO> 284205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonyas05.html </URL>
<DATE> 2004/10/28/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Tansiyona günde 6 gram tuz 
</HEADLINE>
<TEXT>

     Turan KURT DHA 

ZONGULDAK'taki Karaelmas Üniversitesi ZKÜ Tıp Fakültesi Nefroloji Bilim Dalı Başkanı Yardımcı Doç. Dr. Eyüp Külah, tansiyon hastalarının bir günde ihtiyacı olan 6 gram tuzun büyük bir hamburgerde olduğunu belirterek, "Bir büyük hamburger içerisinde 6 gram tuz günlük alınması gereken miktar bulunması fabrikasyon ürünleri kullanırken daha dikkatli olmamız gerektiğini gösterir'' dedi. 
     Külah, tansiyon hastalarının bir günde en çok 6 gram tuz alabileceklerini, bunun da bir büyük hamburgerde var olduğunu vurgulayarak, şöyle konuştu 
     "Hipertansiyon tedavisinde tansiyon ilacı kullanımının dışında bazı yaşam tarzı değişiklikleri önerilir. Bunların başında stres ile mücadele gelmektedir. Ayrıca sigaranın bırakılması üzerinde ciddiyetle durulmalıdır. Bir sigara içimi sonrasında 15-30 dakika süren tansiyon yükseklikleri bildirilmiştir. Sigaranın bırakılması yüksek tansiyonun kalp damar sistemi üzerine olan kötü etkisini de azaltacaktır. Alkol kullanımın sınırlandırılması ve vücut ağırlığının düşürülmesi tansiyonun kontrol altına alınmasına yardımcı olur. Tuz alımının günde 6 gram olarak kısıtlanması yaygın olarak kabul görmektedir. Bir büyük hamburger içerisinde 6 gram tuz günlük olarak alınması gereken miktar bulunması fabrikasyon ürünleri kullanırken daha dikkatli olmamız gerektiğini gösterir. Tansiyon hastaları tuz alımının azaltılmasından çok fayda görürler. Sağlıklı yiyecek seçiminin yapılması hipertansiyona bağlı risk azaltılmasının ayrılmaz bir parçasıdır. Hipertansif hastaların çay, kahve ve kolalı içecekleri sınırlandırmaları gerekmektedir.'' 
     
</TEXT>
</DOC>
