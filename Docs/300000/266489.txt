<DOC>
<DOCNO> 266489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/yazar/gunes.html </URL>
<DATE> 2004/08/26/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Türkiye'nin Avrupa Birliği süreci Kızılelma 
</HEADLINE>
<TEXT>


Aralık ayında Avrupa Konseyi Türkiye'nin tam üyeliğine ilişkin müzakere tarihi kararını verecek. Yıllardır Türkiye'nin didindiği süreç, sonunda bir noktaya varmış olacak. Ancak akıllarda bir sürü soru bulunuyor. 
Sonuç gerçekten olumlu mu olacak Bunu şimdiden bilmek mümkün mü 
Evet. Yakında Komisyon'un ilerleme raporu yayımlanacak. Nitekim bu rapordan bazı bölümler basına sızmaya başladı bile. Bazı uyarıların yer aldığı anlaşılıyor. Buna rağmen bürokratlardan oluşan Komisyon'un Türkiye'nin tam üyeliğine sıcak baktığı, liderlerden oluşan Konsey'in ise biraz daha mesafeli olduğu biliniyor. Daha doğrusu bazı ülkelerin daha sıcak, bazısının ise mesafeli olduğu biliniyor. 
Kimler sıcak değil 
Bu zaman zaman değişiyor. Ama Lüksemburg, Danimarka, Avusturya'nın olumlu bir duruşa sahip olduğu söylenemez. Bunu alenen belirtemeseler bile... Almanya konumu ise farklı. Bu ülke aslında işi "özel bir üyelik statüsü" ile geçiştirmek istiyor. Her ne demekse 
O zaman aralık öncesi tüm raporlar olumlu olacak 
Genel hava olumlu olacaktır. Ancak zaten Türkiye diğer tüm namzet ülkelere göre daha hazır durumda. Özellikle Kopenhag siyasi kriterleri açısından. Maastricht kriterleri açısından da ciddi bir gayret gösteriliyor. 
Türkiye'ye bir müzakere tarihi verilirse ekonomik dengeler birden düzelir mi 
Hayır ama böylesi bir beklenti oluşmuş durumda. Asıl risk, bir tarih verilmezse olur. Beklentilerin tersi yönündeki gelişme çok etkili olur ve dengeler derhal sarsılır. 
Yani yabancı sermaye oluk oluk akmayacak mı Mesela tarih verilince gerek sıcak para, gerekse yabancı yatırımların çok artacağını ve kurun adeta çökeceğine inananlar var. 
Açıkçası ben her ikisinin de olacağını sanmıyorum. Çünkü AB'ye girmesek bile Gümrük Birliği'ne üyeyiz. Aynı beklentiler Gümrük Birliği'ne girmeden de vardı. Ama gerçekleşmedi. Girecek olan, bu halde de girer. Biraz abartılı bir beklentinin oluştuğu gözleniyor. 
Peki Konsey'den kararın olumlu çıkması için Türkiye ne yapabilir 
Burada özellikle CHP'ye büyük görev düşüyor. Avrupa'daki Sosyalistler Türkiye'nin tam üyeliğine daha sıcak. Oysa eskiden tam aksine muhafazakarlar daha sıcaktı. Dolayısıyla CHP bunları aktif olmaları için motive edebilir... Hükümete gelince. Tam bir gaflet içindeler. THY'nın uçak ihaleleriyle bu işleri sökebileceklerini sanıyorlar. Oysa Türkiye'nin üyeliğiyle Avrupa'nın siyasal ve sosyal kazanımlarının anlatılması gerekiyor. Özellikle AB içindeki Türkiye'ye serin bakan kamuoyunun ikna edilmesi yönündeki çabalar çok yararlı olacaktır. Ama İslamcı bir iktidarla bunu inandırıcı biçimde yapmak tabii çok zor. 
Bazıları AB'nin Türkiye'nin bölünmesine neden olabilecek talepleri olduğunu iddia ediyor. 
Doğru. AB'nin bazı taleplerini Türkiye'de uygulamak kolay olmuyor. Çünkü Türkiye'nin kendine özgü sorunları, sıkıntıları var. Ancak bu taleplerin hiçbiri Türkiye için ayrıca üretilmiyor. Hepsi ortak kurallar. Bu nedenle tüm sıkıntılara rağmen uygulamak kaçınılmaz. Üstelik bizim yararımıza da. 
Umutlu musunuz 
Elbette. Çünkü Türkiye'nin başka bir doğrultusu olamaz. Bu ülkenin siyasal ve sosyal kıblesi Batı'dır, Avrupa'dır. AB'ye tam üyelik bizim için adeta bir Kızılelma'dır. 



</TEXT>
</DOC>
