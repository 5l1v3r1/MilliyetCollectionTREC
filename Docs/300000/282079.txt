<DOC>
<DOCNO> 282079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/yazar/altan.html </URL>
<DATE> 2004/10/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Akla gelmedik konuların lezzeti... 
</HEADLINE>
<TEXT>


TANZİMAT şairlerinden Abdülhak Hamit'in, 82 yaşındayken sormaya başladığı bir bilmece var 
- Uzadıkça, kısalan şey nedir 
Yanıt 
- Ömür... 
Yanıt, "hamaset demagojisi" de olabilirdi "talancılık ve yalancılık" da... 

30 yıl tahtta kalmış olan II. Mahmut'u göklere çıkaran övgüler de uzadı, uzadı ve uzadıkça kısalarak sonunda bitti. 
Neden bitti 
Çünkü artık piyasası kalmamıştı. Bugün salt II. Mahmut'u överek, bir ömür geçinme olanağı var mıdır 

Türkiye de ister istemez, bir saydamlaşma dönemine doğru yüzmede. Örneğin son bütçe tasarısında, bütçenin yüzde 56'sının sadece borç faizlerinin ödenmesine ayrıldığı açıklanabiliyor. Adalet Bakanlığı'na ayrılan pay ise, borç faizlerini ödemeye ayrılan volümün sadece 40'ta biri... 
150 yıldır süregelen ve artık sadece faizleri ödenebilen dış borçlar bir yanda henüz daha bitip tükenmeyen "devletin güvenliği" edebiyatı bir yanda... 
İçeride ortaya çıkmaya başlayan ekonomik tablolara hiç mi hiç değinmeden "devletin güvenliği" CD'siyle hep aynı türküyü çalarak, egemenlik dizginlerini elinde tutmaya uğraşanların da acaba piyasası daralmıyor mu 

Saydamlaşma süreci gitgide ne kadar barikatlanabilir ki 
Ve bir de bakarsınız bir gün, "medeni cesareti" Prof. Dr. Baskın Oral düzeyinde biri çıkar ve son 80 yılda kimlerin, kimleri överek geçindiğinin kanıtlarıyla belgesel bir listesini ortaya koyuverir. 
Bu listenin yanına konacak ikinci bir liste de, vaktiyle yasaklanmış kitaplarla, tiyatro piyesleri listesi... 
Acaba kimler yasakladıklar ki o kitaplarla, o piyesleri 

Birileri çıksa da, vaktiyle yasaklanmış kitapları neden bir zamanlar yasaklanmış olduklarının gerekçeleriyle birlikte yayımlamaya kalksa... 
Bir anda kim bilir nasıl bir piyasa yaratılmış olurdu... 

İlk sabah çayını içerken, akla gelmedik konularla seksek oynamaya başlamak kadar, lezzetli bir gün başlangıcı olamaz... 
Örneğin İstanbul, belki de dünyada en çok yabancı okulun bulunduğu bir kent... 
Son yüz yılda bu okullardan çıkmış olanlar, acaba nasıl bir hayat yaşayarak geçtiler yeryüzünden 
Ne kaybolup gitmiş politikacılar yaptı böyle bir incelemeyi, ne de emekli militerler... 

2. Dünya Savaşı'nın bitimini galip devletler arasında yeni bir dünya düzeniyle değerlendiren Potsdam anlaşmaları... 
2. Dünya Savaşı'na girmemek amacıyla İsmet Paşa'nın, Hitler'le aşırı "senli benli" olduğu saptamaları ve Türkiye'nin mağlup devletler safına doğru kaydırılması... 
İnönü'nün can havliyle, pek de derinliğine tanımadığı ABD'ye doğru dümen kırması... 
Ve Washington'un baskısıyla, tek parti Anayasası'nı bile değiştirmeden çok partili döneme geçiş... 

1945'ten sonra muhalefetteki Demokrat Parti sözcülerinden bazıları mitinglerde nutuk söylerken üç parmaklarını, kürsünün üstüne dikine bastırır ve 
- İktidara geldiğimizde sehpalar kurulacak, diye bağırıp alkış alırlardı... 
DP iktidara geldikten sonra ise, birden söylem değişti, "devr - i sabık yaratılmayacaktı" yani geçmişten hesap sorulmayacaktı. Çünkü "örtülü ödenek listeleri" ellerine geçmiş ve Ankara'dan gizlice kimlerin neler almış olduğunu öğrenmişlerdi. Geçmişten hesap sormaya kalkmak, cehennemin kapısını açmak gibi bir şeydi. 
Bugün de, neden 80 yıllık "siyasetçi yalanları" üstüne bir araştırma yapılmıyor ki .. 

İlk sabah çayıyla akla gelmedik konularla seksek oynamak... Son 80 yılda Hazine'den geçinmelilere iç ve dış yolculuklar için toplam kaç milyar dolar harcırah ödendiğini düşünmek... 
Vatanını seven böyle şeyler düşünmez, geçmişimizi yıpratmayalım arkadaşlar... 

Ercüment Ekrem, dilini tutamayan bir yazardı. Gazi'nin ünlü sözleriyle bile dalga geçer Edirne'de yağlı pehlivan güreşleri için uydurmadan kurulmuş, sallantılı tribünlerin üstüne "Durmayalım düşeriz" sözünün, ilk kez doğru olarak asılmış olduğunu söylerdi. 

21. yüzyılı da "tabu" ve "dogmalar"ın çarmıhına mıhlanmış olarak geçirme olanağı yok artık... 
"Statüko"dan yana olanların karları azaldıkça, "değişim"den yana olanların ufukları genişleyecek... Tabii 20 - 25 yıllık çalkantılı bir çeyrek yüzyılı tükettikten sonra... 

Gelecek, akla gelmedik konularla dolu, güncellik ise bayat konularla... 
Uzadıkça kısalan şey, şayet "ömür"se buna palavralar üstüne kurulmuş tezgahların da ömrü dahil çünkü karı bitmekte... 
Enseyi karartmayın... 



</TEXT>
</DOC>
