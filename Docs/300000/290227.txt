<DOC>
<DOCNO> 290227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur14.html </URL>
<DATE> 2004/11/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Oğlunu kayınpederine evlatlık verecek 
</HEADLINE>
<TEXT>

     
     Neşet KARADAĞ ADANA, DHA 
     

ADANA'da 42 yaşındaki hamal Yusuf Karabulut, öğrenimini devam ettirebilmesi için 14 yaşındaki oğlu Mert'i Almanya'da yaşayan kayınpederine evlatlık olarak vermek üzere mahkemeye başvurdu. 
     Havuzlubahçe Mahallesi'nde oturan Yusuf Karabulut, son 4 yıldır devamlı iş bulamayınca maddi yönden geçim sıkıntısı çekmeye başladı. 13 yıllık eşi 35 yaşındaki Hazal, oğlu Mert'i yanına alarak 2 yıl önce Almanya'nın Hamburg kentinde yaşayan belediyeden emekli 55 yaşındaki babası Hüseyin Özdal'ın yanına gitti. Adana'da tek başına kalan Karabulut, kayınpederi Özdal'ın "Torunumu Almanya'da okutmak istiyorum. Ancak velayeti benim üzerime olması gerekiyor. Mahkemeye başvur. Velayetini üzerime yaptır'' diye öneride bulunması üzerine, oğlunun eğitimini sürdürmesi için Adliyeye giderek Aile Mahkemesi'ne başvurdu. 
     Hamallık yaparak geçimini sağladığını ifade eden Yusuf Karabulut, "İşsiz olduğum için perişan duruma düşmüştük. Sağ olsun kayınpederim eşim ile oğlumu yanına aldı. Eşimin oturma izni yok. Oğlumun okuyabilmesi için velayetini kayınpederime vermeye karar verdim. Benim okutacak gücüm yok. Hiç olmazsa oğlum Almanya'da okuyup hayatını kurtarsın. Benim gibi işsiz güçsüz olmasın'' dedi. 
     
</TEXT>
</DOC>
