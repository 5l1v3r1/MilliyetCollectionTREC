<DOC>
<DOCNO> 267795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun37.html </URL>
<DATE> 2004/08/31/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
İsrail'den Erdoğan ve Gül'den ziyaret isteği 
</HEADLINE>
<TEXT>

     Kudüs'te bulunan AK Parti parlamenter heyeti, bugün öğleden sonra İsrail Dışişleri Bakanı Silvan Şalom ile biraraya geldi. Görüşme, basına kapalı yapıldı. 
     AK Parti Genel Başkan Yardımcısı Şaban Dişli, ''Bu ziyaretimizin, Başbakanımız Recep Tayip Erdoğan ve Dışişleri Bakanımız Abdullah Gül'ün İsrail'e ziyaretlerine vesile olmasını istiyorlar'' dedi. 
     AK Parti parlamento heyeti, bu sabah erken saatlerden başlayarak, İsrail Başbakanlık ve Dışişleri Bakanlığı yetkilileriyle yoğun bir görüşme trafiğinde bulundu. 
     Başbakanlık Dış Politika Danışmanı Şalom Turcaman ve Dışişleri Bakanlığı Müsteşar Vekili Ron Prosor ile görüşen heyet, öğle yemeğinde Dışişleri Bakanlığı Müsteşar Siyasi İşler Yardımcısı Ran Curiel ile biraraya geldi. 
     Türk heyeti, öğleden sonra da Dışişleri Bakanı Silvan Şalom ile görüştü. Şalom ile görüşme, İsrail parlamentosu Knesset'teki özel oturum nedeniyle yaklaşık 45 dakika geç başladı. 
     Basın mensuplarının sadece görüntü ve fotoğraf almalarına izin verildi. 40 dakika süren görüşmenin ardından açıklama yapılmadı. 
     Türk ve İsrail heyetleri görüşme halindeyken, İsrail Başbakanı Ariel Şaron da bir ara görüşmelerin yapıldığı salonun yanındaki odasına geldi. İsrail'de patlamalar olmasının ardından Şaron'un çevresindeki güvenlik önlemlerinin artırıldığı gözlendi ve Türk gazetecilerin Şaron'un yanına yaklaşmaları engellendi. 
     AK Parti Genel Başkan Yardımcısı Şaban Dişli, yine tümüyle basına kapalı yapılan sabahki görüşmeleri değerlendirirken, şunları söyledi 
     ''Bu ziyaretimizin, Başbakanımız Recep Tayip Erdoğan ve Dışişleri Bakanımız Abdullah Gül'ün İsrail'e ziyaretlerine vesile olmasını istiyorlar. Ama zamanlama çok önemli. Aralık sonuna kadar yoğun bir AB programımız var. Ama biz bu talepleri ileteceğiz.'' 
     
</TEXT>
</DOC>
