<DOC>
<DOCNO> 282710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/soneko07.html </URL>
<DATE> 2004/10/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Karadeniz'de palamut bereketi... 
</HEADLINE>
<TEXT>

     Sinoplu balıkçıların ağlarına bir günde yaklaşık 10 bin palamut takılırken, tanesi boyuna göre 3 ile 5 milyon lira arasında satılan palamutlar hem balıkçıları hem vatandaşları sevindirdi. 
     Edinilen bilgiye göre, sezona 1 Eylül'de barbunya, istavrit, mezgit, çinekop bereketi ile giren Sinoplu balıkçıların yüzleri, ağlarını takılan yaklaşık 10 bin palamutla yeniden güldü. 
     Sinop açıklarında bol palamut avlayan balıkçılar durumdan memnun görünürken, daha önce 8 milyon liraya kadar çıkan fiyatların düşmesiyle vatandaşlar, daha çok palamut yeme imkanı buldu. 
     Sinop Abalı Balıkçılık Kooperatifi Başkanı Ömer Tuncer, sezonun yarısı olmasına rağmen balıkçıların sezondan ümitlerini kestiğini, ancak yaşanan palamut akını sayesinde yüzlerinin güldüğünü belirterek, ''Bu bereketinin önümüzdeki günlerde de devam edeceğini düşünüyoruz. Nihayet yüzümüz güldü. Vatandaşta ucuz palamut yiyebilecek'' dedi. 
     
</TEXT>
</DOC>
