<DOC>
<DOCNO> 253317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/soneko39.html </URL>
<DATE> 2004/07/06/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Bilgin Bankaları kontrollü büyütmek istiyoruz, obez banka istemiyoruz 
</HEADLINE>
<TEXT>

     BDDK Başkanı Tevfik Bilgin, ''Biz bankaları kontrollü büyütmek istiyoruz. Aniden büyüyen obez banka istemiyoruz'' dedi. 
     Bilgin, Türk Hukukçu Kadınlar Derneği'nin düzenlediği Kredi Kuruluşları Kanunu Taslağı'nın tartışılmasına ilişkin konferansta yaptığı konuşmada, 200 milyar dolar seviyesinde bir büyüklüğü kontrol eden BDDK'nın son birkaç yılda yaşanan olaylardan engin bir deneyim kazandığını söyledi. 
     Türkiye'de henüz gelişmemiş, sığ olan bankacılık sisteminin önünün çok açık olduğunu vurgulayan Bilgin, sektörün milli hasılanın birkaç katına ulaşabilecek potansiyeli bulunduğunu ifade etti. 
     Şu anda banka sayısının 1985 yılındaki seviyelerde, şube sayısının 1980 yılı, personel sayısının ise 1970'li yıllardaki seviyede olduğuna işaret eden Bilgin, ''Sistem zorunlu da olsa geçtiğimiz 4 senede kendisine çekidüzen vermiştir'' dedi. 
     Bankacılığın bir emanet, bankaların birer güven müessesesi olduğunu kaydeden Bilgin, ''Bankacılık ekonomiye doğrudan etki yapar. Yani bankalar öksürürse ekonomi hapşırmaya başlar'' diye konuştu. 
     4389 sayılı kanuna işaret eden Bilgin, söz konusu kanunun 5 yılda 7 kez değiştirildiğini, en son değişikliğin Aralık ayında 5020 sayılı kanunla yapıldığını söyledi. 
     Tevfik Bilgin, bu değişikle yeni bir Fon kurulu oluşturulduğunu anımsatarak, ''Kanunun dengesi bozuldu. O kadar hızlı hazırlandı ki kurullardan kasıt, BDDK mıdır, Fon kurulu mudur Bu çok net değil, bu bir aksaklıktır'' dedi. 
     
     ''MERKEZ BANKASI VE SPK İLE BU HAFTA GÖRÜŞECEĞİZ'' 

     Tevfik Bilgin 4389 sayılı kanuna ilişkin bu hafta Merkez Bankası ve SPK ile görüşeceklerini, taslağın şu anda çok daha iyi bir konuma geldiğini, son halini bu ayın sonunda ilgili bakana sunmayı düşündüklerini ifade etti. 
     Bilgin, 4389 sayılı kanunun yasalaşmadan önce, en çok tartışılan ve eleştirilen kanunlardan olduğunu dile getirerek, ''BDDK düzenleyici ve denetleyici bir otoritedir. 200 milyar dolara hükmetmektedir. Eleştiriler olabilir. Ama BDDK hiçbir zaman bir noter makamı değildir. Bütün görüşleri alır. Ülkeleri tarar, ilkeleri tarar. Mahkeme kararlarını, aleyhte çıkmış hususları irdeler. Neticede kendi görüşü, ammenin menfaati için olduğu düşünülen görüştür. Uygular ve sevk eder. Biz de bunu yapmayı düşünüyoruz'' diye konuştu. 
     
     ''AYRI AYRI İZİN NEDENİYLE ELEŞTİRİ VAR'' 

     Bankacılık kanunun yüzde 30 kadar ağırlığını BDDK ve TMSF ile ilgili kısımların kapsadığına dikkat çeken Bilgin, şöyle devam etti 
     ''En önemli amacımız, en önemli maddesidir. Kanun bu madde üzerine inşa ediliyor tasarruf sahiplerinin hak ve menfaatlerini korumak... Ekonomik gerekleri dikkate alınan finansal piyasalarda güvenin, istikrarın ve kredi sisteminin etkin bir şekilde çalışmasını sağlamak üzere, kapsama dair kuruluşların kuruluş, yönetim, teşkilat, çalışma, denetim, gözetim, yeniden yapılandırma, birleşme, bölünme ve tasfiyeleriyle, tasarrufların sigortalanmasına ilişkin esasların düzenlenmesidir. Amacımız biraz genişletilmiştir. 
     Şikayet, eleştiri gelebilir Niye bankaya izin verirken mevduata, EFT'ye, havaleye ayrı ayrı izin veriyorsunuz diye... Şunun için izin veriyoruz biz bankaları kontrollü büyütmek istiyoruz. Aniden büyüyen obez banka istemiyoruz. BDDK'nın kontrolünde olsun istiyoruz. Bu izin vermeyeceğiz, anlamında değil. Bir banka, bankacılık izni aldığı zaman birçok faaliyeti aynı anda yapabiliyor. Ancak faaliyette olup olmadığı konusunda soru işaretleri olabiliyor.'' 
     
     TASLAKTAKİ MADDELER ARASINDA BAĞLANTI YOK 

     Bilgin, söz konusu kanun taslağındaki maddeler arasında çok bağlantı bulunmadığını, hazırladıkları şu andaki taslakta bu bağlantıların kurulduğunu söyledi. 
     Tasarıda ilk kez tüketici haklarına yer verdiklerini ve bu doğrultuda müşteri uzlaşı idaresinin kurulmasının öngörüldüğünü belirten Bilgin, ''Türkiye'nin her bir köşesinden bize binlerce mektup geliyor. BDDK olarak bunlara cevap vermeye çalışıyoruz. Biz istiyoruz ki, sorunlar ilk olarak idari ombudsmanı dediğiniz kişiler tarafından çözülsün'' diye konuştu. 
     Söz konusu idarenin, Özel Finans Kuruluşları veya Bankalar Birliği çatısı altında kurulacağını kaydeden Bilgin, şöyle devam etti 
     ''Bize öyle kolayca halledilebilecek konular geliyor ki, özellikle bu konuların bu idare altında karşılıklı anlaşarak halledilmesi lazım. Kurulacak müşteri uzlaşı idaresi ile, mahkeme aşamasına gelmeden 2 taraf bir araya getirilerek sorunun çözülmesi amaçlanıyor. Ama eğer halledilmezse, müşteri tatmin olmazsa mahkemeye gidebilir.'' Bilgin, tasarıda Bankalar Birliği'nin katılım payıyla bir kredi kuruluşları enstitüsünün kurulmasının söz konusu olduğunu, bunun sektörün bir nevi bilgi anlamında beyni, okulu gibi olacağını vurguladı. 
     
     ''ÖN YARGILI ELEŞTİRİLERE KATILMIYORUZ'' 

     Tasarıya ilişkin haksız, bilgiye dayanmayan ve önyargılı eleştirilere katılmadıklarını ifade eden Bilgin, şunları kaydetti 
     ''Güven, uyuyan bir şüphedir. Biz sisteme her zaman güven duyuyoruz ama içimizde her zaman bir şüphe var. Çünkü biz milyonlarca insanın mevduatını yatırdığı bankaların düzenleyici ve denetleyici otoritesiyiz. Bu şüphe nedeniyle, bu şüphenin daha da üst seviyelere çıkarak aksiyon alma gereği duymamak için bazı önlemler alınması gerektiğini düşünüyoruz. Bunun içindir ki tasarıda bankacılarımızın eleştirdiği veya sert bulduğu hükümler vardır. Tek nedeni de budur.'' Konferansta soruları da yanıtlayan Tevfik Bilgin, şu anda taslağa ilişkin tüm kesimlerden görüş aldıklarını, 5-6 kez gözden geçirdiklerini, gözden geçirmelerin ardından arama konferansı yapılacağını belirterek, ''En son kararı tabii ki BDDK verecektir. Ondan sonra her şey BDDK'nın sorumluluğunda'' dedi. 
     Bilgin, Hazine bonosu ve reponun mevduat garantisi dışında tutulmasına ilişkin bir soru üzerine, ''Artık Hazine bonosu aldığınız zaman, bononuzu belli merkezden kontrol edebileceksiniz. Yani isme saklı olacak. Dolayısıyla yüzde 100 güvencede olacak'' diye konuştu. 
     
     ''BÜYÜMEYE İZİN VERDİĞİMİZ GİBİ KÜÇÜLTEBİLİRİZ DE...'' 

     Tevfik Bilgin, konuşmasında yer alan ''Obez banka istemiyoruz'' sözlerine ilişkin bir soruya, şu karşılığı verdi 
     ''Şu andaki taslakta bankacılık faaliyetleri tek tek yer alıyor. Amacımız bankanın kontrollü büyümesini sağlamak, izinleri bu bağlamda vermek. Bu izin alma çok uzun sürer mi Hayır, kesinlikle değil ama bir bankaya bankacılık izni verdiğiniz zaman o izinle birlikte faaliyete başlıyor. Ancak biz bankayı, bankanın nereye gittiğini görmek istiyoruz. Gerçekten bu işlemi yapabilecek mi Ama bir bankanın, faaliyete geçer geçmez türev ürünleri piyasasına, sair ürünlerine girmesi bize göre yanlış. Bu, bundan sonra kurulacak bankalarla ilgili. 
     Şu andaki taslağa göre, eğer mevcut bankalardan düzenlemelere aykırı şekilde hareket edenler olursa o izinleri askıya alma hakkımız var. Yani bankayı, büyümesine izin verdiğimiz şekilde küçültebiliriz de... Mesela 20 faaliyet izni varsa ve bunlardan biri düzenlemelere uygun değilse bu iznini askıya alabiliriz.'' BDDK Başkanı Bilgin, ayrıca kanunun şu andaki taslağında bankaların mali olmayan iştiraklerini engellemeye yönelik hükümler getirdiklerine dikkat çekerek, bunun uzun bir dönemi kapsayacağını ve geçiş süreci gerektirdiğini söyledi. 
     
</TEXT>
</DOC>
