<DOC>
<DOCNO> 268638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/spor/axspo02.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev bayrak veto yedi 
</HEADLINE>
<TEXT>


Yönetim, taraftarlardan üzerinde "Fenerbahçe Cumhuriyeti" yazısının bulunduğu bayrağın sorun çıkartacağı gerekçesiyle değiştirilmesini istedi 

LUBE AYAR 

Kulüp izin vermedi 
FENERBAHÇELİ taraftarların, 15 Eylül'de Sparta Prag'la oynanacak Şampiyonlar Ligi karşılaşması için bir aydır aralarında para toplayarak yaptırdığı dev bayrak kulüpten veto yedi. Genel Sekreter Vedat Olcay, bayrağın üzerindeki "Republic of Fenerbahçe" Fenerbahçe Cumhuriyeti yazısının, "baş ağrıtabileceği" gerekçesiyle değiştirilmesini istedi. 

'Yasalara saygılıyız' 
İDARİ İşler Müdürü Serkan Acar, daha önce kaptan Ümit Özat'ın bir röportajında "Fenerbahçe Cumhuriyeti" dediği için Şişli Cumhuriyet Savcılığı'nda ifade verdiğini söyledi. Acar, "Genel Sekterimiz, bu olaydan yola çıkarak bayrağın üzerindeki yazıya karşı çıktı. Bu sözü kullanmamız sakıncalıymış. Biz yasalara saygılız" ifadelerini kullandı. 

Taraftar vazgeçmiyor 
BAYRAK kampanyasını gerçekleştiren "www.antu.com" sitesi yöneticileri ise uyarının Kadıköy Cumhuriyet Savcılığı'ndan geldiğini belirttiler. Bayrağı değiştirmeden açmayı onur meselesi yapan taraftarlar, antu.com'a isim ve soyisimlerini yazarak kendilerini ihbar etti. Kadıköy Cumhuriyet Başsavcısı vekili Nihat Çakar konuyla ilgili açıklama yapmayacağını bildirdi. 

Fenerbahçe ter attı 5-2 

Sarı-Lacivertliler, İran Birinci Lig takımlarından Ekbatan ile yaptığı hazırlık maçını farklı kazandı. Fatih, Luciano, Aurelio, Mehmet Yozgatlı ve Murat Hacıoğlu performanslarıyla göz doldurdu 


Dereağzı'nda oynadılar 
FENERBAHÇE, İran Birinci Futbol Ligi takımlarından Ekbatan ile yaptığı hazırlık maçını 5 - 2 kazandı. Teknik Direktör Christoph Daum, Dereağzı Tesisleri'nde oynanan maçta, ligde görev vermediği futbolcuları ile gençlere şans tanıdı. Sarı - Lacivertli ekip, savunmada Luciano ve Fatih, orta alanda Aurelio, sağ kanatta Mehmet Yozgatlı ve hücumda Murat ile etkili olurken, Fabiano ve Nobre'nin performansı hayal kırıklığı yarattı. 

Haftasonu tatil var 
SARI - Lacivertli ekip Mehmet Yozgatlı, Murat Hacıoğlu 2 ve Selçuk Şahin 2 ile sonuca giderken, konuk takımın golleri Karadagi ve Abbas'dan geldi. Ekbatan teknik heyeti, maç sonunda Teknik Direktör Daum ve antrenör Roland Koch ile hatıra fotoğrafı çektirdi. Ligin 5. haftasındaki Akçaabat Sebatspor maçının hazırlıklarını bu sabah yapacağı çalışmayla sürdürecek olan Fenerbahçe, hafta sonunu izinli geçirecek. 

Erdoğan'dan destek istediler 

FENERBAHÇE Kulübü amatör dallar için harcanılan paraların vergiden düşülmesini istedi. Olimpiyatın madalyalı sporcuları için düzenlenen törende Asbaşkan Mahmut Uslu, Başbakan Recep Tayyip Erdoğan'dan bu konuda destek istedi. Uslu, "Biz amatör dallarda daha iyi şeyler yapmak istiyoruz. Vergi affı gibi bir isteğimiz yok. Ama bu dallarda yaptığımız harcamaların tahakkuk ettirilerek vergiden düşülmesi talebimiz var" ifadelerini kullandı. 


</TEXT>
</DOC>
