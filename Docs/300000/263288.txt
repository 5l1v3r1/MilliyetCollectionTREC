<DOC>
<DOCNO> 263288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/guncel/axgun02.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Müdür suspus 
</HEADLINE>
<TEXT>


TCDD Genel Müdürü Karaman, Tavşancıl'daki tren kazasının ardından olay yerine bile gitmedi. 3 gün geçmesine rağmen ortalıkta görünmedi 

ANKARA Milliyet 

Türkiye önce Pamukova, ardından Tavşancıl'da yaşanan tren facialarıyla sarsılırken, ikinci kazanın ardından olay yerine bile gitmeyen TCDD Genel Müdürü Süleyman Karaman, çalışma odasına kapandı. 
Tavşancıl'da kırmızı ışıkta durmayan Başkent Ekspresi'nin, Adapazarı Ekspresi'ne çarpmasıyla yaşanan kazadan sonra TCDD sessizliğe gömüldü. Kazayı TCDD Genel Müdürlüğü'ndeki makamında öğrenen Karaman, konuyla ilgili açıklama isteyen çok sayıda basın mensubunun karşısına çıkmadı. Açıklamanın önce Ulaştırma Bakanlığı Müsteşar Yardımcısı Muammer Türker tarafından yapılacağı bildirildi. Ancak açıklamayı daha sonra Başbakanlık Kriz Merkezi yaptı. 
Karaman'ın kazanın ardından tansiyonunun yükseldiği bilgileri de kulislere yansıdı. 
Kazanın ardından üç gün geçmesine karşın kamuoyunun karşısına çıkmayan Karaman telefonlara da yanıt vermedi. TCDD, yetkilileri Karaman'ın odasında uzmanlarla toplantı halinde olduğunu ve bölgedeki teknik ekiple sürekli temas halinde bulunduğunu belirtti. Adeta "sıkıyönetim" uygulamasına geçen TCDD, basın mensuplarının Karaman'ın olduğu kata geçmemesi için çok sayıda güvenlik görevlisi yerleştirdi. 
Pamukova'daki kazadan sonra, ihmalk rlığı nedeniyle istifası istenen Karaman ve TCDD yetkilileri tarafından yapılan çelişkili açıklamalar tepki çekmişti. Başbakan Recep Tayyip Eroğan'ın, basına verdiği demeçlerden dolayı Karaman'ı eleştirdiği ve konuşma yasağı koyduğu öne sürülmüştü. 


</TEXT>
</DOC>
