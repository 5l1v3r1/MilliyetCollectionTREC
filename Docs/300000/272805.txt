<DOC>
<DOCNO> 272805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/magazin/axmag01.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asmalı Konak' Antalya'da yok 
</HEADLINE>
<TEXT>


2003'ün gişe rekortmeni filmin Altın Portakal Film Festivali'ne katılmayacağı açıklandı... 

MAGAZİN SERVİSİ 

Abdullah Oğuz, yapımcısı ve yönetmeni olduğu 2003'ün gişe rekortmeni filmi 'Asmalı Konak Hayat'ı, bu yıl 3 - 9 Ekim'de yapılacak 41. Altın Portakal Film Festivali'ne aday göstermeyeceğini belirtti. Oğuz, bu kararı alma gerekçesini şöyle açıkladı 'Festivallerde, seyircilerin büyük ilgi gösterip ticari başarılar kazandırdığı hiçbir filmin şimdiye kadar ödüllendirilip desteklenmiş olmaması'. Oğuz, yazılı açıklamasında şunları söyledi "Antalya Film Festivali'nin bu haliyle ticari filmleri desteklediğini düşünmüyorum ve bu şartlar altında filmimi de yarışmaya sokmak istemiyorum." Oğuz, yapımcısı olduğu 'Mustafa Hakkında Her Şey' filminin festivalde Altın Portakal'a aday gösterilmesiyle ilgili olarak da, bu kararın tamamen senaristi ve yönetmeni Çağan Irmak'a ait olduğunu belirtti. 

Cannes gibi olacak 

AHMET AY Antalya DHA 

Bu yıl 3 - 10 Ekim arasında yapılacak 41. Antalya Altın Portakal Film Festivali'nin final gecesinde kadınlar koyu renk tuvalet, erkekler koyu renk takım elbise veya smokin giyecek. Altın Portakal Kültür ve Sanat Vakfı Genel Müdür Yardımcısı Göksel Kumsal, "Cannes başta olmak üzere, tüm uluslararası festivallere smokinle girilir. Ayrıca bütün davetliler bu yıl tören alanına 300 metre kırmızı halıda yürüyerek gelecek" dedi. 


</TEXT>
</DOC>
