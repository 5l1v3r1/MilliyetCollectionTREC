<DOC>
<DOCNO> 289615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur32.html </URL>
<DATE> 2004/11/17/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Sürücüyü direksiyondaki kan izi ele verdi .. 
</HEADLINE>
<TEXT>

     Zonguldak'ın Ereğli İlçesi'nde, bir kişinin ölümüyle sonuçlanan trafik kazasından sonra olay yerinden kaçan sürücü, direksiyondan alınan kan örneğiyle tespit edildi. 
     İlçe Emniyet Müdürü Ünal Şahin AA muhabirine yaptığı açıklamada, Kepez mevkiinde, yaklaşık 2 ay önce aracının patlayan lastiğini değiştiren Ercan Yılmaz'a, çarparak ölümüne neden olan sürücünün kaza yerinde aracını bırakarak kaçtığını, daha sonra ise aynı aileden 3 kişinin aracın şoförü oldukları iddiasıyla polise teslim olduklarını söyledi. 
     Tekin Ç, oğlu Ferdi ve yeğeni İbrahim Ç'nin, ayrı ayrı yapılan sorgusunda her birinin otomobili kendisinin kullandığını belirtmesi üzerine sevk edildikleri savcılıkça delil yetersizliğinden serbest bırakıldığını anlatan Şahin, şöyle konuştu 
     ''Olay yeri inceleme ekipleri, kazaya neden olan aracın direksiyonunda, kaza sırasında yaralanan şoförün kanını buldular. Sürücünün kimliğini belirlemek amacıyla direksiyondan alınan kan örneğini, Emniyet Genel Müdürlüğü Kriminal Laboratuvarı'na gönderdik. Sürücü olduğunu iddia eden kişilerden alınan kan örnekleriyle karşılaştırma yapıldığında, otomobili kullananın Tekin Ç. olduğu ortaya çıktı. Bunun üzerine Tekin Ç'yi tekrar gözaltına alarak mahkemeye sevk ettik. Tekin Ç, çıkarıldığı mahkemede 10 milyar lira kefalet ücretiyle serbest bırakıldı.'' Ereğli'de 2 ay önce meydana gelen trafik kazasında sürücüsünün kimliği belirlenemeyen 67 TK 866 plakalı otomobil, yol kenarında aracının patlayan lastiğini değiştiren Ercan Yılmaz'a çarparak ölümüne neden olmuş, sürücüsü kaza yerinden kaçmıştı. 
     Kazanın ardından aracın sürücüsü olduğu gerekçesiyle ilk etapta Tekin Ç'nin oğlu Ferdi Ç, daha sonra da Tekin Ç. ve İbrahim Ç, teslim olarak aracın sürücüsü olduklarını iddia etmişlerdi. 
     
</TEXT>
</DOC>
