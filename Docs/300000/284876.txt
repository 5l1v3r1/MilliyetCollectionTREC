<DOC>
<DOCNO> 284876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo10.html </URL>
<DATE> 2004/10/31/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Beşiktaş'ın yükselen değerleri Emre ve Mustafa... 
</HEADLINE>
<TEXT>

     Beşiktaş'ta uzun süre forma şansı bulamayıp, son 3 haftada ilk 11'de forma giymeye başlayan Mustafa Doğan ve Emre Aşık, savunmada oynamalarına rağmen attıkları goller ve ortaya koydukları performansla takımlarını adeta sırtlıyorlar. 
     Birinci Süper Lig'de Beşiktaş'ın çıkışa geçtiği Diyarbakırspor maçında, teknik direktör Vicente Del Bosque'nin savunmadaki futbolcuların cezalı ve sakat olması nedeniyle, mecburen savunmanın göbeğinde ilk kez birlikte şans tanıdığı Mustafa ve Emre gösterdikleri başarılı performansla, ilk 11'in değişmez adamları oldular. 
     Beşiktaş'ta adeta ikinci baharlarını yaşayan ikili, son 3 maçta toplam 3 gole imza attı. 
     
     MUSTAFA DOĞAN GOLCÜ OLDU 

     Türkiye'de daha önce formasını giydiği Fenerbahçe'de 7 sezonda oynadığı 165 lig maçında sadece bir gol atabilen Mustafa Doğan, Beşiktaş'ta ise savunmada oynamasına rağmen 4 maçta 2 gol kaydetti. 
     Son olarak eski takımı Fenerbahçe'ye dünkü derbi maçta gol atan Mustafa, 10. haftadaki Ankaragücü maçında da kritik bir gol atarak, takımının galibiyetinde önemli bir rol oynamıştı. 
     Beşiktaş'ta ilk olarak 4. haftada İzmit İsmetpaşa Stadı'nda oynanan Gaziantepspor maçında forma giyen Mustafa, ilk 11'de sahaya çıktığı maçta 59 dakika sahada kalmış ve protestolarla sahadan çıkmıştı. 
     9. haftadaki Diyarbakırspor maçıyla yeniden formasına kavuşan Mustafa son 3 maçta 90'ar dakika oynarken, toplam 329 dakika giydiği Beşiktaş formasıyla 2 gol atmayı başardı. 
     
     EMRE, İKİNCİ BAHARINI YAŞIYOR 

     Ligde bu sezon ilk haftadaki Malatyaspor maçında ilk 11'de sahaya çıkıp, 56 dakika forma giyen Emre Aşık ise 7 hafta boyunca takımından ayrı kalırken, forma şansı bulduğu son 3 haftada gösterdiği performansla adeta ikinci baharını yaşadı. 
     Mustafa Doğan ile birlikte savunmada iyi bir ikili oluşturan Emre, galibiyet serisinin başladığı Diyarbakırspor maçında kafayla bir gol atarken, sergilediği performansla son haftalarda Del Bosque'nin vazgeçemediği isimler arasında yer aldı. 
     
     BEŞİKTAŞ SAVUNMASINI TOPARLADILAR 

     Mustafa ve Emre'nin birlikte görev aldığı 9. haftadaki Diyarbakırspor karşılaşmasına dek siyah-beyazlılar maç başına 1.75 gol yerken, bu ikilinin oynaması ile birlikte bu oran maç başına 0.66'ya düştü. 
     Beşiktaş, Mustafa-Emre ikilisinin oynadığı son 3 maçta kalesinde sadece 3 gol görürken, rakip fileleri 10 kez havalandırdı. 
     
</TEXT>
</DOC>
