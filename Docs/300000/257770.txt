<DOC>
<DOCNO> 257770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/guncel/agun.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcular birbirini ezdi 
</HEADLINE>
<TEXT>


Lokomotifin hemen ardında, 10'dan fazla ceset çıkarılan vagonun yolcuları, kırık camdan çıkmak için çabaladı. Ters dönen vagonun her yerinde kan var 

Ömer Erbil Pamukova 

Kazanın ardından ilk devrilen ve bilançoyu en çok etkilediği söylenen vagona Milliyet girdi. Lokomotifin hemen arkasında bulunan vagon, kazada ilk devrilen ve en çok kayıp verilen vagon oldu. Birkaç yolcunun canını kurtarabildiği vagonun son durumu, tek kelimeyle korkunçtu. 
Grup halinde devrilen dört vagondan yaklaşık 200 metre önce devrilen vagonun içinde, can pazarı yaşandığını ortaya koyan izler hala duruyordu. Kazadan sonra yetkililerin 10'dan fazla ölü çıkardıklarını söyledikleri vagonun kapılarının açılmaması nedeniyle panik halindeki yolcular kırık camdan kendilerini yaralamak pahasına dışarı çıkmış, bu sırada birbirini ezmişti. 
Kapının hemen önündeki ayakkabılar ve kapı kenarlarındaki kanlı parmak izleri yaşanan paniği açık ve net olarak ortaya koyuyor. Ters dönen vagonda koltuklar havada asılı, pencereler ise tavan olmuştu. Dergiler, gazeteler, ayakkabılar her tarafa dağılmıştı. Koltuk kılıfları kanlar içindeydi. Vagonun içini kesif bir kan kokusu kaplamıştı. Vagonun yan panelleriyle çıkış kapısı kan izleriyle doluydu. Her yana dağılan kırılmış camlarla devrilen vagon sürüklenirken rayların altındaki taşlar da vagonun içini doldurmuştu. 

Vagonları vinçler aldı 
İSKİ'nin vinçleriyle vagonlar rayların üzerinden alındı. Vagonların raydan çıkmasına sebep olduğu sanılan yaklaşık 100 metrelik tren yolu tamamen sökülüp kenara atılarak TCDD işçileri tarafından yeniden döşenmeye başlandı. 
Ekipler gece boyu çalıştı. Sivil savunmaya bağlı AKUT ekipleri, gece boyunca vagonların altında ceset aradı. Araştırmaya köpekler de katıldı. 
Güvenlik nedeniyle yolcuların eşyaları, TCDD görevlilerince geceden toplatıldı. Kazanın ardından vinçler gece 03.00 sıralarında olay yerine geldi. TCDD'nin raylı vinci de çalışmaya katıldı. TCDD işçileri de sabaha karşı olay yerine ulaştı. Sivil savunma ve arama - kurtarma ekipleri de kazadan kısa bir süre sonra olay yerine ulaştı. 

KIRIK CAMDAN BÖYLE ÇIKTILAR 

Facianın yaşandığı trenin yolcuları, muhabirimiz gibi kırık camdan dışarı çıkmıştı. Bazı kurtarma görevlileri, yan dönmüş vagonların camlarından içeriyi inceledi. Arama - kurtarma ekipleri, vagonların altını aradı. 'Canlı bulunur' umuduyla aramaya köpekler de katıldı. Ekipler, vinçler tarafından kaldırılan vagonların altındaki ziynet eşyaları ve ceset parçalarını topladı. Vagonların içindeki eşyalar araca yüklenerek taşındı. Eşyalar camdan verildi. 


</TEXT>
</DOC>
