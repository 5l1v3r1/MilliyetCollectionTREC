<DOC>
<DOCNO> 251014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/siyaset/axsiy01.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlu, Başkan'ı üzdü 
</HEADLINE>
<TEXT>


Yargıtay Başkanı Eraslan Özkaya, kumarhaneler kralı Sudi Özkan'ın yanında çalıştığını duyduğu oğlunun işten çıkmasını sağladı 

ANKARA Milliyet 


Yargıtay Başkanı Eraslan Özkaya'nın oğlu Erkan Özkaya'nın, kumarhaneler kralı Sudi Özkan'ın yanında bir süre çalıştığı ancak babasının bunu öğrenmesinin ardından işten ayrıldığı ortaya çıktı. Eraslan Özkaya, "Kimin şirketi olduğunu bilmiyordum. Sonra bu şirket gayri hukuki değil. Şimdiye kadar bu yollara sapsaydık, durumumuz böyle olmazdı. Bugün nasılsak, yarın da öyle oluruz" dedi. 
Özkaya, Başkent Üniversitesi İktisadi ve İdari Bilimler Fakültesi'nden geçen yıl mezun olan oğlunun bugüne kadar gönderdiği harçlıkla geçimini sağladığını, bir gün kendisini arayıp bir turizm şirketinde çalışmaya başlayacağını söylediğini anlattı. Bir süre sonra bazı Yargıtay üyelerinin kendisine şirketin Sudi Özkan'a ait olduğunu söylediğini kaydeden Özkaya, "Ben bu adamı ne tanırım, ne bilirim. 'Kumarhaneler kralı' dediler. Hatta ben 'Topallar'la mı bir ilgisi var ' diye sordum. Oğluma telefon açıp durumu anlattım. Derhal 'İşten çıkıyorum ben' dedi. İşten ayrılır ayrılmaz da buraya geldi" dedi. 

Maaşı 5 bin dolar değil 
"Benim oğlum, yasal bir şirkette işe başlamış. Bizim çocuklarımız çalışmayacak mı Orada ne müdür ne de başka bir şey. Alt düzeyde işe başlamış" diyen Özkaya, oğlunun iddia edildiği gibi 5 bin dolar değil, harçlık düzeyinde bir para aldığını kaydetti. Özkaya, sözlerini şöyle sürdürdü 
"Sonra oğlum şirketin bu adama ait olduğunu bilmiyor. Bir arkadaşı çalışıyormuş, onu da almış. Şirketin üst yöneticilerinin de Erkan'ın benim oğlum olduğuna yönelik bir bilgisi yok. Bu şirket gayrı hukuki bir şirket olur, yargıyla bir ilgisi olan şirkettir, o zaman eleştiriyi anlarım. Bu kişi, bizim ismimizi kullanır diye arkadaşlara da sordurdum. Yargıtay'da bir davası yokmuş." 

Emekli maaşla idare edecek 
Yıllardır sadece h kimlik maaşıyla geçindiğini, kimsenin kendisi için farklı bir şey söyleyemeyeceğini belirten Özkaya, şöyle konuştu 
"Bugün nasılsam, yarın da öyle yaşayacağım. Emekli maaşımla idare edeceğim. Keşke benim gönderdiğim haftalıkla idare etseydi de böyle bir şey olmasaydı. Oğlum da 'Ben hiçbir iş yapmayacak mıyım ' diye serzenişte bulundu ama sonra benim istemem halinde ömür boyu benden alacağı harçlıkla geçinmeye razı olduğunu söyledi." 


</TEXT>
</DOC>
