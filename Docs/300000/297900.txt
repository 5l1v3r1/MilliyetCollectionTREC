<DOC>
<DOCNO> 297900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko37.html </URL>
<DATE> 2004/12/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Citibank, Almanya'dan da ceza alabilir... 
</HEADLINE>
<TEXT>

     Dünyanın en büyük finans şirketi Citigroup'un Euro bölgesi hükümet tahvillerinde manipülasyon yaptığı iddiasıyla soruşturma geçirdiği bildirildi. 
     Financial Times gazetesinin haberine göre usulsüz işlemlerinin tespit edilmesiyle daha önce Japonya'da ciddi yaptırımlara maruz kalan ve bireysel bankacılık hizmetleri durdurulan Citibank, euro cinsi tahvillerin işlem gördüğü Eurex borsasında manipülasyon yaptığı iddiasıyla Alman bankacılık düzenleme kurumu Bafin tarafından soruşturuluyor. 
     Bafin'in İngiliz bankacılık düzenleme kurumuyla ortak yürüttüğü ve yakında tamamlanması beklenen soruşturmada bankanın manipülasyon yaptığı iddiasının kanıtlanması halinde, Citigroup'un geçen yaz meydana geldiği iddia edilen usulsüzlükler nedeniyle yasal işlemlere maruz kalacağı ve Avrupalı devletlerin tepkisini çekebileceği belirtilen haberde, Avrupa'da üstlendiği tahvil ihraçlarından Citigroup'un ciddi komisyonlar elde ettiği hatırlatıldı. 
     Bankalara yakın kaynaklar, Ağustos'ta euro tahvillerinde 11 milyar euroluk satış emri vererek piyasayı etkileyen ve diğer bankaların elindeki 4 milyar euroluk tahvili düşük fiyattan alan Citigroup'un, rakip piyasa yapıcısı bankaların 17 milyon euro zarar etmesine neden olduğunu iddia ediyor. 
     Citigroup, daha önce Japon bankacılık düzenleme kurumu FSA'dan aldığı cezanın ardından usulsüz işlemler yapıldığını kabul ederek kamuoyundan özür dilemişti. 
     
</TEXT>
</DOC>
