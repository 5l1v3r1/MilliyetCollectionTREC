<DOC>
<DOCNO> 260271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo16.html </URL>
<DATE> 2004/08/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Lig tarihinde en fazla golü atan Tanju Çolak... 
</HEADLINE>
<TEXT>

     Birinci Süper Futbol Ligi'nde geride kalan 46 sezonda en fazla gol atan futbolcu Tanju Çolak olarak tarihe geçti. 
     Tanju Çolak, Birinci Lig kariyerinde toplam 240 gol atarak, listenin en başında yer aldı. Tanju Çolak'ı, 219 golle Hami Mandıralı, 217 golle Metin Oktay, 206 golle Hakan Şükür, 200 golle de Aykut Kocaman izliyor. 
     Tanju Çolak, Hami Mandıralı, Metin Oktay, Hakan Şükür ve Aykut Kocaman, aynı zamanda lig tarihinde 200 gol barajına ulaşan 5 futbolcu oldu. 
     Birinci Futbol Ligi'nde 100 gol barajını, geride kalan 46 sezonda yalnızca 23 futbolcu geçebildi. 
     
     BOLİÇ VE KONA 
     Birinci Futbol Ligi tarihinde 100 gol barajını şimdiye dek yalnızca 2 yabancı oyuncu geçebildi. 
     Sonradan Türk vatandaşlığına geçen Boşnak Elvir Boliç, Galatasaray, Gaziantepspor, Fenerbahçe ve İstanbulspor formaları altında toplam 125 gole imza atarak Türk futboluna damgasını vurdu. Boliç, yeni sezonda Gençlerbirliği forması altında gol sayısını artırmaya çalışacak. 
     Uzun yıllar Türkiye'de top koşturan Kongolu Andre Ngole Kona da 100 gol barajına ulaşan 2. yabancı oyuncu oldu. 
     
     YARIŞI 5 FUTBOLCU SÜRDÜRECEK 
     Ligde 100 gol barajını aşan futbolcular içinde, 2004-2005 sezonunda yarışı sürdürecek yalnızca 5 oyuncu bulunuyor. 
     Galatasaraylı Hakan Şükür ile takım arkadaşı Arif Erdem, Samsunsporlu Serkan Aykut, Akçaabat Sebatsporlu Oktay Derelioğlu ile Gençlerbirliği'nden Elvir Boliç, yeni sezonda gol sayılarını artırmaya çalışacak. 
     ''100'ler Kulübü''ne üye 23 futbolcudan 18'i ise aktif futbolu bıraktı. 
     
     HAKAN ŞÜKÜR'ÜN HAYALİ 
     Türk futbolunun en golcü isimleri arasında yer alan Hakan Şükür, lig tarihinde en çok gol atan futbolcu unvanını yakalama şansı olan en yakın aday olarak gözüküyor. 
     Kariyeri boyunca ligde toplam 206 gol atan deneyimli futbolcu, faal futbolcular arasında, 240 gollü Tanju Çolak'ın rekoruna ulaşmaya en yakın aday olarak görülüyor. 
     33 yaşındaki milli futbolcu, futbolu bırakana dek lig maçlarında 35 gol daha atması durumunda rekoru eline geçirecek. 
     
     SON ADAY SERGEN YALÇIN 
     ''100'ler Kulübü''ne girmeye hazırlanan son aday, Beşiktaşlı Sergen Yalçın. 
     Birinci Lig'de kariyeri boyunca Beşiktaş, İstanbulspor, Fenerbahçe, Galatasaray ve Trabzonspor'da toplam 96 gole imza atan Sergen, yeni sezonda 4 gol daha kaydetmesi durumunda gol sayısını 100'e ulaştıracak ve bu onura ulaşan 24. futbolcu olacak. 
     
     ''100'LER KULÜBÜ'' 
     Birinci Futbol Ligi'nin 46 yıllık geçmişinde, yalnızca lig maçlarında attıkları goller baz alınarak yapılan değerlendirmede, 100 gol barajını aşan futbolcular ve attıkları gol sayıları şöyle 
     
     
Futbolcu Oynadığı Takımlar Gol Sayısı Tanju Çolak Samsunspor-GS-FB 240 Hami Mandıralı Trabzonspor-Ankaragücü 219 Metin Oktay Galatasaray 217 Hakan Şükür Sakaryaspor-Bursaspor-GS 206 Aykut Kocaman Sakaryaspor-FB-İstanbulspor 200 Feyyaz Uçar Beşiktaş-FB-Antalyaspor 191 Serkan Aykut Samsunspor-Galatasaray 172 Fevzi Zemzem Göztepe 144 Saffet Sancaklı BJK-Kocaelispor-GS-FB 130 Mehmet Özdilek Beşiktaş 130 Fikri Elma Ankara Demirspor 128 Ertuğrul Sağlam Samsunspor-Beşiktaş 126 Elvir Boliç GS-G.Antepspor-FB-İstanbulspor 125 Ertan Adatepe Ankaragücü-PTT 122 Cemil Turan İstanbulspor-Fenerbahçe 120 Halil İbrahim Eren Bolu-A.Gücü-G.Birliği-Samsun 119 Oktay Derelioğlu BJK-TS-G.Antep-FB-Samsun-A.Sebat 119 Mustafa Denizli Altay-Galatasaray 117 Osman Arpacıoğlu Mersin İdmanyurdu-FB 107 Zafer Tüzün Eskişehirspor-Fenerbahçe 107 Arif Erdem Galatasaray 104 Gökmen Özdenak İstanbulspor-Galatasaray 101 Andre Ngole Kona G.Birliği-Antalya-D.Bakır-İst. 100 
     
</TEXT>
</DOC>
