<DOC>
<DOCNO> 283115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun38.html </URL>
<DATE> 2004/10/25/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Tayland'da Müslümanlar polisle çatıştı 2 ölü, 30 yaralı 
</HEADLINE>
<TEXT>

     Tayland'ın güneyinde 2 bin kadar Müslüman ile güvenlik kuvvetleri arasında çıkan çatışmalarda 2 gösterici öldü, 20 gösterici ile 10 polis yaralandı. 
     Tutuklu 6 gönüllü köy korucusunun serbest bırakılması isteğiyle bu sabah başlayan gösterilerin 6 saat sürdüğü, polis ve askerin bir polis karakolunu basmak isteyen göstericileri dağıtmak için basınçlı su ve göz yaşartıcı bomba kullandığı ve havaya ateş açtığı bildirildi. 
     Köy korucuları, hükümetin verdiği silahlarını militanlara vermekle suçlanıyor. 
     Çatışmada 2 göstericinin öldüğü, 20 göstericinin yaralandığı belirtilirken, yerel bir Müslüman lider, 5 kişinin öldüğünü, ölü sayısının daha da artacağını ileri sürdü. 
     Gözaltına alınan 400 kadar göstericinin askeri kışlalara götürüldüğü bildirildi. 
     Çatışmalar üzerine bölgenin askeri komutanı, bu akşam yürürlüğe girmek üzere Yala, Patani ve Narathiwat eyaletlerinde yarın sabaha kadar sokağa çıkma yasağı ilan etti. 
     Askeri yetkililer, düzenledikleri basın toplantısında, göstericilerin polis ve askerlere ateş açtığını, buna olayları izleyen gazetecilerin de şahit olduğunu ileri sürdü. 
     Olaylar üzerine Başbakan Thaksin Shinawatra bölgeyi ziyaret etti. 
     
</TEXT>
</DOC>
