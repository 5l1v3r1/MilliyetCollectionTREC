<DOC>
<DOCNO> 273427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur28.html </URL>
<DATE> 2004/09/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Mersin'deki patlamada yaralananlar anlatıyor... 
</HEADLINE>
<TEXT>

     Mersin Büyükşehir Belediyesi'nce düzenlenen Müzik Festivali kapsamındaki Candan Erçetin konseri sırasında yapılan bombalı saldırıda yaralananlar, insanlık dışı olayı gerçekleştirenlerin hiçbir zaman istedikleri sonucu elde edemeyeceklerini belirterek, terörü kınadılar. 
     Mersin Devlet Hastanesi'nde tedavisi süren yaralılardan, satış elemanı Serap Ata 21 , olayın şokundan hala kurtulamadığını söyledi. 
     Patlama dolayısıyla etrafa yayılan metal parçalarının ayak ve bacaklarına saplanması sonucu yaralanan Serap Ata, olay yeri yakınından tesadüfen geçtiğini belirtti. 
     Mesaiden çıktıktan sonra eve gitmek üzere toplu taşıma aracına binmek üzere dolmuş durağına gittiğin belirten Ata, ''Bir mağazada çalışıyorum. Ben konsere gitmemiştim. Zaten zamanım olmadığı için bu tür etkinliklere katılma fırsatı bulamıyordum. Dolmuşa binmek için oradan geçmek zorundaydım. Aniden patlama oldu'' dedi. 
     Patlamayla birlikte yere düştüğünü ve ilk anda ne olduğunu anlamaya çalıştığını belirten Ata, şöyle konuştu 
     ''Yerde yatarken ayaklarımdan yaralandığımı anladım. Çevremde benim dışımda yaralı olanlar da vardı. O anı unutamam. Daha sonra güvenlik güçleri ve vatandaşların yardımıyla hastaneye kaldırıldım. Bu olayı şiddetle kınıyorum. Bu insanlık dışı bir olay.'' Terör eylemini kınayan Murat Şimşek 22 de patlamanın etkisiyle ayak ve bacaklarından yaralandığını söyledi. 
     Mağaza çalıştığını ve arkadaşlarıyla iş çıkışı eve gittiğini belirten Murat Şimşek, ''Bu tür eylemlerden sonuç alamayacaklar. Günahı olmayan yüzlerce vatandaşın bulunduğu yerde saldırı düzenlemenin hiçbir savunulur yönü olamaz'' dedi. 
     
</TEXT>
</DOC>
