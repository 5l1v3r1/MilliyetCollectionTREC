<DOC>
<DOCNO> 275483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/siyaset/axsiy01.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahatsız yarasalar var 
</HEADLINE>
<TEXT>


Atatürkçülüğe karşı çıkanlar için, Ziya Paşa'nın, "Yarasanın gözleri aydınlıktan rahatsız olur" dizelerini okuyan Org. Büyükanıt, "Cumhuriyet iradesinden rahatsız yarasalar var" dedi 

ANKARA Milliyet 


Kara Kuvvetleri Komutanı Orgeneral Yaşar Büyükanıt, Atatürkçü dünya görüşünün Türkiye'nin önünü tıkayabileceği görüşünü savunanlara "yarasa" benzetmesi yaptı. Büyükanıt, bu kesimin 2 gruba ayrıldığını belirterek, "Birinci grup Cumhuriyeti kuran iradenin ışığından rahatsız olan yarasalardır. İkinci grup da ithal malı yaklaşımla Türkiye'ye dayatmaya çalıştıkları sistemin önünde Atatürk'ü engel olarak görenlerdir" dedi. 

Atatürk eskimedi 
Kara Harp Okulu'nun KHO 2004 - 2005 eğitim - öğretim yılının açılışı nedeniyle düzenlenen törende subay adaylarına uyarılarda bulunan Büyükanıt, "Meslek yaşantınızda bazı gerçekdışı düşüncelerle karşılaşacaksınız. Sizlere Atatürk ilkelerinin çok uzun yıllar önce ortaya konulduğu, yaşadığımız çağda bu ilkelerin ortadan kalktığı, eskidiği ve geçerliliklerini yitirdiği söylenebilir" diye konuştu. 
Atatürkçü düşüncenin Türkiye'nin önünü tıkadığı görüşlerinin dış mihraklarca da gündeme getirilebileceğini kaydeden Büyükanıt, bu düşünceleri savunanları Ziya Paşa'nın, "Rencide olur dide-i huffaş Ziya'dan" terkib-i bendiyle tarif etti. Büyükanıt, "Bunun Türkçesi 'Yarasanın gözleri aydınlıktan rahatsız olur' demektir" şeklinde konuştu. 
İkinci grubun ithal malı bir yaklaşım sergilediğini ifade eden Büyükanıt şöyle konuştu "Atatürkçü düşünce sistemini Türkiye'ye dayatmaya çalıştıkları sistemler için en önemli engel olarak görenler bu grubu oluşturur. Atatürk, her türlü dogmadan uzak, bilim ve aklı hedef gösteren bir düşünce sistemini miras olarak bırakmıştır." 




</TEXT>
</DOC>
