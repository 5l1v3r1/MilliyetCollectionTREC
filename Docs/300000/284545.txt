<DOC>
<DOCNO> 284545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/siyaset/siy01.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Resmen dışlandılar 
</HEADLINE>
<TEXT>


Reform İzleme Grubu, "Azınlık Raporu"yla tepki çeken BİHDK'ya "iptal edildi" diye duyurduğu toplantıyı yaptı. BİHDK Başkanı Bu resmi yalandır 

GÖKÇER TAHİNCİOĞLU Ankara 


Azınlık ve İnsan Hakları raporlarıyla tepki çeken Başbakanlık İnsan Hakları Danışma Kurulu BİHDK , sert tepkilerin ardından Reform İzleme Grubu'ndan da dışlandı. Adalet, İçişleri, Dışişleri bakanlıkları ile AB Genel Sekreterliği'nden oluşan Reform İzleme Grubu'nun son 14 aydır yapılan tüm toplantılarına çağrılan kurul üyeleri, önceki gün yapılan toplantıya davet edilmedi. 

'Bizi dışladılar' 
Hükümetin AB'ye yönelik çalışmalarında danışmanlık yapması için oluşturulan kurulun başkanı Prof. Dr. İbrahim Kaboğlu, hafta başında AB Genel Sekreterliği'nden arandıklarını ve Reform İzleme Grubu'nun toplantısına davet edildiklerini ifade etti. 
Genel sekreterliğin çarşamba günü yeniden aradığını belirten Kaboğlu, "Bu kez toplantının iptal edildiğini, bu hafta yapılmayacağını söylediler. Sonra basından toplantının dün önceki gün yapıldığını öğrendik. Böylece bizi dışladılar" dedi. 

'Dağıtacaklar' 
Meydana gelen bu durumu "gerçek dışı beyan, resmi yalan" olarak nitelendiren Kaboğlu, yaşanan gelişmelerin hükümetin Kurul'u dağıtma niyetinde olduğunu ortaya koyduğunu ifade etti. BİHDK'nın dağıtılmasının AB ile ilişkilere zarar vereceğini savunan Kaboğlu, son gelişmelerin AB ile zihniyet farklılığını ortaya koyduğunu da vurguladı. BİHDK, hazırladığı son "Azınlık Hakları" ve "İnsan Hakları 2004" raporlarıyla gündeme geldi. Azınlık Hakları Raporu'nda, Türk üst kimliği yerine "Türkiyelilik" üst kimliğinin kabul edilmesi gerektiğini, reformlara karşı çıkanların "Sevr Sendromu" içerisinde bulunduğunu savunan kurul, başta Dışişleri Bakanı Abdullah Gül olmak üzere, farklı çevrelerin ağır eleştirilerine hedef olmuştu. İnsan Hakları Raporu'nda hükümeti ağır biçimde eleştiren kurul üyelerinin, Başbakanlık İnsan Hakları Başkanlığı'nda kullandığı odanın kilidinin değiştirilerek odayı kullanmasının engellendiği de iddia edilmişti. 


</TEXT>
</DOC>
