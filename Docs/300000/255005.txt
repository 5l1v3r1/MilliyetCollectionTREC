<DOC>
<DOCNO> 255005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun07.html </URL>
<DATE> 2004/07/13/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD... Rice Hiçbir koşulda seçimler ertelenmeyecek 
</HEADLINE>
<TEXT>

     Bülent Keneş 

- 2 Kasım 2004 tarihinde yapılacak ABD başkanlık seçimlerinin arifesinde meydana gelebilecek büyük bir terör saldırısı durumunda seçimlerin erteleneceği söylentilerine ABD Başkanı George W. Bush'un Ulusal Güvenlik Danışmanı Condoleeza Rice'dan yanıt geldi. 
     Rice, koşullar ne olursa olsun ABD seçimlerinin ertelenmeyeceğini söyledi. 
     CNN televizyonuna verdiği bir röportajda, terörizmin etkilerinden endişe duymakla birlikte Bush yönetiminin seçimleri ertelemeyi düşünmediğini söyleyen Rice, ''Biz bu ülkede savaşta olduğumuz, hatta iç savaşta olduğumuz dönemlerde bile seçimleri yaptık. Ve bu yılki seçimleri de zamanında yapmalıyız. Bu Başkan'ın görüşüdür, yönetimin görüşüdür'' dedi. 
     Haftalık Newsweek dergisinde yer alan bir haberde ABD yetkililerinin Kasım ayında yapılacak başkanlık seçimi günü ya da seçim arifesinde düzenlenecek bir terör saldırısı durumunda seçim gününün ertelenmesini ciddi şekilde tartıştıkları belirtilmişti. 
     Haberde ayrıca, ABD İç Güvenlik Bakanlığı'nın Adalet Bakanlığı Hukuki Danışmanlık Ofisi'ne başvurarak, muhtemel bir terörist saldırının gerçekleşmesi durumunda seçimlerin ertelenmesi için gerekli yasal adımların neler olacağını sorduğu kaydedilmişti. 

     
</TEXT>
</DOC>
