<DOC>
<DOCNO> 299004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/ekonomi/eko04.html </URL>
<DATE> 2004/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz indirimi bekleniyor 
</HEADLINE>
<TEXT>


SONGÜL HATISARU Finans atölyesi 

Türkiye AB'den tam üyelik hedefiyle müzakerelere başlama tarih aldı. Geçen hafta içerisinde IMF ile 2005 - 2007 dönemini kapsayacak olan yeni stand - by anlaşması ve niyet mektubunun genel çerçevesi üzerinde sağlanan mutabakat da açıklandı. Geçen hafta içinde olumlu sonuçlanan bu iki önemli konu da Merkez Bankası'nın faiz indirimi kararının önünde birer risk unsuru olarak duruyordu. 
Bu iki büyük riskin aynı hafta içerisinde ortadan kalkmış olması yıl bitmeden Merkez'in yeni bir faiz indirimi yapma beklentisini kuvvetlendiriyor. Biz yıl bitmeden Merkez'in 2 puanlık bir faiz indirimi yapmasını bekliyoruz. Merkez Bankası'nın faiz indirim kararlarına önemli bir baz teşkil eden enflasyon bekleyişlerindeki iyileşme de beklentimizi kuvvetlendiriyor. 
Kotasyon indirimi beklentimizi aynı zamanda piyasadaki likidite gelişmeleri de destekliyor. Son iki yılda piyasadaki fazla likiditenin Merkez Bankası tarafından çekildiği bir dönemi büyük olasılıkla ilerleyen günlerde bitireceğiz. 
Diğer bir ifadeyle, piyasadaki TL likidite azalması, Merkez Bankası'nın piyasadan para çeken değil, piyasaya para veren konumuna geçmesine neden olacak. 

Likidite de destekliyor 
Şu anda Merkez Bankası fonlama faizinin, gecelik faiz oranından oldukça yüksek bir seviyede bulunması da bankanın bu konum değişikliği karşısında yeni bir kotasyon indirimiyle borç verme faiz oranını gecelik faiz oranından daha hızlı şekilde aşağı çekme zorunluluğunu da beraberinde getiriyor. 
Dolayısıyla Merkez Bankası kısa süre içerisinde böyle bir kotasyon indirimini likidite gelişmelerini de dikkate aldığı için yapmak zorunda. Hazine'nin son aylarda itfasından fazla borçlanması ve çok yüklü vergi ödemeleri nedeniyle piyasadaki TL likiditesi azalmıştı. Nitekim yılın ortalarında Merkez Bankası piyasadan 7.5 - 8 katrilyon çekerken son günlerde bu rakam bir katrilyona kadar gerilemişti. 

Reel faiz yüzde 10 
Piyasada gösterge oluşturan Merkez Bankası'nın kısa vadeli faizleri yüzde 20 seviyesinde bulunuyor. Fonlama maliyetinin de göstergesi olan bu faiz bileşik bazda yüzde 22.13 seviyesine denk geliyor. Bono piyasasında ise gösterge faiz bu seviyenin hemen altına gevşedi. Hazine'nin yıl sonuna kadar önemli bir itfasının olmaması ve yıl sonu bilanço işlemleri nedeniyle de faizde yön aşağı görünüyor. Dolayısıyla 2004 yılının başlarında da ifade ettiğimiz gibi bono bileşik faizlerinin bu yıl sonunu yüzde 19 seviyesine yakın bir noktadan kapatmasını beklemek hayalci bir yaklaşım değil. Reel açıdan bakıldığında ise yıl sonunda ileriye dönük reel faizlerin de yüzde 10'lara yaklaşması mümkün olabilecek. 

Borsada yön h l yukarı 
Bugün özellikle borsada uzun bir zamandır AB ve IMF beklentilerini satın alan yatırımcılardan bir miktar kar satışı gelebilir. Ancak Merkez Bankası'ndan gelebilecek yeni bir faiz indirimi beklentisinin de etkisiyle borsada alımların sürmesini bekliyoruz. Bu bağlamda borsa endeksi 25 bin seviyelerine yaklaşabilir. Cuma günü borsada son yarım saatte inanılmaz bir alım vardı. İşlem hacmi de 1.5 milyar dolarla yılın en yüksek seviyesini gördü. Fakat yinede son iki haftadır yaşanan büyük dalgalanmaların ardından borsanın bu hafta nispeten daha sakin bir seyir izlemesini bekliyoruz. Bu beklentimizi yabancı yatırımcıların tamamının Noel nedeniyle tatile çıkacak olması da destekliyor. 


</TEXT>
</DOC>
