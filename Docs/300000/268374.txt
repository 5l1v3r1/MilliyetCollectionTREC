<DOC>
<DOCNO> 268374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun07.html </URL>
<DATE> 2004/09/02/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
ABD... Florida yeni bir kasırgaya hazırlanıyor... 
</HEADLINE>
<TEXT>

     Bülent Keneş AA 

Yıkıcı Çarli Kasırgası'nın üzerinden henüz bir kaç hafta geçmişken ABD'nin Florida eyaleti bu sefer de Frances Kasırgası için alarma geçirildi. 
     Florida'da binlerce insan risk taşıyan bölgeleri boşaltmaları konusunda uyarıldı. 
     Son yüzyıl içinde ardarda bu tarz iki büyük kasırganın aynı eyaleti vurduğuna şahit olunmadığı kaydedilirken, ''Kategori 4'' şiddetinde olması beklenen kasırganın saatteki hızının 225 km'yi aşacağı bildirildi. 
     Şu an ''Kategori 5'' şiddetinde yani saatte 250 km hızla Bahamalara yaklaşan Frances Kasırgası'nın Florida'ya cuma gecesi ya da cumartesi sabahı erken saatlerde ulaşması bekleniyor. 
     Kasırga için hazırlıklara başlayan bölge halkının ise marketlere hücum ettiği, bölgedeki çoğu marketin raflarında jenaratör, su, konserve ve benzeri maddelerin tükendiği kaydedildi. 
     Florida'yı 13 Ağustos'ta vuran Çarli Kasırgası milyarlarca dolarlık zarara yol açarken 27 kişinin ölümüne sebep olmuştu. 
     Frances Kasırgası'nın kapsadığı alanın Çarli'nin iki katı olduğu ve bunun da, vereceği zararın daha fazla olacağı anlamına geldiği ifade edildi. 
     
</TEXT>
</DOC>
