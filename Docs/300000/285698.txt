<DOC>
<DOCNO> 285698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun44.html </URL>
<DATE> 2004/11/03/ </DATE>
<TIME> 19.41 </TIME>
<AUTHOR>  </AUTHOR>
<HEADLINE>
Bush'un seçim başarısı... İkinci dönemde başkan 
</HEADLINE>
<TEXT>

     ABD Başkanı George W. Bush, tek dönem başkanlıkla yetinmek zorunda kalan eski ABD başkanlarından, babası George Bush'un yapamadığını yaptı ve ikinci dönem için yeniden başkan seçildi. 
     First Lady Laura Bush, 2 Kasım seçim günü için, ''Bugün Amerika'nın en gergin adamı baba Bush'' demişti. 
     Baba Bush, eşi Barbara ile oğlunun ikinci dönem başkanlığını kazanıp kazanamayacağını veya kendisi gibi ''tek dönemlik başkan'' olarak kalıp kalmayacağını öğrenmek üzere George W. Bush ve Laura Bush ile seçim sonuçlarını Beyaz Saray'da izledi. 
     ABD'nin iki büyük partisi Demokrat Parti ve Cumhuriyetçi Parti'nin seçim kampanyası yetkilileri, 2004 başkanlık seçiminin en çekişmeli eyaletleri arasında Pennsylvania, Ohio ve Florida'yı sayıyordu. 
     ABD Başkanı Bush'un seçim kampanyası yetkililerinin, seçimi kazanmak için Ohio'nun önemini takdir ettikleri, 2 Kasım günü Başkan Bush'un, Texas'ta oyunu kullandıktan sonra, sonuçları bekleyeceği Beyaz Saray'a dönmeden önce Ohio Columbus'a son bir kez daha uğramasıyla ortaya konuldu. 
     Bush, Ohio'da telefonla seçmenleri arayan Cumhuriyetçi Parti yetkililerinin ofisini ziyaret ederek, bizzat telefonu eline alıp seçmenleri aramıştı. Hatta Başkan Bush'un telefonla kendilerini aradığına inanmakta güçlük çeken seçmenlerin tepkisine karşılık Bush, televizyon kameralarının da izlediği konuşmalarından birinde, ''Sizi temin ederim ki arayan benim'' demişti. 
     Seçimin çekişmeli eyaletlerinden Pennsylvania'da ise az bir farkla Demokrat Parti başkan adayı John Kerry kazandı. 
     ABD'de 2000 başkanlık seçiminin tıkandığı ve oyların tekrar tekrar sayıldığı bir sürece tanık olan Florida'da Bush, bu kez rahat bir farkla Kerry'yi geride bıraktı. Ancak televizyon kanalları, bir önceki seçimde yaşanan sıkıntıyı hatırlatırcasına, Florida sonuçlarını açıklamakta çok temkinli davrandılar ve birçok bölgede oyların sayımının tamamlanmasını beklediler. 
     Bu yılki seçimde Florida'da değişen en önemli şey, birçok ilçede oy pusulası yerine elektronik oy verme makinalarının kullanımı oldu. 
     20 seçici oyu bulunan Ohio eyaletinin, seçimin sonucunu belirleyecek eyalet olduğunun ortaya çıkmasıyla her iki partinin de gözü bu eyalete yöneldi. 
     Bu arada, Ohio eyaletinde yüz binden fazla ''koşullu oy'' bulunduğu ve bunlar sayılmadan seçimin galibinin açıklanamayacağı tezi, Demokrat Partililer tarafından kuvvetle desteklenmeye başlandı. 
     Demokrat Parti Başkan Yardımcısı adayı John Edwards, 2000 yılında Florida'da Demokrat Parti başkan adayı Al Gore'un başına gelenlere gönderme yaparak, ''Amerikan halkına söz verdik. Her oy sayılacak'' dedi. 
     Edwards, Demokrat Parti'nin yasal yollara gidebileceği sinyalini de vermiş oldu. 
     2 Kasım'da yerel saatle sabah 06.00'da TSİ 13.00 başlayan seçim süreci, bugün 11.00'de TSİ 18.00 Kerry'nin Bush'u arayarak çekildiğini bildirmesiyle sonuçlandı. 
     Kerry'nin çekilmesi, Demokrat Partililerin, sabaha kadar süren bir değerlendirmenin ardından, Ohio'da koşullu oyların sayısının Başkan Bush'u geçmeye yetmeyeceği sonucuna varmalarının ardından geldi. 
     Boston'da ailesiyle birlikte bulunan Kerry, Beyaz Saray'daki Bush'u arayarak kutladı ve seçimden çekildiğini açıkladı. 
     Her iki partinin kaynaklarına göre Kerry ile Bush'un konuşması 5 dakikadan az sürdü. 
     John Kerry, seçimden çekildiği açıklamasını TSİ 20.00'de, ABD Başkanı George W. Bush da seçimde zafer kazandığı konuşmasını TSİ 22.00'de yapacak. 
     Bush, ABD'nin eski başkanlarından Ronald Reagan'dan sonra ülkenin ikinci dönem başkanlık kazanan ikinci Cumhuriyetçi Partili başkanı oldu. 
     
     CUMHURİYETÇİLERİN KONGREDEKİ KONTROLÜ ARTTI 
     ABD Başkanı, bu seçimde partisinin, ABD kongresinin iki kanadında da üstün başarı kazanmasını da sağladı. 
     Seçimden önce de zaten kongrenin iki kanadında rakip Demokrat Parti'ye karşı üstünlüğü bulunan Cumhuriyetçi Parti'nin, yine bu üstünlüğü koruyacağı tahmin ediliyordu. Ancak son değerlendirmelere göre, Senato'da Cumhuriyetçi Parti 55, Demokrat Parti ise 44 sandalye kazandı. 
     435 sandalyeli Temsilciler Meclisi'nde ise Cumhuriyetçi Parti'nin 229 sandalyeyi garantilediği ve Demokrat Parti'nin 200 sandalyeyi aldığı kesinleşti. Böylece Temsilciler Meclisi'nde de Cumhuriyetçi Parti'nin üstünlüğü garantilendi. 
     Bu durumda ABD Başkanı Bush'un, kendi gündemindeki konuları kongreden geçirmekte zorlukla karşılaşması beklenmiyor. 
     Kerry kazansaydı, Cumhuriyetçi Parti hakimiyetinin olacağı bir kongrede gündemini yürütmekte çok zorlanacaktı. 
     ABD'de başkanlık en fazla 8 yıl, yani iki dönem yapılabiliyor. 
     Öte yandan, ABD başkanını resmen seçmek üzere, her eyaletten seçilen seçici delegeler, 6 Ocak 2005 tarihinde, bulundukları eyaletin yerel kongresine giderek kendi partilerinin adaylarına oylarını kullanacak. 
     Bush'un, 20 Ocak 2005'te yemin ederek ikinci dönem görevine başlaması bekleniyor. 
     
</TEXT>
</DOC>
