<DOC>
<DOCNO> 269515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonspo24.html </URL>
<DATE> 2004/09/06/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Ziya Doğan Gürcistan maçına takılıp kalmanın bir anlamı yok 
</HEADLINE>
<TEXT>

     Trabzonspor Teknik Direktörü Ziya Doğan, A Milli Futbol Takımı'nın Gürcistan maçında şansız bir şekilde berabere kaldığını belirterek, bu maça takılıp kalmanın bir anlamının olmadığını ve milli takımın önünde çok maç bulunduğunu ifade etti. 
     Doğan, yaptığı açıklamada, milli takımdaki oyuncuların Türkiye'de ve Avrupa'da kendilerini kanıtladığını vurgulayarak, şunları kaydetti 
     ''Daha ligin başı ve oyuncular henüz tam form tutmuş sayılmaz. 1-0 öne geçtikten sonra takıma güven geldi. Ancak eksik kalmamız oyun düzenimizi bozdu ve sonuçta beraberlik golü geldi. Bu maça takılıp kalmanın bir anlamı yok. Önümüzde daha çok maç var. Tabii ki burada yenseydik çok iyi olacaktı. İnanıyorum ki, Milli Takım Yunanistan'ı deplasmanda yenip gelecektir. Bir maçta birilerinden veya bir teknik direktörden olağanüstü şeyler beklemek pek doğru değil. Biraz zamana ihtiyaçları var. Bu beraberlik dünyanın sonu değil. On kişi kaldıktan sonra rakip üzerimize gelmeye başladı. Aslında o arada da çok pozisyon bulabilirdik. Bazı değişikliklerle ilgili herkes bir şeyler söyleyebilir, ancak orada en doğru kararı teknik direktör verir. Biraz sabırlı ve hoşgörülü olursak bu milli takım başarılı olacaktır.'' Hafta sonu karşılaşacakları Denizlispor maçının zor geçeceğini de belirten Doğan, şöyle devam etti 
     ''Avrupa'da ve ligde oynadığımız art arda maçlar bizde fiziksel olmasa da zihinsel yorgunluğa neden oldu. Milli maç arası bize çok iyi geldi. Denizlispor liglerin en iyi takımlarından biri. Her zaman söylüyorum, kolay maç yok. Denizli'de alacağımız üç puan bizim için çok büyük moral olacak. Ligde ve Avrupa'da zor bir döneme giriyoruz. Bu dönemi en az kayıpla atlatırsak avantaj yakalayabiliriz.'' Doğan, sakatlıktan yeni kurtulan oyunculardan Tolga, Volkan ve Erdinç hakkında ise ''Tam istediğim seviyede değiller. Eski seviyelerine gelebilmeleri için 3-4 haftaya ihtiyaçları var. Bu hafta idmanlarda son durumlarını göreceğim. Oynatıp oynatmama konusunda henüz bir karar vermiş değilim'' dedi. 
     
</TEXT>
</DOC>
