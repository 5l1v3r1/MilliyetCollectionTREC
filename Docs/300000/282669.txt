<DOC>
<DOCNO> 282669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/yazar/tamer.html </URL>
<DATE> 2004/10/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Nerede bizim Yeşiller partimiz 
</HEADLINE>
<TEXT>


Avrupa Parlamentosu'ndaki Yeşiller'in 3 günlük İstanbul zirvesi, hem bizim için, hem de Yeşiller açısından çok yararlı oldu. Eminim bu toplantının, bugünden öngöremeyeceğimiz pek çok çıktısı olacak. Sadece bizim için değil, kendi ülkelerinde artık seslerini duyurmakta zorlanan Avrupalı Yeşiller için de... 
Solcular, sağcılar, Türkler, Kürtler, İslamcılar, Nurcular, gayri müslimler, başörtülüler, Kemalistler, yazarlar, öğretim üyeleri, ev kadınları, sivil toplum ve meslek kuruluşlarının yöneticileri, bürokratlar, diplomatlar, sanatçılar, yazarlar, gazeteciler, öğrenciler... 

Başbakan'a teşekkür 
Ruşen Çakır'ın dün Vatan'da yazdığı gibi, Yeşiller'in İstanbul'daki 3 günlük toplantısının en çarpıcı yönlerinden biri de, benim başka hiç bir toplantıda rastlayamadığım kadar farklı kesimlerden izleyicileri biraraya getirebilmesiydi. Yeşiller, şanlarına yakışır şekilde, zirveyi sadece belli bir grup seçkine değil, isteyen herkese açtılar. Böylece aracısız, sahici bir tanışma gerçekleşti. 
Avrupalı Yeşiller Grubu'nun, genel kurul toplantılarını ilk kez AB üyesi olmayan bir ülkeye taşımalarını sağladığı için, AKP hükümetine sanırım bir teşekkür borcumuz var. 
Başbakan Tayyip Erdoğan güçlü, kararlı, -zina gibi çok ciddi yol kazalarına rağmen doğru bildiği yolda ilerlemekte gözü kara bir lider olmasaydı, AB ile müzakere tarihini de rüyamızda görürdük, Yeşiller'in bin çiçek açtıran İstanbul toplantısını da... 

Kürtlerin lideri Zana 
Yeşiller Grubu'nun toplantısını izlerken, yakın geleceğin Türkiye'sinde yeni lider portreleri geldi gözümün önüne. Örneğin Kürtlerin lideri olarak Leyla Zana'yı hayal ettim. 7 - 8 ay önce hapisteydi. Geçen hafta Avrupa Parlamentosu'nda konuşuyordu. 3 - 5 ay sonra da pek l DEHAP'ın başına geçebilir. Yeşiller'in toplantısına, programda olduğu halde son anda katılmamasını bile, önemli adımlar atmaya hazırlanan bir lider adayının temkinli davranışına bağladım ben her nedense... 

CHP'nin lideri kim 
Bir yanda Bedri Baykam, diğer yanda Mustafa Sarıgül, ortada demirbaş Deniz Baykal. Herkesin CHP uzmanı kesildiği ve CHP konusunda fikir yürütmeye kendinde hak bulduğu şu ortamda ben susayım bari. Zaten CHP'de, benim ve benim gibilerin oyunu alabilecek bir lider adayı da görünmüyor ufukta... 
Keşke bizim ülkemizde de Yeşiller Partisi olsa... Yıllar önce denendi, başarısız oldular. Bugün denense, belki sonuç farklı olabilir. O zamanlar gerek sağda gerek solda oyları çekebilecek birden çok parti vardı. Ya bugün Allahtan daha seçimlere çok var, ama seçim günü geldiğinde büyük ihtimalle yine oy verecek parti bulamayacağız. 
Yeşiller tam benim gibilerin gönlüne göre... Zaten toplantıların ardından akşam eğlencelerinde bizimkiler de Yeşiller Partisi kurma konusunda fikir jimnastiği yapmışlar. Toplantının önemli çıktılarından biri de bu bence. 

Avrupalı Yeşiller 
Avrupalı Yeşiller'e gelince... Konunun uzmanı Ferai Tınç, dün Hürriyet'te aynen şöyle yazmış "Yeşiller, ilk kuruluş yıllarının dışında kendi ülkelerinin medyasında bile kesinlikle bu kadar geniş bir yer almamışlardır." 
Dün de yazdım. Avrupalı Yeşiller'in önde gelenleri de bu toplantıdan çok yararlandılar. Herhangi bir AB ülkesindeki toplantının aksine gerek geniş yelpazedeki Türk izleyicilerden gerekse Türk konuşmacılardan, onları farklı düşünmeye tahrik eden görüşler ve sorular aldılar. Bu toplantı, Yeşillerin önümüzdeki dönemde Avrupa'da yeni bir yükseliş dalgası yakalamalarına bile vesile olabilir. 
Yeşiller'in İstanbul toplantısında, AB sürecinin hem Avrupa'da, hem Türkiye'de geleneksel saflaşmaları nasıl altüst ettiği de iyice görüldü. En temel özelliği Avrupa'daki muhafazak rlığa karşı mücadele olan Yeşiller, kendini muhafazak r olarak tanımlayan AKP'ye her türlü desteği veriyor, dahası Daniel Cohn - Bendit Dışişleri Bakanı Abdullah Gül'e herkesin önünde şu hınzırca soruyu sormaktan geri kalmıyordu 
"Bu toplantıdan sonra AKP, Avrupa Parlamentosu'nda Hıristiyan Demokratlar'a mı katılacak, yoksa Yeşiller'e mi " 
Pekiyi Türkiye'de Yeşiller Partisi kurulursa Avrupa'da kimlerle işbirliği yapacak 



</TEXT>
</DOC>
