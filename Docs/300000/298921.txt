<DOC>
<DOCNO> 298921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonspo10.html </URL>
<DATE> 2004/12/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Konyaspor yeni transfer peşinde... 
</HEADLINE>
<TEXT>

     Konyaspor Futbol Şube Sorumlusu Mehmet Bezirci, Fenerbahçe yenilgisini unutarak, ligin ikinci yarısına güçlü bir şekilde girmek için çalışacaklarını söyledi. 
     Bezirci, Fenerbahçe karşısında alınan yenilginin kendilerini üzdüğünü ancak, ligdeki asıl rakiplerinin Fenerbahçe olmadığını belirtti Yapılan maçta, Konyaspor'un kişisel hatalar ve şanssızlıklar nedeniyle mağlup olduğunu ifade eden Bezirci, ''Fenerbahçe yenilgisini unutarak, ligin ikinci yarısına güçlü bir şekilde girmek için çalışacağız'' dedi. 
     Transfer komitesinin takıma yeni oyuncular bulmak için çalışmalarını sürdürdüğünü belirten Bezirci, şunları kaydetti 
     ''Teknik ekibimiz, özellikle son iki maçta cezalı ve sakat oyuncular nedeniyle yedek kadro çıkarmakta bir hayli zorlandı. Bu maçlara sadece 4 yedek oyuncuyla çıkabildik. Bu nedenle transfer çalışmalarımıza Ceyhun ile hızlı bir başlangıç yaptık. Takımın kolay gol yemesine neden olan defansımız için yeni takviyeler düşünüyoruz. Konyaspor'a iyi bir libero, stoper ve sol kanat oyuncusu almak için lige verilen arayı iyi değerlendireceğiz.'' Bezirci, Konyaspor'un Çarşamba günü kendi sahasında Altay ile oynayacağı Türkiye Kupası karşılaşması için çalışmalarına başladığını, takımın 3 Ocak'ta ise Antalya'da iki hafta süreyle kampa gireceğini sözlerine ekledi. 
     
</TEXT>
</DOC>
