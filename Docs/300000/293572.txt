<DOC>
<DOCNO> 293572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur52.html </URL>
<DATE> 2004/11/30/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
TOKİ'den evsizlere ucuz konut... İşte şartlar... 
</HEADLINE>
<TEXT>

     Toplu Konut İdaresi TOKİ Başkanı Erdoğan Bayraktar, konut sahibi olmayan dar gelirlileri, konut sahibi yapacaklarını söyledi. Bayraktar, dar gelirli vatandaşların 50-100 ile 150-200 milyon lira arasında değişen taksitlerle 15 yıl vadeyle konut sahibi olacaklarını bildirdi. 
     TOKİ Başkanı Bayraktar, TBMM Bayındırlık Komisyonu'na, gecekondu dönüşüm çalışmaları ve dar gelirlilerin konut sahibi yapılmasına ilişkin projeyle ilgili bilgi verdi. 
     Bayraktar, gecekondu dönüşümünün çok zor bir iş olduğunu, bazı belediyeler bu konuda yardımcı olurken, bazılarının ise duyarsız davrandığını ifade etti. 30 belediye ile çalışma yürüttüklerini belirten Bayraktar, 20'si ile sözleşme yaparak gecekondu dönüşümlerini başlattıklarını bildirdi. 
     TOKİ'nin Türkiye'de ihtiyaç duyulan konutun yüzde 5 ila 10'unu yaptığını kaydeden Bayraktar, devletin insanın en temel ihtiyaçlarından biri olan barınma ihtiyacı karşılanırken, bu alanda spekülasyonları önleme, özel sektörün gitmediği yerde konut açığını gidermeye yönelik faaliyetleri yapmak, disiplini yakalama, model oluşturma, fiyatları aşağı çekme, sağlamlığı ve kaliteyi yakalamak üzere düzenleyici rol oynadığını söyledi. 
     Bayraktar, şöyle devam etti 
     ''Yoksa TOKİ Türkiye'de ihtiyaç duyulan 1.5 milyon konutun hepsini yapmıyor. Biz, bu sene 100 bin konut yapacağız, önümüzdeki senelerde bu sayıyı 250 bine çıkaracağız. 
     İhtiyaç olan bölgelerde, ihtiyaç kadar konut yapacağız. Özel sektörden ve bazı devlet kurumlarından eleştiri geliyor. 'TOKİ konut yapmasın kredi versin, altyapı hazırlasın' diye. 
     Hazine'den veya bütçeden para almıyoruz. Özel sektör dinamizmine de dayalı olarak kendi kaynağımızı kendimiz yaratıyoruz. Ürettiğimiz arsaları ekspertiz değerinin 7-8 katına satıyoruz. Bugüne kadar kendi kaynağımızla geldik, inşallah 2005 yılının ortalarına kadar da kendi kaynağımızla yürüyeceğiz. Ondan sonra başka modelleri devreye sokarak ufak çarkın büyük çarkı çevirmesi sistemiyle çarkımızı devam ettireceğiz.'' 
     
     DAR GELİRLİLERE UCUZ KONUT 
     ''Başbakan Recep Tayyip Erdoğan'ın çok duyarlı olduğu, evi olmayan, çok fakir insanları konut sahibi yapmak konusunda'' çalışma yürüttüklerini ifade eden Bayraktar, Erdoğan'ın talimatıyla başlatılan çalışmanın henüz proje aşamasında olduğunu söyledi. Uygulamaya büyük şehirlerden başlayarak nüfusu 200-300 binin üzerindeki şehirlere kadar yaygınlaştırılacağını belirten Bayraktar, şöyle dedi 
     ''Çok daha ince eleyerek, sık dokuyarak yörelerde valiler, kaymakamlar ve belediyelerle komisyonlar kurmak suretiyle evi olmayan insanlara yönelmemiz lazım. Bu, ilk etapta 62-72 metrekare arasındaki konutlardır. Bunların peşinatları yaklaşık 1.5 milyar lira. Taksitleri 150 ile 200 milyon lira arasında. Hak sahipleri evlerine taşındıktan sonra taksitlerini ödemeye başlayacaklar ve vade 15 yıl olacak. 
     Hepten yoksul olan, hiçbir sosyal güvencesi bulunmayan insanlarımıza da özellikle büyük şehirlerde, 45 ila 55 metrekare evler yapılacak. Bunların peşinatları 500 ila 750 milyon lira arasında, taksitleri de 50 milyon-100 milyon lira arasında olacak. Bu evler bir salon, bir mutfak ve bir oda şeklinde ama sosyal donatı ve sağlamlık bakımından lüks konutlardan hiçbir farkı olmayacak. Yeşil alanı, dinlenme, sağlık tesisleri ile tamamen modern hayatın gerektirdiği donatılarla mücehhez yerleşim yerleri olacak.'' 
     
     MORTGAGE SİSTEMİ 
     TOKİ Başkanı Bayraktar, Mortgage sisteminin mali bir konu olduğunu, bu sistemin bir ülkeden paket satın alır gibi alınıp getirilemeyeceğini ifade etti. Bayraktar, şunları kaydetti 
     ''Ekonomik şartlar müsait olduğu zaman, kendi dengesi içinde Mortgage sistemi gelişir. Enflasyon aşağı düşerse, ekonomi canlanırsa, milletin devletine ve hükümetine güveni artarsa ekonomik düzen kurulursa insanlar daha uzun vadeli ev sahibi olurlar. Ama, bunu sübvanse etmek lazım. ABD, sübvanseyi 10 sene önce, Avrupa da 5 sene önce kaldırdı. Nitekim bizim kanunumuzda da var. Ama, kaynağa ihtiyaç var. Parasız olmaz bu işler. SPK ile Maliye ile görüşüyoruz. Millet, 20-30 sene vadelerle ev alınabilecek beklentisine girince piyasada konut satışı da durdu. Başbakana da teknik olarak durumu arz edeceğim.'' 
     
</TEXT>
</DOC>
