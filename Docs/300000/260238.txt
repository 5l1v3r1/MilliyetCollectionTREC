<DOC>
<DOCNO> 260238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonsiy02.html </URL>
<DATE> 2004/08/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Afgan kadını burkayı bırakıyor 
</HEADLINE>
<TEXT>

     Yüz dahil vücudun tamamını kapatan burkaları ile özdeşleştirilen Afgan kadını, Taliban yönetimi sonrası değişim yaşıyor. Burkasız kadın sayısının hızla arttığı ülkede, yaklaşık 25 yıldan beri soyutlanan kadınları topluma yeniden kazandırmak için çalışmalar yapılıyor. 
     Afganistan'da uzun yıllar burkasız dışarı çıkmaları yasaklanan kadınların savaş sonrası kendilerini gizleyen bu kıyafeti bırakmaya başladıkları gözleniyor. Kabil, Mezar-ı Şerif, Şıbırgan gibi büyük kentlerde alışkanlıklarından vazgeçemeyen kadınlar olsa da burkasız kadın sayısı çoğunluğu oluşturuyor. 
     Cadde ve sokaklara asılan afişlerde terazi üzerinde kadın ve erkeklerin eşit oldukları mesajı veriliyor, seçimlere katılmanın kadınların hakkı olduğu vurgulanıyor. 
     Şıbırgan Milletvekili Hasine Muhlis, Farap milletvekilleri Süreyya Ahadi ve Şerife Azimi de modern görünümleriyle en ücra köylere kadar giderek, Afgan kadınını topluma kazandırmak, özellikle yaklaşan seçimler öncesi seçmen yapabilmek için çalışma yapıyor. 
     
     ''BURKASINI ÇIKARAN ACIMASIZCA ÖLDÜRÜLDÜ'' 
     Türk asıllı kadın milletvekilleri, gerçekte Afgan kültüründe önemli rolü olan kadınları dışlanmışlıktan kurtarmak için çaba sarfettiklerini söylediler. 
     Milletvekili Hasine Muhlis, köylerde ev ev dolaşıp, kadınlara haklarını anlattıklarını, seçimlere kendi gelecekleri için mutlaka katılmaları gerektiği telkininde bulunduklarını ifade ederek, şunları söyledi 
     ''Afgan kadını zorla başına geçirildiği burkası ile yıllarca bir hiç olarak yaşadı. Evden dışarı adım atmasına bile izin verilmedi. Burkasını çıkaran ise acımasızca öldürüldü. Hatta, bir gecede evlere baskın yapan Taliban, kiminin başını, kiminin kolunu, ayağını kesti, yüzlerce kadını öldürdü. O günler acı birer anı olarak kaldı. 2-3 yıldan beri özgürüz. Afgan kadını endişelerinden tam olarak kurtulmasa da kendisini gizleyen burkayı hızla bırakıyor. Burkasız, hakkını bilen kadın sayısının artması sevindirici. Savaş sonrası Afgan kadını çocuklarının modern, kültürlü yetişmesi için okula gitmesine büyük önem veriyor. Bizler gibi toplumun bir parçası oluyor.'' Muhlis, Afganistan kadınının en önemli sorunlarından birinin de yalnızlık ve çaresizlik olduğunu vurgulayarak, ''Savaşlarda 35 bin erkek öldü. Yani bir o kadar kadın dul kaldı. Bu kadınların, çocuklarının geleceği için çalışıyoruz'' dedi. 
     
     KADINLARA YÖNELİK BİLGİSAYAR KURSU 
     Muhlis, ayrıca, ilk etapta Şıbırgan'da 16 bilgisayarın bulunduğu bilgisayar kursu açtıklarını, 100'ün üstünde kadının burada kurs gördüğünü kaydetti. Kadınların, teknoloji ile tanışmak, yıllar öncesinde olduğu gibi çocuklarını mükemmel şekilde yetiştirmek için bu kurslara büyük önem verdiğini belirten Muhlis, gelen talebe yetişmekte zorlandıklarını, bu tür aktivitelerini devam ettireceklerini bildirdi. 
     Türkiye'deki kadın meslektaşlarına da seslenen Muhlis, ''TBMM'deki kadın milletvekilleri bizler için çok önemli. Verdiğimiz mücadelede onların da desteğine ihtiyacımız var. Afgan kadınını yalnız bırakmasınlar, karşılıklı olarak gelip gidelim. Sağlayacakları katkı ülkede Türkiye ve Türkler'e verilen önem nedeniyle asla unutulmaz'' dedi. 
     
</TEXT>
</DOC>
