<DOC>
<DOCNO> 290334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/siyaset/axsiy02.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD'ninki vahşet' 
</HEADLINE>
<TEXT>


Erdoğan'ın, Felluce'de bir camide silahsız yaralı bir Iraklının ABD askeri tarafından öldürülmesini, "Biz bu vahşetin bitmesini istiyoruz" şeklinde değerlendirdiği belirtildi 

Abdullah Karakuş - Ankara 


Başbakan Recep Tayyip Erdoğan'ın Felluce'de bir camideki silahsız yaralının ABD askeri tarafından öldürülmesini, "tam bir vahşet" olarak nitelediği belirtildi. 
Erdoğan'ın, "Kutsal bir ayda, kutsal bir yerde böyle şeyler yapılmaması gerekirdi. Biz bu vahşetin bitmesini istiyoruz" dediği ifade edildi. Suriye Baas Partisi Genel Sekreter Yardımcısı Abdallah Al - Ahmar'la önceki akşam Başbakanlık'ta görüşen Erdoğan, ABD'nin Irak'taki tutumunu değerlendirdi. 
Durumun günden güne kötüye gittiğini söyleyen Erdoğan, "ABD, Irak'ta bekleneni yapamadı. Çatışmalar sürekli artıyor. Barış, huzur ve istikrarın bir an önce gelmesi lazım. Felluce'deki olaylardan büyük üzüntü duyduk. Müslümanlar da, cami gibi bir yerde kutsal bir ayda böyle yaşanmasına tepki gösteriyor. Yapılanlar tam bir vahşettir" dedi. 
Kürtlerin Kerkük'teki seçimleri erteletme girişiminin de endişe verici olduğunu kaydeden Erdoğan, "ABD buna da önlem almalı" diye konuştu. Erdoğan, "Biz teröristler konusunda birbirimize destek ve teminat verirsek, terör odaklarının hesapları altüst olur" şeklinde konuştu.. 

Saddam'dan beter 
Al Ahmar ise, "Saddam, Irak'ta zulüm yapıyordu. Ancak şimdi ABD, Irak'ta Saddam'dan daha fazla zulüm yapıyor. Irak halkının isteklerine dayalı seçim yapılmalı" dedi. 
Dışişleri Bakanı Abdullah Gül, Felluce'deki camide yaşanan olay üzerine, "ABD daha dikkatli hareket etmeli, bölge halkı üzerinde derin etkisi oluyor" eleştirisini yöneltmişti. Erdoğan da önceki akşam telefonla görüştüğü ABD Başkan Yardımcısı Cheney'ye, "Camilerde ABD askerlerinin sergilediği uygulamalar, ülkemizde ve İslam leminde infial yaratmaktadır" demişti. 
Öte yandan helikopterle 41 fabrikanın açılışı için Aksaray'a gelen Başbakan Erdoğan, "Medeniyetlerin uzlaşması için Türkiye AB'ye alınmalı" diye konuştu. 

Bağcılar'da 'Felluce' protestosu 

TAHSİN AKSU 

ABD ordusunun Felluce'de gerçekleştirdiği askeri operasyon, Bağcılar Meydanı'nda düzenlenen meşaleli gösteri ile protesto edildi. EĞİTİM-BİR-SEN üyeleri, yanlarında getirdikleri meşaleleri yakarak, ABD aleyhine slogan attı. Bir açıklama yapan Şube Başkanı Erol Battal, "ABD'nin Irak'ta ve İsrail'in Filistin'de sergilediği vahşet karşısında bütün insanlığı göreve davet ediyoruz" dedi. 


</TEXT>
</DOC>
