<DOC>
<DOCNO> 283959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/spor/bbas.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fener'in şansı var' 
</HEADLINE>
<TEXT>



A Milli Basketbol Takımı'nın başarılı coachu Bogdan Tanjeviç, Türkiye Ligi'nde Efes Pilsen ve Ülkerspor'un dışında Fenerbahçe'nin de şampiyonlukta şansı olduğunu söyledi. Ligde sadece 2 maç izleyebildiğini belirten Tanjeviç, "Erdemirspor maçında iyi oynadılar. Sezon öncesi de iyi çalıştılar. Ben Fenerbahçe'nin de şampiyonlukta şansı olduğuna inanıyorum" dedi. 
EFES ve Ülker'in milli takıma en fazla oyuncu veren takımlar olduğunu da vurgulayan Tanjeviç, "Bu kulüpler Avrupa Ligi'ne göre planlarını yaptılar. Takımlar şu anda formda değil. Henüz zamanları var. Sezon uzun" dedi. Tanjeviç'in, lig maçlarını yakın takibe aldığı ve İkinci Lig'deki karşılaşmaları da izleyerek milli takıma yeni oyuncular bulmaya çalışacağı açıklandı. 

Efes'ten ikide iki 

BASKETBOLDA Efes Pilsen Kosova'da oynadığı ikinci dostluk maçında, ülke şampiyonu Dukacini'yi 83 - 74 yendi. Lacivert - Beyazlılar'ın, ilk yarısını 51 - 38 önde kapadığı karşılaşmada 19 sayı kaydeden Domercant en skorer oyuncu oldu. Diğer sayılar şu oyunculardan geldi Ender 2, Ermal 9, Prkacin 18, Erkan 3, Mustafa 3, Solomon 15, Kaya 6, Valentin 8. 

Memo ve İbo boş geçmedi 

NBA'DE Mehmet Okur'lu Utah Jazz, hazırlık maçında Philadelphia 76ers'a 97 - 86 yenildi. 18 dakika oyunda kalan Okur, 8 sayı, 2 ribaund ve 2 top çalmayla oynadı, 8 kez denediği iki sayılık atışlardan üçünde başarı sağlarken, iki serbest atışı da sayıya çevirdi. İbrahim Kutluay ise takımı Seattle'ın Phoenix Suns'a 103 - 93 yenildiği karşılaşmada dört sayı kaydetti. 


</TEXT>
</DOC>
