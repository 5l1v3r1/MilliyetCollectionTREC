<DOC>
<DOCNO> 287238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur43.html </URL>
<DATE> 2004/11/08/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Japon uzman "Yeraltından bize deprem işaretleri geliyor" 
</HEADLINE>
<TEXT>

     Tokyo Üniversitesi Deprem Araştırmaları Enstitüsü öğretim görevlisi Doç. Dr. Tameshige Tsukuda, depremin olup olmayacağını bilmekten çok nerede ve hangi büyüklükte olacağına dair verilere ulaşmanın afetin önlenmesi açısından çok daha önemli olduğunu vurgulayarak, ''Bunun için doğaya iyi bakmak ve doğru değerlendirmek gerektiğine inanıyorum. Yeraltından bize işaretler geliyor'' dedi. 
     Tsukuda, Türk Japon Vakfı'nca düzenlenen ''Deprem ve Afet Önlemleri'' konulu panelde yaptığı konuşmada, depremi önceden tahmin konusuna büyük önem verdiklerini belirterek, ''Israrla depremi önceden tahmin edileceğini düşünüyoruz ve bu yönde çalışıyoruz'' dedi. 
     Japonya'nın bir deprem ülkesi olduğunu ve dünyadaki depremlerin onda 1'inin Japonya'da olduğunu belirten Tsukuda, dünyadaki depremlerin yüzde 1'inin de Türkiye ve çevresinde meydana geldiğini söyledi. 8 ve üzeri şiddette depremlerin dünyada yılda ortalama 1 kez meydana geldiğini kaydeden Tsukuda, Japonya'da 10 yılda bir, Türkiye'de 100 yılda bir 8 ve üzeri deprem görüldüğünü bildirdi. Tsukuda, 7 şiddetinde depremlerin dünyada ortalama yılda 10 kez, Japonya'da bir kez, Türkiye'de ise 10 yılda bir kez görüldüğünü, 6 şiddetindeki depremlerin dünyada yılda 100 kez, Japonya'da 10 kez, Türkiye'de yılda 1 kez görüldüğünü, 5 şiddetindeki depremlerin ise dünyada yılda 1000 kez, japonya'da 100 kez, Türkiye'de ise 10 kez meydana geldiğini kaydetti. 
     Türkiye'deki depremlerin Afrika kıtasının kuzeye doğru ilerlemesi ve bir baskı yaratmasından kaynaklandığını hatırlatan Tsukuda, Kuzey Anadolu Fay hattının da bu baskı sonucu oluştuğunu, bu hattın 1939'da Erzincan depremi başta olmak üzere çeşitli tarihlerde büyük depremlere neden olduğunu anlattı. 
     
     ŞİDDETTEN FAY UZUNLUĞU TAHMİNİ... 
     Depremlerin şiddetinden fayın uzunluğunu tahmin edebildiklerini belirten Tsukuda, 4 büyüklüğünde bir depremde 1 kilometrelik bir fayın, 5 büyüklüğünde bir depremde 3 kilometrelik bir fayın, 7 büyüklüğünde bir depremde 30 kilometrelik bir fayın, 8 büyüklüğünde bir depremde ise 100 kilometrelik bir fayın hareket ettiğini tahmin ettiklerini söyledi. Tsukuda, ''Böylece depremin büyüklüğünden ne kadar alanın sarsıldığını tahmin edebiliriz'' dedi. 
     Depremin kara tabakalarında meydana geldiğini vurgulayan Tsukuda, kara tabakalarında meydana gelen değişmelerden yola çıkarak deprem tahmini çalışmalarına ağırlık verdiklerini söyledi. Büyük depremlerden önce yeraltı sularında hareketlilik görüldüğünü, ortaya çıkan stres nedeniyle yeryüzünün ve havanın ısındığını anlatan Tsukuda, uydu aracılığıyla bu ısı farklılıklarını izleyebildiklerini belirtti. Tsukuda, depremlerden önce radon gazı çıkışı nedeniyle havada meydana gelen iyonizasyonu takip ederek de bazı bilgilere ulaşılabileceğini ancak bu konudaki çalışmaların henüz çok yeni olduğunu söyledi. 
     Depremi önceden tahmin edebilmek için zaman içindeki yeraltı hareketlerinin bilinmesi gerektiğini anlatan Tsukuda, bu yıl içinde sürekli gözleme ağları adı altında zeminin genleşme ve sıkışmalarını uydu aracılığıyla tespit etmek üzere 1200 istasyon kurduklarını, micro depremler için de 1600 istasyondan oluşan yüksek duyarlıklı sismik ağ oluşturduklarını söyledi. Tsukuda, ''Yerin durumunu iyice araştırıp böylece bir afet oluşmasını önlemeye yönelik veriler oluşturmaya çalışıyoruz. Bu bakımdan güçlü hareket sismik ağı adı altında 3 bin 600 istasyonluk bir bilgi edinme ağı oluşturduk'' dedi. 
     
     ''YERALTINDAN İŞARETLER GELİYOR'' 
     Deprem tahmininde yeraltı sularının izlenmesinin çok önemli olduğuna inandığını anlatan Tsukuda, bunun için de Japonya'da sayısı 100 bin ile 1 milyon arasında 5-10 metrelik kuyulardan oluşacak bir yerel ağ kurmayı planladığını söyledi. Tsukuda, şunları kaydetti 
     ''Kuracağımız bu sistemlerde tüm Japonya'nın izlenmesi mümkün olacak. Bu bilgilerin edinilmesi ile nerede hareketlenme olduğunu gözlemek ve çevresinde tedbir almak da mümkün olacak. 
     Tabii ki depremin olup olmayacağını bilmek önemli ama nerede hangi büyüklükte olacağına dair verilere ulaşmak afetin önlenmesi açısından çok daha önemli. Bunun için doğaya iyi bakmak ve doğru değerlendirmek gerektiğini düşünüyorum. Yeraltından bize işaretler geliyor. Bu işaretleri derleyip topladığımızda ilginç sonuçlara ulaşıyoruz.'' Türkiye'de özellikle Kuzey Anadolu Fay hattının batısında bir deprem ihtimalinin söz konusu olduğunu hatırlatan Tsukuda, bu bölgeyi ele alarak bir veri araştırması çalışması yapılmasını ve insanlara afeti önlemeye yönelik bilinç kazandırılmasını tavsiye etti. 
     
     KENDİNİ KORUMA KILAVUZU 
     Uluslararası İşbirliği ve Eğitim Akademisi IACAT 2. Başkanı Yoshikazu Nakahama da ''Büyük Depremde Kendini Koruma Kılavuzu'' konulu bir bildiri sundu. 
     Kobe depreminden görüntüler eşliğinde bilgiler veren Nakahama, 1995 yılında meydana gelen ve 6 bine yakın kişinin öldüğü Kobe depreminin 10 saniye sürdüğünü belirterek, insanların her zaman depreme hazırlıksız yakalandıklarını, 5 şiddetinden büyük depremlerde insanların ayakta bile duramadıklarını söyledi. 
     Depremde ilk yapılması gereken şeyin kafanın korunması olduğunu anlatan Nakahama, bunun için deprem sırasında kafanın korunmasını sağlayacak bir yere sığınılmasını önerdi. 
     Kobe depreminde ölenlerin büyük çoğunluğunun bina altında kalmaları nedeniyle hayatını kaybettiğini anlatan Nakahama, bunun için binaların güçlendirilmesine büyük önem verdiklerini bildirdi. 
     Evlerin depreme dayanıklılığının ölçülerek gerekli yerlerin tamir edilmesini tavsiye eden Nakahama, yatak odasına yatak yanına yüksek veya cam türü eşyalar konulmamasını, eşyaların devrilmesini önleyecek tedbirler alınmasını önerdi. 
     Depreme hazırlık için oluşturduğu 25 maddelik listeyi de okuyan Nakahama, herkesin bir el feneri, yedek pil, en az bir el radyosu, içme suyu, yangın söndürücü, ilk yardım malzemesi ile adres, isim, acil haberleşme telefonları ile kan grubunun yazılı olduğu acil haberleşme kartının bulundurulması gerektiğini bildirdi. Nakahama ayrıca yakın çevre ve komşular, ayrıca bina yönetimi ile afet önlemleri üzerine ortak hazırlık yapılması gerektiğini kaydetti. 
     
</TEXT>
</DOC>
