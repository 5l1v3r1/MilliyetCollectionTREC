<DOC>
<DOCNO> 265139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/ekonomi/eko01.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK TMSF'nin elinde gazete ve TV olmamalı 
</HEADLINE>
<TEXT>


RTÜK Başkanı, TMSF'nin bir kamu kuruluşu olduğunu ve gazete veya televizyona sahip olmaması gerektiğini söyledi 

ANKARA ANKA 

Radyo Televizyon Üst Kurumu RTÜK Başkanı Fatih Karaca, bir kamu kuruluşu olan Tasarruf Mevduatı Sigorta Fonu'nun TMSF herhangi bir gazete ya da televizyon kanalına sahip olmaması gerektiğini söyledi. 
CHP Grup Başkan Vekili Kemal Anadol, Ankara Milletvekilleri Bayram Meral ve Zekeriya Akınca, Malatya Milletvekili Muharrem Kılıç ve Bursa Milletvekili Ali Dinçer'le birlikte, RTÜK Başkanı Fatih Karaca'yı ziyaret etti. Anadol, Karaca'ya, özellikle Uzan Grubu ve işadamı Erol Aksoy'dan alınan radyo, TV ve dergilerin TMSF'nin elinde olmasıyla ilgili şikayetlerini bildirdi. Star ve Aksoy grubunun 17 TV, 15 radyo, bir gazete ve altı dergisine TMSF tarafından el konulduğunu anımsatan Anadol, bu yayın organlarının artık hükümetin sesi haline geldiğini iddia etti. Anadol, "Bunlar bir an önce şeffaf biçimde özel sektöre aktarılmalıdır" dedi. 

'Doğru bulmuyoruz' 
RTÜK Başkanı Fatih Karaca da üst kurul olarak bu kuruluşların kamu elinde olmasını doğru bulmadıklarını ifade ederek, kuruluşların bir an önce TMSF'nin elinden çıkması gerektiğini söyledi. TMSF'nin RTÜK'ten yayın organlarıyla ilgili görüş istediğini kaydeden Karaca, bu konudaki görüşlerini tamamladıklarını, yakında TMSF'ye ileteceklerini bildirdi. Karaca, "Bu konuda tek seslilik tespit edersek değerlendiriz" dedi. 
Anadol, hükümetin kendisine "muhafazak r demokrat ve milliyetçi" bir kimlik tanımladığını, el koyduğu bazı TV'lerle erotik yayın yaptığını dile getirdi. Anadol, "Bu hukukun yanı sıra ahlaka da aykırı" dedi. Anadol, el konulan yayın organlarında çalışanların işten çıkarılarak yerlerine hükümete yakın elemanların alındığını da savundu. 


</TEXT>
</DOC>
