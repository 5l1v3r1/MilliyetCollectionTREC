<DOC>
<DOCNO> 273661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy21.html </URL>
<DATE> 2004/09/21/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
AKP'den CHP'nin olağanüstü toplantı çağrısına ret 
</HEADLINE>
<TEXT>

     AKP Genel Başkan Yardımcısı Dengir Mir Mehmet Fırat, CHP'nin TBMM'yi TCK için olağanüstü toplantıya çağırma başvurusunu kabul etmeyeceklerini açıkladı. Fırat, CHP'nin başvurusunu "hayretle" söyledi ve "TCK'nın ne zaman görüşüleceğinin kararı AKP Grubuna aittir" dedi. 
     Fırat, AKP Genel Merkezi'nde düzenlediği basın toplantısında CHP'nin olağanüstü toplantı çağrısı için "Hayretle karşıladık. TCK'nın görüşülmesi için TBMM'yi AKP olarak davet ettiğimizde aynı siyasi partinin yetkilileri neden 15 gün beklemeyip olağanüstü toplantıya çağırmamızı anlayamadıklarını söylüyorlardı. AB'nin emir ve talimatları doğrultusunda bunu yaptığımızı söylüyorlardı" diye konuştu. 
     Fırat, TBMM'yi toplayıp çalıştırmak için yeterli sayıya partisinin sahip olduğunu vurgulayarak, "TCK'nın ne zaman görüşüleceğinin kararı AKP Grubuna aittir" dedi. 
     
     "ERDOĞAN TÜRKİYE'NİN İMAMI DEĞİL" 
     CHP'yi özellikle AB gibi ulusal konuları günlük siyasete malzeme etmekle suçlayan Fırat, "CHP'nin nezaket ve nezahat kuralları dışında sokak ağzıyla Sayın Başbakanı itham etmesini şiddetle kınıyorum. Recep Tayyip Erdoğan Türkiye'nin başbakanıdır. Türkiye'nin imamı filan değildir" diye konuştu. CHP'ye siyaseti nasıl yapacağı konusunda birşey söyleyemeyeceklerini ancak nezaket kurallarını beklemenin de hakları olduğunu ifade eden Fırat, bu sınırların aşılması halinde CHP'ye yönelik yargıya başvuracaklarını da belirtti. 
     TCK'nın gerekçeleri belirtilerek yürürlük maddesinde geri çekildiğini bunun da teknik nedenlerden kaynaklandığını kaydeden Fırat, zinayı kastederek "O yasanın içinde olmayan bir madde varmış gibi gösterilerek Türkiye'nin dışarıya jurnallenmesi kimseye yarar getirmez" dedi. Fırat, iki yıldır AKP'ye AB yolundaki adımları nedeniyle edep dışı uslüplarla saldıranların ilginç bir biçimde şimdi TCK nedeniyle AB üyeliğinin engellendiğini savunarak ortaya çıktıklarını söyledi. Fırat, TCK'nın istismar edildiğini savunarak, "AKP Grubu bu karmaşaya son vermek, birilerinin bunun üzerinden siyaset yapmasını engellemek için gerekli kararı alacaktır. Bu kudrete de sahiptir" diye konuştu. 
     
     "AB'DEN GELEN AÇIKLAMALARI CİDDİYE ALIYORUZ" 
     Fırat bir soru üzerine AB yetkililerince TCK konusunda yapılan açıklamaları ciddiye aldıklarını, değerlendirdiklerini, Başbakan Erdoğan'ın da Brüksel ziyaretinde muhataplarıyla görüşeceğini söyledi. 
     Fırat, TCK'yı temel hukuk düzenlemeleri olarak CMUK ve İstinaf Mahkemeleri yasalarıyla birlikte çıkarmak için geri çektiklerini, geri çekilme gerekçesinin zina olmadığını daha baştan yürüklük maddesinde geri çekmeyi öngördüklerini söyledi. Fırat, TCK'nın 6 Ekim'e kadar çıkarılıp çıkarılmayacağı yönündeki sorulara açık yanıt vermekten kaçınırken, "AKP kendisi meclisi toplayıp TCK'yı çıkartabilir mi" sorusunu "Olabilir, siyaset dinamik bir olaydır" yanıtını verdi. 
     Fırat, zinanın mevcut TCK içinde bulunmadığına işaret ederek, "Olmayan maddeyle Türkiye jurnalleniyor" dedi. Zina maddesinin yeniden konulup konulmayacağına ilişkin bir soruya da Fırat, daha önce kullandığı "Bunu söylemek deprem olup olmayacağını bilmek gibi birşey" ifadesiyle yanıt verdi. 
     
</TEXT>
</DOC>
