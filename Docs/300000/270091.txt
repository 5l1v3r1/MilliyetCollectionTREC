<DOC>
<DOCNO> 270091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy14.html </URL>
<DATE> 2004/09/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Dışişleri "ABD ile Sadr arasındaki çatışmalarda Türkmenler de öldü" 
</HEADLINE>
<TEXT>

     Dışişleri Bakanlığı, Irak'ın Telafer bölgesinde ABD güçleri ile Sadr'a bağlı direnişçiler arasındaki çatışmalarda Türkmen sivillerin de öldüğünü, ancak Türkmenler ile ABD güçleri arasındaki bir çatışma olmadığını bildirdi. 
     Bakanlık Sözcüsü Namık Tan, haftalık basın toplantısında, son günlerde Irak'ta Telafer bölgesinde Türkmenlerle ABD askerlerinin çatıştığına ilişkin bazı haberler yer aldığını hatırlatarak, şunları kaydetti 
     ''İlgili askeri ve sivil kurumlara bölgedeki kaynaklarından ulaşan teyit edilmiş bilgi ve istihbarata göre, Sadr'a bağlı direnişçilerle ABD askerleri arasındaki çatışmalar Telafer bölgesine sıçramıştır. Bölgedeki nüfusun çoğunluğunu Türkmenlerin oluşturması sebebiyle çatışmalarda Türkmen siviller de hayatlarını kaybetmişlerdir.'' Sözcü Tan, bazı gazetelerde yer alan ''Türkmenler ile ABD askerleri arasında çatışmalar yaşandığına'' yönelik iddiaların ise gerçeği yansıtmadığını kaydetti. 
     Bu konuya ilişkin olarak ABD makamları ile temasa geçilip geçilmediğinin sorulması üzerine Tan, Türkmenler konusunda gerek Dışişleri Bakanlığı gerekse diğer ilgili kurumların ne kadar hassas olduğunun bilindiğini söyledi. Tan, bu çerçevede Türkmenlerin güvenliği, refahı ve bölgedeki diğer gruplarla barış içinde yaşamalarının Türkiye için çok büyük önem arz ettiğini belirterek, bu hassasiyeti ilgili taraflara her fırsatta vurguladıklarını bildirdi. 
     
</TEXT>
</DOC>
