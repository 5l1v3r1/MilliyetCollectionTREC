<DOC>
<DOCNO> 276395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/spor/yciftci.html </URL>
<DATE> 2004/10/01/ </DATE>
<TIME>  </TIME>
<AUTHOR> Mehmet ÇİFTÇİ  </AUTHOR>
<HEADLINE>
Kendi etti, kendi buldu 
</HEADLINE>
<TEXT>



San Mames Stadı daha önce Beşiktaş ve Galatasaray'a pahalıya patlamıştı. Dün de Trabzonspor aynı kabusu yaşadı. Aslında Türk takımları sadece burada değil, İspanya'nın hiçbir stadında başarılı olamıyorlar. Geçen seneyi hatırlayalım İspanyollar Türk takımlarını bir bir kupa dışına itmişti. Beşiktaş, Galatasaray, Gençlerbirliği ve Trabzonspor, tel tel dökülmüşlerdi. Gerçekte Trabzonspor havluyu 3-0'dan 3-2'ye getirdiği ilk maçta atmıştı. Sen böyle bir avantajı koruyamazsan, bu İspanyollar evinde kimseye acımaz. 

Çözüm bulmalı 
Trabzonspor'u anlamak gerçekten zor. Dinamo Kiev'de galipken Şampiyonlar Ligi'ne evinde mendil sallıyor, evinde işi bitirmişken, UEFA Kupası'nın dışında kalıyor. Bunun nedenlerini eminim ki Teknik Direktör Ziya Doğan çok iyi biliyordur. Bu durumu hem açıklamalı, hem de çözüm bulmalı. Eğer kafası Beşiktaş'ta ise bir noktada kendisini haklı görebiliriz. Ama futbolculara ne demeli. İnanılmaz bir konsantrasyon eksikliği içindeler. Oyunun bir bölüm çok iyi top çeviriyorlar, rakibi köşeye sıkıştırıyorlar. Ancak bazı bölümlerde sanki uyur gezer gibiler. O arada da golleri yiyorlar. 
Trabzonspor'un büyük umutlar bağladığı Gökdeniz ile Fatih Tekke ne yazık ki dün sahada yoktular. Bilbao savunması arasında kayboldular. Ne top aldılar, ne de baskıdan kurtulmak için çaba harcadılar. Trabzon'a yazık oldu diyemiyorum. Şanssız da diyemiyorum. Çünkü kendi etti, kendi buldu. Avrupa defteri erken kapandı, umarız iyi giden ligde böyle tökezlemezler. 



</TEXT>
</DOC>
