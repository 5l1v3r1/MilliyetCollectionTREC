<DOC>
<DOCNO> 259925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun33.html </URL>
<DATE> 2004/08/02/ </DATE>
<TIME> 20.07 </TIME>
<AUTHOR>  </AUTHOR>
<HEADLINE>
KKTC, BM'yi Rumların yapacağı eylem için uyardı 
</HEADLINE>
<TEXT>

     KKTC Dışişleri Bakanlığı ve Başbakan Yardımcılığı, Rumların 11 Ağustos'ta Gazimağusa Akyar kapısından geçerek kapalı Maraş'a yapacakları belirtilen eylem konusunda Birleşmiş Milletler Barış Gücü'nü BMBG ve Rumları uyardı. 
     Bakanlık, Rum tarafını, ''gerginlikten başka bir işe yaramayacak bu gibi girişimlerden vazgeçmeye'' çağırdı. 
     Bakanlıktan yapılan yazılı açıklamada, ''Böylesi bir eylemin gerçekleşmesi halinde yaratabileceği tehlikeli ve olumsuz sonuçlar hakkında ikazda bulunulduğu'' kaydedildi. 
     ''Bu gibi eylemlerin engellenmesinin BMBG'nin görevi olduğunu ve meydana gelebilecek olaylardan başta Rum yönetimi ile birlikte BMBG'nin de sorumlu olacağını hatırlatırız'' denilen açıklamada, ''Geçmişte Rum yönetiminin teşvikiyle düzenlenen sınır eylemlerinin Kıbrıs'ta yıllardır oluşturulmaya çalışılan güven ortamını bozmaktan başka bir amaca hizmet etmediği'' vurgulandı. 
     Bakanlık açıklamasında, ''Şimdi planlanmakta olan bu gösterilerin de halen Ada'da süren sükunu bozmaya ve referandum sonrası Kıbrıs Türk halkına duyulan sempatiyi değiştirebilecek bir gündem yaratma amacını taşıdığının açık olduğu'' belirtildi. 
     Açıklamada şöyle denildi 
     ''Bu itibarla, uluslararası toplumu Rum tarafının yaymaya çalışacağı olası gerginlikleri engellemesi hususunda girişimde bulunmaya, Rum tarafını ise bir kez daha gerginlik yaratmaktan başka bir işe yaramayacak bu gibi girişimlerden vazgeçmeye ve sağduyuyla hareket etmeye davet ederiz.'' 
     
</TEXT>
</DOC>
