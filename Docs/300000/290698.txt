<DOC>
<DOCNO> 290698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sontur10.html </URL>
<DATE> 2004/11/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
TÜBİTAK burslarında büyük artış... 
</HEADLINE>
<TEXT>

     Türkiye Bilimsel ve Teknik Araştırma Kurumu TÜBİTAK , yeni yılda lisans, lisansüstü ve doktora öğrencilerine verilecek burs miktarlarını belirledi. Burslar, önemli miktarlarda artırıldı. 
     Alınan bilgiye göre, lisans, lisansüstü, doktora ve doktora sonrası araştırma bursları ile bilimsel etkinliklere katılmayı destekleme programlarında 2005 yılı burs ve destek miktarları belirlendi. Yeni yılda Yeni Türk Lirası'na geçilecek olması nedeniyle, yeni burs ve destek miktarları da buna uygun olarak YTL cinsinden tespit edildi. 
     TÜBİTAK, ''Üniversite Ödül Burs Programı'' adı altında, orta öğrenimi sırasında Türkiye'yi Uluslararası Bilim Olimpiyatları'nda temsil eden başarılı öğrenciler ile lise düzeyinde uluslararası proje yarışmalarında birincilik, ikincilik ya da üçüncülük kazanan öğrenciler ve Ulusal Bilim Olimpiyatları'nda başarı kazanan öğrencilere aylık olarak verdiği 180 milyon liralık bursu yeni yılda 250 YTL'ye çıkardı. 
     Üniversite öğrencilerinin yurtiçi ya da yurtdışı araştırma projelerinin desteklenmesi amacıyla proje başına verilen 600 milyon lira, yeni yılda 750 YTL'ye yükseltildi. 
     TÜBİTAK'ın en çok ilgi gören burslarının yer aldığı ''Lisansüstü Öğrencilerine Yönelik Program''da ise yurtiçinde yüksek lisans yapan ve ücretli görevi olmayanlara verilen 400 milyon liralık burs 1250 YTL'ye, ücretli görevi olanlara 75 milyon lira olarak verilen aylık burs da 300 YTL'ye çıkartıldı. 
     Yurtiçi ve yurtdışı doktora bursları, ücretli görevi olmayanlar için 720 milyon liradan 1500 YTL'ye, ücretli görevi olanlar için 90 milyon liradan 400 YTL'ye yükseltilirken, dönemlik 100 milyon liralık ek burs ise 400 YTL olacak. Yurtdışı bütünleştirilmiş doktora bursları 1500 YTL ve 400 YTL olarak ödenecek. 
     Yurtdışı doktora burs programlarında verilen NATO bursları ise sona erdi. NATO kaynaklı sağlanan bursların yerine TÜBİTAK, kendisi organize ederek bu bursları vermeye devam edecek. Bu burs miktarları dolar olarak ödendiği için herhangi bir artışa gidilmedi. 
     Doktora sonrası araştırıcıları desteklemeye yönelik programda yurtiçi bursları gelecek yıl 1750 YTL olarak verilecek. Yurtiçi bilimsel etkinliklere katılma desteği 3 bin YTL, yurtdışı katılımda ise bin dolar düzeyinde verilecek. 
     
</TEXT>
</DOC>
