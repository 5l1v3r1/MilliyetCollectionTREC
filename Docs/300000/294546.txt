<DOC>
<DOCNO> 294546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur16.html </URL>
<DATE> 2004/12/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bu kamyondan burnu bile kanamadan kurtarıldı 
</HEADLINE>
<TEXT>

     Yakup YILMAZ DHA 

ADANA'da şarampole düşen kamyonda sıkışan muavin 33 yaşındaki Celil Zengin sıkıştığı yerden burnu bile kanamadan başarılı bir operasyonla çıkarıldı. 
     Kaza dün saat 01.00 sıralarında Tarsun-Adana-Gaziantep TAG Otoyolu'nda meydana geldi. 38 yaşındaki Rasim Zengin yönetimindeki poşet yüklü 65 EA 486 plakalı kamyon, Dilberlersekisi Viyadüğü yakınlarında direksiyon kontrolünü yitirerek, şarampole düştü. 
     Bu sırada şoför Zengin camdan fırladı. Kamyonun arka koltuğunda uyuyan Zengin'in kardeşi ve aynı zamanda muavini Celil Zengin, hurdaya dönen araçta sıkıştı. Demir yığınına dönen kamyonun ön tarafına bacakları sıkışan Celil Zengin kaza yerine gelen Adana Büyükşehir Belediyesi'ne bağlı CANKUR ekiplerinin başarılı çalışmasıyla kısa sürede kurtarıldı. 
     Kurtarma sırasında baygınlık geçiren Zengin kardeşler ambulanslarla Adana Numune Hastanesi'ne götürüldü. Acil serviste ilk tedavileri yapılan her iki kardeşinin sağlık durumunun iyi olduğu açıklandı. Kamyondan dökülen poşet balyaları ise polisler tarafından toplandı. 
     
</TEXT>
</DOC>
