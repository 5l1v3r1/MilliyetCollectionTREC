<DOC>
<DOCNO> 257250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/spor/aspo.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
BANA SAHİP ÇIKIN 
</HEADLINE>
<TEXT>


Celta Vigo ile Beşiktaş yüzünden arası açılan İspanyol futbolcu, "Del Bosque'ye verdiğim sözün arkasında durmak için büyük savaş veriyorum. Umarım, Türk yöneticiler de bana sahip çıkar" dedi 

ÖZEL RÖPORTAJ MEHMET ÇİFTÇİ 


İSPANYA'DA, ona "Yüreğini, ayağına koyan futbolcu" diyorlar. Ülkenin tartışmasız en iyi sol ayağı JUANFRAN... Yüreğini de, röportaj için fotoğraf çektirmek istediğimiz ve "İstersen, kulüp dışında..." teklifini getirdiğimizde verdiği yanıtla kanıtladı "Kimseden korkum yok. Başkan bile görebilir".. 
Celta Vigo geçen sezon İkinci Lige düştüğünde, dakikalarca sahanının ortasında "hüngür hüngür" ağlayan ve medyaya konu olan Juanfran, kendisine uzatılan mikrofonlara duygularını özetliyordu "Akan gözyaşlarım, emeğimin teriydi. Duygularımla sahaya çıkar, sevincimi de, gözyaşlarımı da herkesle paylaşırım". 
Del Bosque'nin çağrısına hiç düşünmeden "Evet" dediğini söyleyen İspanyol oyuncu, kendisini şimdiden Beşiktaşlı gibi hissettiğini söylemekten de kaçınmadı. Sorularımızı da içtenlikle yanıtladı 

Bize teklifin öyküsünü anlatır mısın 
"Akşam evde otururken, eski hocam Del Bosque aradı. 'Solda sana ihtiyacım var, gelir misin ' diye sordu. Hiç düşünmeden 'Evet' dedim. Alacağım parayı bile konuşmadık. Daha sonra Beşiktaş, Celta ile temasa geçti. Türk takımının 2.5 milyon euro önerdiğini söylediler. Celta Başkanı, beni çağırdı fikrimi sordu. Ben de 'Beşiktaş'a gidiyorum' dedim. Aramızda tartışma çıktı. Beni ucuza kaptırmak istemiyorlardı, ağırdan almamı istediler. Reddettim. Del Bosque'ye iki yüzlülük yapamayacağımı, sözümün arkasında duracağımı söyledim. O günden sonra da, başkan ve yönetimle aram bozuldu." 

"Menajerim bekliyor" 
"Celta Vigo seni, Beşiktaş'a satmaya yanaşmazsa ne yapacaksın 
"Olayın, bu boyutlara geleceğini tahmin etmiyorum. Sonuçta hepimiz profesyoneliz. Türkiye'de yeni bir sayfa açmak istiyorum. Ortada bazı maddi sorunlar var. Ancak futbolcu gideceğini kafasına koymuşsa, bunun önüne geçemezler. Celta'yı kafamda bitirdim. Onlar da biliyorlar. Artık verimli olamam. Açıkçası Beşiktaş'a verdiğim sözün arkasında durmak için büyük mücadele veriyorum. Umarım Beşiktaş da, bana sahip çıkar. Sizin aracılığınızla bunu herkes bilsin." 

Beşiktaş dışında teklif aldın mı 
"Hem İspanya'dan hem de yurtdışından teklifler geldi. Öncelikle, Beşiktaş'taki gelişmeleri bekliyorum. Del Bosque 'Bekle' dedi, bekliyorum. Menajerime de talimat verdim, hiçbir takımla görüşmeyecek". 

Türk futbolunu ve Beşiktaş'ı ne kadar tanıyorsun Türkiye'de başarılı olacağına inanıyor musun 
"Kesinlikle başarılı olurum. Del Bosque'nin emrinde kim futbol oynamak istemez ki. Türk futbolunu artık herkes tanıyor. Milli takımın başarısı, Beşiktaş, Galatasaray ve Fenerbahçe'nin transferleri, Türkiye'yi gündeme getirdi. Beşiktaş'a geleyim veya gelmeyeyim, bu takım Avrupa'da çok ses getirecek." 

Del Bosque tarifi 
'Müthiş hoca' 
"Del Bosque tanıdığım en karakterli hocadır. Müthiş bir tecrübeye sahip. Futbolcunun ruhundan çok iyi anlıyor. Beşiktaş'a bir proje için gittiğini biliyorum. Bu projesini gerçekleştirmeden, asla pes etmez. Bana göre Beşiktaş Avrupa'nın en deneyimli hocasını işbaşına getirdi. Doğrusu onun bu projesi beni de heyacanlandırdı. Beşiktaş'taki başarısında katkım olmasını istiyorum. 10 yeni futbolcu ve Carew'i transfer etmişler. Bu da gösteriyor ki, Del Bosque herşeyi sil baştan yaratmak istiyor." 


</TEXT>
</DOC>
