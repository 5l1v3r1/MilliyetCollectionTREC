<DOC>
<DOCNO> 289596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur13.html </URL>
<DATE> 2004/11/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
ÖSS'ye başvurular haftaya başlıyor... 
</HEADLINE>
<TEXT>

     Üniversite adaylarının maratonu haftaya başlıyor. 
     2005-Öğrenci Seçme Sınavı'na ÖSS girmek veya mesleki ve teknik ortaöğretim kurumlarından meslek yüksekokulları ile Açıköğretim ön lisans programlarına sınavsız geçmek isteyen adaylar, 22 Kasım-6 Aralık 2004 tarihleri arasında başvurabilecekler. 
     Öğrenci Seçme ve Yerleştirme Merkezi ÖSYM tarafından 19 Haziran 2005 tarihinde gerçekleştirilecek ÖSS'ye, 2004-2005 eğitim-öğretim yılında ortaöğretim kurumlarının son sınıfında okumakta olan öğrenciler, ortaöğretim kurumlarının son sınıflarında beklemeli olanlar, ortaöğretim kurumlarının dışarıdan bitirme sınavlarına girenler, ortaöğretim kurumlarından mezun olanlar ve ortaöğrenimlerini yabancı ülkelerden yapanlar başvurabilecek. 
     Özel yetenek ve Açıköğretim programlarına girmek veya yurtdışında öğrenim görmek isteyen adayların da ÖSS'ye katılması gerekiyor. 
     ÖSS kılavuzu ve başvuru formlarını halen okumakta olanlar kendi okul müdürlüklerinden, diğerleri ise herhangi bir lise müdürlüğünden veya ÖSYM sınav merkezi yöneticiliklerinden 4 milyon lira karşılığında alabilecekler. 
     Sadece ÖSS'ye girecek adaylar sınav ücreti olarak 40 milyon lirayı bankaya yatıracaklar. Sadece sınavsız geçiş için başvuracak adaylar ise 6 milyon lira ödeyecekler. 
     Adaylar, ücreti ödediklerine ilişkin bankadan aldıkları dekontu, kılavuzdaki kurallara uygun dolduracakları formla birlikte başvuru formunu aldıkları yerlere teslim edecekler. 
     2005-Yabancı Dil Sınavı'na YDS katılmak isteyen adaylar ise 4-15 Nisan 2005 tarihleri arasında bankaya 40 milyon lira daha yatıracaklar. YDS, 26 Haziran 2005'te gerçekleştirilecek. 
     
</TEXT>
</DOC>
