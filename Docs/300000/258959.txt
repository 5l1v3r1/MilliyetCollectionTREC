<DOC>
<DOCNO> 258959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun15.html </URL>
<DATE> 2004/07/29/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İngiltere'de iki üniversiteden İslami eğitim veren koleje onay 
</HEADLINE>
<TEXT>

     İngiltere'de yayınlanan The Times gazetesi, ülkede öğretim yapan iki üniversitenin, İslami eğitim yaptığı bilinen iki kolejin eğitimine onay verdiğini bildirdi. 
     Her iki kolejin de radikal yöneticileriyle tanındığını savunan Times gazetesi, İngiltere'deki camilere imam yetiştirmek üzere kurulan iki kolejin eğitimlerine iki üniversitenin de onay vermesi üzerine, muhalefetin konuyla ilgili soruşturma açılması çağrısı yaptığını duyurdu. 
     Kolejlerden birinin The European Institute of Human Sciences EIHS , diğerinin de Markfield Institute of Higher Education olduğunu belirten Times, her iki okulun da vakıf okulu statüsünde bulunduğunu hatırlattı. 
     Markfield koleji rektörünün Prof. Hurşit Ahmet olduğunu ve okulun Leicester yakınındaki kampusunun geçen yıl Prens Charles tarafından açıldığını yazan Times, Hurşit Ahmet'in aynı zamanda Pakistan'ın en radikal İslami partisinin de başkan yardımcısı olduğuna dikkat çekti. 
     Hurşit Ahmet'in Afganistan'daki Taliban rejimine verdiği açık destekle tanındığını belirten gazete, Ahmet'in başında bulunduğu Markfield kolejinden çıkan öğrencilere Lougborough Üniversitesi tarafından eğitim hakkı tanındığını bildirdi. 
     EIHS'nin ise Galler Üniversitesi tarafından tanındığını belirten Times, Arapça eğitim veren bu kolejin aybaşındaki İngiltere ziyaretiyle olay yaratan Yusuf El Kardavi'ye yakın olduğunu öne sürdü. 
     Öte yandan Muhafazakar Partili Gölge Eğitim Bakanı Tim Collins, bu kolejlerin gerçek durumları hakkında ayrıntılı soruşturma yapılmasını istedi. 
     
</TEXT>
</DOC>
