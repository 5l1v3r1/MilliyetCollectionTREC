<DOC>
<DOCNO> 293550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur30.html </URL>
<DATE> 2004/11/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ayrıldığı eşini sokak ortasında bıçakladı .. 
</HEADLINE>
<TEXT>

     Çanakkale'nin Biga İlçesi'nde ayrıldığı eşiyle barışmak isteyen kişi, eşini ikna edemeyince sokak ortasında 8 yerinden bıçaklayarak ağır yaraladı. 
     Emin Kaya, bir süre önce ayrıldığı bir çocuğunun annesi olan Ayşe Kambur'u, yeniden barışabilmek amacıyla bir pastaneye davet etti. 
     Kaya, pastanede bir süre konuştuğu eşini barışmaya ikna edemeyince, sinirlenerek masadan kalkıp sokağa çıktı. Daha sonra eşini sokağa çağıran ve barışmak için bir süre daha konuşan Emin Kaya, tüm konuşmalarına rağmen barışmaya ikna edemedi. 
     Kaya, sokaktaki tartışmanın ardından cebinden çıkardığı bıçakla eşini 8 yerinden bıçakladı. 
     Çevredekiler tarafından Biga Devlet Hastanesi'ne kaldırılarak ilk müdahalesi yapılan ve ameliyata alınan Ayşe Kambur, daha sonra Çanakkale Devlet Hastanesi'ne sevk edilerek, Yoğun Bakım Ünitesi'nde tedavi altına alındı. 
     Hastane yetkilileri, Ayşe Kambur'un bilincinin açık olduğunu, ancak hayati tehlikesinin sürdüğünü bildirdiler. Emin Kaya ise polise teslim oldu. 
     Kaya'nın, Çanakkale Emniyet Müdürlüğü'nde hizmetli olarak çalıştığı öğrenildi. 
     
</TEXT>
</DOC>
