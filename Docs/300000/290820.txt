<DOC>
<DOCNO> 290820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun02.html </URL>
<DATE> 2004/10/16/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
BM'ye göre Sudan'ın Darfur bölgesinde saldırılar devam ediyor... 
</HEADLINE>
<TEXT>

     BM, Sudan'ın Darfur bölgesinde saldırılar olduğuna ilişkin raporlar alındığını bildirdi. 
     BM sözcülerinden Stephane Dujarric, bölgenin güneyindeki Uma Kasara köyünde yaşayanların, 2 Ekim'de kimliği belirsiz kişilerin saldırısına uğradıklarını ve kendi köyleriyle yakınlardaki iki köyden 650 ailenin ayrıldığını söylediklerini belirtti. 
     Dujarric, saldırılar nedeniyle onbinlerce insanın öldüğü, yaklaşık 1.5 milyon kişinin evlerini terk etmek zorunda kaldığı bölgede 4 köyün daha saldırıya uğradığına ilişkin haberler aldıklarını ifade etti. 
     Sözcü Dujarric, Darfur'daki kargaşanın devam etmesinin belirtilerinden biri olarak da eyaletin başkenti Nyala yakınlarındaki Kalma kampına gelen kişilerin sayısının artmasını gösterdi. Kalma'da halen 60 bin kadar evsiz insan yaşıyor. 
     BM, Darfur'daki olayları, dünyanın en kötü insani krizi olarak niteliyor. 
     Darfur'daki sorun, Afrikalı çiftçilerle hükümet yanlısı olduğu bildirilen göçebe Araplar arasında başlayan çatışmalardan sonra çıkmıştı. 
     Sudan Hükümeti, Fransa büyüklüğündeki Darfur'da, Cancevidler adı verilen Arap milislere destek verdiği iddialarını reddediyor. 
     
</TEXT>
</DOC>
