<DOC>
<DOCNO> 279983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sondun02.html </URL>
<DATE> 2004/10/14/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Cheney'in kızına ''lezbiyen'' diyen Kerry son raundu kaybetti... 
</HEADLINE>
<TEXT>

     ABD'de 2 Kasım başkanlık seçimi öncesinde televizyonlardan canlı yayınlanan üçüncü ve son başkanlık yarışı tartışmasında ABD Başkanı George W. Bush, Demokrat Partili rakibi Senatör John Kerry karşısında daha başarılı bir performans sergiledi. 
     Arizona State Üniversitesi'nde gerçekleştirilen, gazeteci Bob Schieffer'ın yönettiği ve sadece iç politika konularının konuşulduğu son canlı televizyon tartışmasında Bush'un, üç televizyon tartışmasındaki en başarılı performansını sergilediği görüldü. 
     Kendinden emin bir tavır sergileyen Bush, özellikle karısı Laura Bush'tan aldığı desteği, karısı ve çocuklarına olan sevgisi ve dini inançlarının hayatındaki önemini anlatırken samimiyetiyle puan topladı. Başkan Bush, "Laura bana bu kez dik durmamı ve surat asmamamı söyledi" diyerek salondaki izleyicileri güldürdü. Bush, özellikle ilk canlı televizyon tartışmasında gergin ve kambur durmakla eleştirilmişti. 
     Senatör Kerry'nin ise daha önceki televizyon tartışmalarında verdiği cevapları, "düğmeye basılmış gibi" tekrarladığı görüldü. Kerry'nin, karısı Teresa Heinz Kerry'den aldığı desteğe ilişkin soruya annesini anlatarak yanıt vermesi dikkati çekti. 
     
</TEXT>
</DOC>
