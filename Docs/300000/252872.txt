<DOC>
<DOCNO> 252872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sontur17.html </URL>
<DATE> 2004/07/04/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Van Valisi Bombacının kullandığı uzaktan kumandalı telsiz bulundu 
</HEADLINE>
<TEXT>

     Van Valisi Hikmet Tan, bombacının kullandığı uzaktan kumandalı telsizin, güvenlik güçlerinin yaptığı araştırma sonucu olay yeri yakınlarında bulunduğunu söyledi. 
     Vali Tan, kendisinin hedef alındığı saldırıda kullanılan 65 EA 276 plakalı Lada Samara marka araçla ilgili araştırmanın, çok yönlü sürdürüldüğünü ifade ederek, ''Araç satıldığı günden bu yana 3-4 kez el değiştirmiş. Araç satışları sırasında noter sözleşmesi yapılmadığı için aracın şu anki sahibine ulaşılamıyor'' dedi. 
     Bomba uzmanlarının araçta yaptığı incelemelerde önemli bulgular elde edildiğine de değinen Tan, şöyle konuştu 
     ''Araçtaki bomba düzeneği bir telsiz aracılığıyla döşenmiş. Biri araçta, diğeri de bombacının elinde olmak üzere, saldırıda 2 telsiz kullanılmış. Benim geçişim sırasında bombacı, elindeki telsizin düğmesine basarak araçtaki bombayı patlatıp, olay yerinden uzaklaşmış. Emniyet ekiplerimizin olaydan sonra yaptığı araştırmalarda bombacının kullandığı telsiz, piliyle birlikte caddenin karşısındaki manavın arkasında bulundu. Güvenlik güçlerimiz olayı çok yönlü soruşturuyor.'' 
     
</TEXT>
</DOC>
