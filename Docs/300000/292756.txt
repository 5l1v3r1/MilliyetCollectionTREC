<DOC>
<DOCNO> 292756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/spor/spo04.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon raydan çıktı 1-1 
</HEADLINE>
<TEXT>


Bordo-Mavililer, Fenerbahçe yenilgisinin ardından moral bulmak için gittiği Konya'da da hayal kırıklığına uğradı. Fatih'in şık golüyle umutlanan Karadeniz ekibine Zafer Biryol darbe indirdi 


Puan farkı açıldı 
TRABZONSPOR, Saffet Susiç'in takımın başına geçmesinin ardından büyük çıkış yakalayan Konyaspor engelini aşamadı, şampiyonluk hesapları sekteye uğradı. Konyaspor, bu sonuçla evindeki 7. maçında da rakiplerine geçit vermedi. Bordo - Mavililer, üstün olduğu ilk yarıda 36'da Fatih Tekke'nin nefis kafa golüyle 1-0 öne geçti. İkinci yarıda Yattara'nın oyundan alınması Bordo - Mavililer'in hücum gücüne darbe vurdu, son sözü 64'te Zafer Biryol söyledi. Okan Koç'un bir şutu da direkten döndü. 

Doğan'dan şok istifa 

'Yararlı olamam' 
TRABZONSPOR Teknik Direktörü Ziya Doğan, Konyaspor beraberliğinin ardından istifasını açıkladı. Tecrübeli hoca, "Hiçbir gerekçem yok. Artık Trabzonspor'a yararlı olacağımı düşünmüyorum. İstifa ediyorum. Bir yıldır bu futbolcularla beraberim. Oyuncularıma, yöneticilerime ve bize destek olan taraftarlarımıza teşekkür ediyorum" diye konuştu. 

Aktuğ kabul etmedi 
DOĞAN'IN maç sonunda soyunma odasında futbolculara bu kararını açıkladığı, daha sonra yöneticilerle bir araya geldiği öğrenildi. Başkan Atay Aktuğ, "İstifayı kabul etmiyoruz" dedi. Asbaşkan Nevzat Şakar ise, "Sağlıklı bir karar alması için kendisine iki gün süre verdik" diye konuştu. Ancak Ziya Doğan'ın kararında ısrarlı olduğu bildirildi. 


</TEXT>
</DOC>
