<DOC>
<DOCNO> 261961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/yasam/yas03.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gökova depremi, volkan habercisi' 
</HEADLINE>
<TEXT>


Bilim adamlarına göre, Gökova'daki yüzlerce deprem, volkanik bir aktivitenin öncüsü olabilir... 

ANKARA Milliyet 

Hacettepe Üniversitesi Jeoloji Mühendisliği Bölüm Başkanı Prof. Dr. Erçin Kasapoğlu, Gökova'da yaşanan depremlerin volkanik bir aktivitenin öncüsü olabileceği uyarısında bulundu. Prof. Kasapoğlu, son bir haftada aynı hat üzerinde, birbirine çok yakın büyüklükte oluşan yüzlerce küçük depremin, 'deprem fırtınası' olmadığını belirtti. 
Yaşanan sarsıntıların, sıra dışı bir deprem kümelenmesi olasılığını gündeme getireebileceğini kaydeden Kasapoğlu, görüşlerini şöyle özetledi 
"Gökova'da olanlar bir deprem kümelenmesi ise bazılarının derinlikleri 25 kilometreye kadar inen bu depremler, o bölgede magmanın yükselmekte olduğuna ve yerkabuğunda ciddi bir deformasyona yani yeni bir gerilim dağılımına işaret eder ki, bu da, o bölgede gelecekte oluşabilecek olası bir volkanik aktivitenin öncüsü olarak değerlendirilebilir. Ege Bölgesi'nin volkanik etkinlikler açısından oldukça aktif ve Datça Yarımadası'nın batısındaki Nysiros Adası'nın da volkanik bir ada olduğu dikkate alınırsa, Gökova'daki bu yoğun deprem aktivitesinin yerbilimciler, volkanologlarca dikkatle izlenmesinde büyük yarar vardır." 




</TEXT>
</DOC>
