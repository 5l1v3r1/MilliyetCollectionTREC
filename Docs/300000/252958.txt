<DOC>
<DOCNO> 252958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun02.html </URL>
<DATE> 2004/07/05/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Yunanistan sevinçten çılgına döndü, milyonlar sokakta... 
</HEADLINE>
<TEXT>

     Yunan milli takımının ev sahibi Portekiz'i 1-0 yenerek Avrupa Şampiyonu olması tüm Yunanistan'da coşkuyla kutlanıyordı. 
     Maçın sona ermesiyle, gökyüzünü aydınlatan yüzlerce havai fişeğin eşliğinde milyonlarca Yunanlı sokağa döküldü. 
     Yunanistan'ın tarihinde ilk kez aldığı Avrupa Şampiyonluğu unvanını kutlayan Yunanlılar, ülke genelindeki tüm yerleşim birimlerinde meydanlarda toplandılar, uzun araç konvoyları oluşturdular. 
     Tüm Yunan televizyonları normal yayın akışlarını keserek, kameralarını şampiyonluğu kutlayan kalabalıklara çevirdi. 
     Televizyonlar, ''Yunanistan zirvede'', ''Altın Yunanlılar'' ''Avrupa'nın kralıyız'', ''Gururdan çatlamak üzereyiz'', ''Kahramanlar'' ,''Kupanın rengi mavi-beyaz'' ve ''Tüm Yunanistan alev aldı'' ifadeleriyle zaferi izleyicilerine duyurdular. 
     Maçı Lizbon'da izleyen Yunanistan Başbakanı Kostas Karamanlis de yaptığı açıklamada, milli takıma bu büyük zafer için tüm yüreğiyle teşekkür ettiğini söyledi. 
     
</TEXT>
</DOC>
