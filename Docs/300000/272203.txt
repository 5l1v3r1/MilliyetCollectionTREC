<DOC>
<DOCNO> 272203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/spor/axspo01.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baba' nasihati 
</HEADLINE>
<TEXT>


Beşiktaşlı futbolcuları babacan bir tavırla uyaran Beşiktaş Teknik Direktörü, "Rakibinizi küçümsemeyin, saygı duyun" dedi, acı sürprizlerle karşılaşmamak için kulak çekti 

ORHAN YILDIRIM 


Önce uyarı yaptı 
BEŞİKTAŞ Teknik Direktörü Vicente Del Bosque, dün futbolcularla bir toplantı yaptı, uyarılarda bulundu. İspanyol çalıştırıcı, rakibin küçümsenmemesi konusunda oyuncularının kulağını çekerken, "Ayaklarımız yere basmalı. Hem rakibinizi, hem de işinizi ciddiye alın. Buradan galibiyetle ayrılmak zorundayız" çağrısında bulundu. Bosque, Bodo'da özellikle Hansen ve Gjolner'e dikkat etmeleri gerektiğini vurgulayıp, hava toplarındaki üstünlüklerini anlattı. 

'Saygı duymalıyız' 
BASIN toplantısında alçak gönüllü olmaları gerektiğini yineleyen Bosque, "Rakibimize saygı duymamız lazım. Hava şartları değişik sürprizlere yol açabilir. 90 dakika boyunca çok dikkatli olmalıyız" ifadesini kullandı. Ligi unuttuklarını, UEFA hedefine kilitlendiklerini belirten İspanyol hoca, birkaç isim dışında takımın iskeletinde değişiklik yapmayacağını vurguladı. Bosque, hava ve yan toplardaki etkisi nedeniyle Cordoba'ya görev vereceğini söyledi. 

'Önyargılı değilim' 
GLİMT'İN deplasmanlarda daha arzulu bir futbol ortaya koyduğunu vurgulayan İspanyol teknik adam, kazanmak için sahaya çıkacağını, ilk maçta turu garantilemeye çalışacaklarını belirtti. Bosque, Sergen konusunda şunları söyledi "Hiçbir teknik adam, hiçbir oyuncuya karşı önyargılı olamaz. Her zaman profesyonel Sergen istedim. Takımla çalışan, işini en iyi yapan Sergen'i arzu ettim. Takım çalışmalarında herkes eşittir ve herkes o idmana katılmak zorundadır." 

Kartal yerine martı 

Kartal Vadisi'ndeki kartalları merak eden Beşiktaş yöneticileri, Steinsvaer'e gitti, ama martılarla karşılaştı. Siyah - Beyazlılar, sadece bir kilometre ötede tek kartal görebildi 

Başkanın daveti 
BODO Belediye Başkanı, Beşiktaş Başkanı Yıldırım Demirören ve yönetimini Kartal Vadisi'ne götürdü. Özel bir tekneyle Kuzey Denizi'ne açılan Siyah - Beyazlılar, yaklaşık bir saatlik bir yolculuğun ardından, kartalların yaşadığı Steinsvaer bölgesine ulaştı. Ancak buraya giden Beşiktaş kafilesi, kartal yerine martılarla karşılaştı. 

'Kara Kartal' 
TEKNE mürettebatı, bunun üzerine konuklardan balık tutmalarını ve bunu gören kartalların geleceğini söyleyince, herkes oltalara koştu. Ancak Beşiktaşlılar, bir kilometre uzaklıkta sadece bir kartal görebildi. Bunun üzerine yöneticiler, "Kara Kartal" diye tempo tuttu. Bu sırada Kıvanç Oktay'ın yarım metrelik bir balık tutması büyük alkış aldı. 

'Tecrübemiz var' 

KAPTAN Sergen, Glimt maçı için temkinli konuştu. Geçmişte bazı acı tecrübelerinin bulunduğunu hatırlatan yıldız futbolcu, "UEFA bir yana, ligde bile küçük, büyük takım ayrımı kalmadı" ifadesini kullandı. Pancu da çok formda olduğunu belirterek, "Bodo bize rakip olacak gibi görünmüyor. Ancak burada atacağımız goller çok önemli" yorumunu yaptı. Carew ise, Beşiktaş'a çok ters gelecek futbol yapısına sahip bir takımla karşılaşacaklarını vurguladı. 

'Tiyatro yapmam' 

BEŞİKTAŞ Kulübü tarafından çocuklara yönelik çıkarılan "Yavru Kartal" dergisine konuşan Teknik Direktör Del Bosque, ilginç açıklamalar yaptı. 16 yaşında futbola başladığına dikkat çeken İspanyol hoca, "Görünüşümün aksine çok sakin biri değilim. Ama yedek kulübesinde çok fazla tiyatro yapmaktan hoşlanan biri de değilim" diye konuştu. 

Köşe kapmaca 

CAREW ile Norveç basını arasında adeta köşe kapmaca oynandı. Özellikle babalık davası konusunda sorularla karşılaşmak istemeyen Beşiktaş'ın golcüsü, konuşmasının yasak olduğunu belirterek kendini kurtardı. Bu konuda Vicente Del Bosque'den yardım isteyen Norveçli gazetecilerin çabası boşa çıktı. Bosque, "Bu benim sorunum değil" diyerek kenara çekilirken, İspanyol hoca, "Ben buraya futbol konuşmaya geldim" sözleriyle Carew'in mahkemesini yorumlamaktan kaçındı. 

Beşiktaş hazır 

Çağdaş'a fırsat 
SİYAH - Beyazlı formayı ilk olarak Sakaryaspor karşısında giyen Çağdaş, Teknik Direktör Bosque'nin gözüne girdi. Genç oyuncunun, bugün Glimt karşısında ilk 11'de şans bulacağı öğrenildi. İbrahim Toraman ile İbrahim Üzülmez'e ise kulübe yolu göründü. Beşiktaş, son hazırlıklarını dün, maçın oynanacağı statta gerçekleştirdi. 

Program değişti 
TEKNİK Direktör Vicente Del Bosque, akşam yapılan antrenmanın 20 dakikasını basına açarken, futbolculara maçtaki isteklerini sıraladı, taktiğini denedi. İspanyol çalıştırıcı, bu gece İstanbul'a dönecek olan takımın programını da değiştirdi. Maç ve yol yorgunluğunun bir araya gelmesini istemeyen Bosque, uçuşu yarın sabaha erteledi. 

Norveçliler turdan etti 

KARTAL, Avrupa Kupaları'nda Norveç takımlarıyla iki kez eşleşti ve ikisinde de elendi. Siyah - Beyazlılar, 1995-96 sezonunda Şampiyonlar Ligi ön elemesinde Rosenborg'a ilk maçta 3-0 yenilirken, rövanştaki 3-1'lik galibiyet tura yetmedi. 1998 - 99'da ise Kupa Galipleri Kupası ikinci turunda, Valerenga ile eşleşen Beşiktaş, deplasmanda 1-0 yenildiği maçın rövanşında İnönü Stadı'nda 3-0 öne geçmesine rağmen, kalesinde üst üste gördüğü 3 golle maçı berabere tamamladı ve kupaya veda etti. 

Kartal'ın Avrupa karnesi KUPA O G B M A Y ŞKK. 52 18 10 24 57 77 44.23 KGK. 20 4 4 12 21 38 30 UEFA 28 9 7 12 36 37 44.64 TOPLAM 100 31 21 48 114 152 41.5 
Not Hükmen galibiyetler toplama alınmıştır. 

BEŞİKTAŞ 
Cordoba 
Ali Güneş 
Çağdaş 
Ronaldo 
Juanfran 
Okan 
Tayfun 
Ahmet Sergen 
İbrahim Akın 
Carew 
Pancu 

BODO-GLIMT 
Horn 
Pausen 
C. Hansen 
Gjolner 
Halvorsen 
R. Berg 
Theting 
A. Harisen 
Ludvigsen 
C. Berg 
Johannsen 



</TEXT>
</DOC>
