<DOC>
<DOCNO> 261862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur39.html </URL>
<DATE> 2004/08/09/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
CHP, Tokat ve Erzurum'daki şüpheli ölümleri Meclis'e taşıdı... 
</HEADLINE>
<TEXT>

     CHP Muğla Milletvekili Fahrettin Üstün, Tokat'ta 4, Erzurum'da bir kişinin ölümü, Giresun'da 4 vatandaşın ağır hasta olarak karantinaya alınmasına, ''Kırım Kongo Ateşli Humması''nın neden olup olmadığını sordu. 
     Üstün, Sağlık Bakanı Recep Akdağ ile Tarım ve Köyişleri Bakanı Sami Güçlü'nün yanıtlaması istemiyle TBMM Başkanlığı'na sunduğu soru önergelerinde, sözkonusu ölümlere ve ağır hastalığa neden olan Bunyoviridae ailesine mensup nairovirus cinsine bağlı virüslerden kaynaklanan hastalığın keneler tarafından taşındığını belirtti. 
     Türkiye'ye bu kenelerin göçmen kuşlarla gelip sığırlarda konakladığını ifade eden Üstün, şu anda Tokat, Giresun, Çorum, Erzincan ve Erzurum'un pek çok yerinde çiftlik hayvanları üzerinde bu virüsü taşıyan kenelerin bulunduğunun bilindiğini kaydetti. 
     Üstün, ''Kırım Kongo Ateşli Humması adıyla bilinen ve insanlarda karaciğer, akciğer ve dalakta hemaroji ve ödeme neden olarak ölümcül etkiler meydana getiren hastalıkla ilgili olarak konakçı hayvanlarda ne gibi mücadele yapılmıştır '' sorusunu yöneltti. 
     Hastalığın yayılmasına karşı alınan önlemleri de öğrenmek isteyen Üstün, bu hastalığı ''ihbarı mecbur hastalıklar kapsamına almayı düşünüyor musunuz '' diye de sordu. 
     
</TEXT>
</DOC>
