<DOC>
<DOCNO> 251950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonspo08.html </URL>
<DATE> 2004/06/30/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Çaykur Rizespor, Bulgaristan'ın Milli Kalecisi Zdravkov ile anlaştı... 
</HEADLINE>
<TEXT>

     Çaykur Rizespor, yeni sezon hazırlıklarını Bolu'nun Gerede İlçesi'nde günde çift antrenmanla sürdürüyor. 
     Kampın 2. gününde, sabah antrenmanında futbolcular, kaldıkları otelin yanında bulunan yaylaya çıktılar. Antrenmanın büyük bölümünde kros yapan sporcular, daha sonra kondisyon ağırlıklı çalıştılar. 
     
     ZDRAVKOV TRANSFERİ TAMAM 
     Bu arada dış transfer çalışmalarını sürdüren Çaykur Rizespor, bir dönem İstanbulspor forması giyen Bulgaristan Milli Takımı'nın kalecisi Zdravkov ile anlaştı. Zdravkov ile bugün sözleşme imzalanacağı bildirildi. 
     Teknik direktör Rıza Çalımbay, AA muhabirine yaptığı açıklamada, çalışmalara 22 futbolcuyla günde çift idman yaparak devam ettiklerini belirterek, şunları söyledi 
     ''Bolu kampından sonra Avusturya kampına gireceğiz. Amacımız, takımın kondisyonunu Avusturya kampı öncesinde en üst seviyeye çıkarmak. Transferleri Avusturya kampı öncesinde tamamlamayı düşünüyoruz. Hedefimiz, gelecek sezon herkesin beğeneceği bir futbol sergilemek. Gelecek sezon herkes, süper ligde üst sıralara oynayan bir takım görecek. Kamp içi futbolcuların temposu ve uyumundan çok memnunum.'' 
     
</TEXT>
</DOC>
