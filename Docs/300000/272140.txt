<DOC>
<DOCNO> 272140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonyas13.html </URL>
<DATE> 2004/09/15/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Bebeklerin cinsiyetinin belirlenmesine yasak 
</HEADLINE>
<TEXT>

     Hindistan'daki iki Müslüman derneği, cinsiyet belirleme testleri ve kız ceninlerin öldürülmesini yasaklayan fetva yayımladı. 
     Merkezi, kuzeydeki Lucknow kentinde bulunan dernekler, ultrason gibi bebeğin cinsiyetinin belirlenmesi için kullanılan yöntemlerin İslamın özüne aykırı olduğunu bildirdi. 
     Darül Ulum Nedvatül Ulema'nın fetva bölümü başkanı Mevlana Mehmed Hasan Hasni, ''İslamın, bebek ve anne için tehlikeli olabilecek, doğuştan hastalıkların dışında, ceninin cinsiyetinin belirlenmesi için yapılacak testleri yasakladığını'' söyledi. 
     Firangi Mahal derneği başmüftü yardımcısı Mevlana Halid Reşid de ''İslamın kadın ve erkek eşitliğini öğütlediğini, dolayısıyla kız ceninlere müdahale edenlerin cinayet işlediğini'' belirtti. 
     Derneklerin, Hindistan'da, fetva yayımlama yetkisi olan 5 dernek arasında bulunduğu kaydedildi. Fetvanın, yapılan nüfus sayımında, kız ceninlerin kürtaj edilmesi nedeniyle kadın ve erkek nüfus oranlarının dengesiz olduğunun ortaya çıkmasından sonra yayımlandığına dikkat çekildi. 
     Hindistan'da 2001'de yapılan nüfus sayımının, her 1000 erkeğe karşılık 933 kadın bulunduğunu ortaya koyduğu bildiriliyor. 
     Hindistan Tıp Derneği, ülkede her yıl 5 milyon kız ceninin kürtaja kurban gittiğini tahmin ediyor. 
     
</TEXT>
</DOC>
