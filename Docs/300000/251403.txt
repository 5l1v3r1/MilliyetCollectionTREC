<DOC>
<DOCNO> 251403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun30.html </URL>
<DATE> 2004/06/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Uluslararası Af Örgütü Artık Irak'ta tüm tutsaklar serbest bırakılmalı 
</HEADLINE>
<TEXT>

     Uluslararası Af Örgütü, Irak'taki ''koalisyonun'' bütün tutsakları serbest bırakması gerektiğini bildirdi. 
     Londra'da örgüt adına yapılan yazılı açıklamada, egemenliğin bugün Iraklılara devredildiğine işaret edilerek, ''koalisyonun'' bütün tutsakları serbest bırakması gerektiği, aksi takdirde yasadışı işlem yapılmış olacağı vurgulandı. 
     Açıklamada, ''ABD yaklaşık 5 bin tutsağı mahkemeye çıkarmadan elinde tutmak istiyor, ancak bunu hangi meşru zemine dayanarak yapacağını belirtmiyor'' ifadesi kullanıldı ve BM'nin 1546 sayılı kararında da belirtildiği gibi, iktidarın devriyle işgal fiilen sona eriyorsa devletler hukuku uyarınca bütün tutsaklar ve tutukluların serbest bırakılmasının şart olduğu kaydedildi. 
     Irak'ı 13 ay yöneten Geçici Koalisyon Yönetimi, bugün kendini feshettiğini ve egemenliğin Iraklılara devredildiğini açıklamıştı. 
     
</TEXT>
</DOC>
