<DOC>
<DOCNO> 285408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/soneko16.html </URL>
<DATE> 2004/11/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Hyundai, yüksek rakamlı yatırım hazırlığında... 
</HEADLINE>
<TEXT>

     Hyundai Assan Yönetim Kurulu Başkanı Ali Kibar, kapasite artırımı ve ilave yeni yatırımlarla ilgili ortaklarıyla belli görüşmeler içinde olduklarını belirterek, ''Hayli yüksek rakamlı bir yatırım öngörülüyor'' dedi. 
     Ali Kibar, basın mensuplarına yaptığı açıklamada, şu anda 2005 Aralık ayında devreye alacakları bir modelle ilgili çalışmaları olduğunu belirterek, ''Onun yatırımına başladık. Türkiye'deki maliyeti yaklaşık 35 milyon dolar. Kore'deki maliyet harcamalarıyla 200 milyon doları bulan bir yatırım bütçesi'' dedi. 
     Kibar, gerek kalite, gerekse işçilik maliyetleri açısından Türkiye'de ulaşılması gereken noktanın tamamını yakalamadıklarını, bu konuda biraz zamana ihtiyaç olduğunu ifade ederek, kalite seviyesi yükseldikçe, binek araçların daha rahat yapılacağını söyledi. 
     Kapasite artırımı ve ilave yeni yatırımlarla ilgili ortaklarıyla belli görüşmeler içinde olduklarını bildiren Kibar, şunları kaydetti 
     ''Bir hayli yüksek rakamlı bir yatırım öngörülüyor. Önce kararı alalım, imzayı atalım, sonra sizlere hepsini söyleyeceğiz. Önümüzdeki yıl içinde Kore'den üst seviyede bir ziyaret bekleniyor. Zannediyorum birtakım ilaveler o ziyarete denk gelecek şekilde düşünülüyor. Yapacağımız yatırımın büyük ağırlığı Avrupa'ya ihracat odaklı olacak. Avrupa, Kuzey Afrika ülkeleri, Ortadoğu ülkeleri... Üretim dengemiz zannediyorum ihracat yüzde 60-65, geriye kalanı yerli piyasa şeklinde olacak.'' 

     
</TEXT>
</DOC>
