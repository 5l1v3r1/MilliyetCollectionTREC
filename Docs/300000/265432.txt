<DOC>
<DOCNO> 265432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/yazar/civaoglu.html </URL>
<DATE> 2004/08/22/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Kelebekle dans 
</HEADLINE>
<TEXT>


Mutluluğun doruğu için şu dizeler "Kayarken birbirlerinin üstünde, 
buz dansçıları gibi. 
Parmakları kenetli birbirlerinin bedeninde, 
Birazdan annelerinden alınacak 
yeni doğmuş bebekler gibi... 
Yavaşça yükselen buhar gibi, 
tüterek yapışmış tenlerinden..." 
Bu dizeler Sharon Olds'dan. 
"Sevişme denen, insanlığın en eski ve en saf, iki kişilik" ayini anlatılmış. 
"Mutluluk" budur "İnsanlık çakrasının" evrenle uyuma açılışıdır aşkın özsuyuyla beslenen sevişme. 
Ancak... 
Buhar gibi tüten yapışmış bedenler zamanla iki ayrı buzdağına dönüşebilir de. 
Robert Graves'in Full Moon Dolunay adlı şiirindeki, dizeler de yüreklerin ve tenlerin buzul çağını anlatıyor 
"Ve ılık toprak buz denizine dönmüş, 
Ay, bir yelkenli gibi 
Süzüldü gitti aradan. 
Işıldayan iki buzdağıydık şimdi 
Ve aşk, yitip gitti rüzgarla, 
Sanki, hiç olmamış gibi." 
Bu dizeler de "Mutsuzluğun" en yalın halini tanımlıyor. Çünkü - galiba - "mutluluk" ancak tıpkı havanın, suyun değerini, onlarsız kaldığımız zaman algıladığımız gibidir. 
Bıraktığı boşluk "mutsuzluktur." 
Amacım, aşk eksenli bir pazar yazısı değil. 
Yaşamın ağırlık merkezine oturan "Mutsuzum" sözcüğünün girdabına yakalananlar için bir ufuk turu yapmak. 
Önce.. 
"Mutluluk" nedir 
Oxford İngilizce Sözlük'te mutluluk'un karşılığı "happiness..." 
"Happiness" ise, "tesadüfen olma" ve "tesadüf" anlamlarına gelen "happen" ve "happenstance" köklerinden türemiş olarak gösteriliyor. 
Ayrıca "kendinden memnun olmak, neşe, hoşnutluk, zevk, gönenç, huzur, esrime, tatmin, saadet" gibi anlamları birbiriyle keşisen pek çok sözcükle de örtüşüyor. 
Oxford'daki tanımla günlük yaşam arasında bir bağlantı kurmaya çalışırsak. 
Mutlulukla örtüşen bütün bu güzellikler, yoksa bir rastlantı, bir yaşam piyangosu mu 
Klasik fizik kuramı, lineer sisteme dayalıdır. 
"Neden sonuç" ilişkileriyle oluşur. 
Kuantum fiziği ise, non - lineer sisteme dayalıdır. Oluşumlar rastlantıdır. 
Yani... 
Oxford sözlüğüne göre İngilizce mutluluk kelimesinin kökenleri ve Kuantum fiziği "mutluluğun rastlantısal olduğunu" düşündürtüyor. 
Natahaniel Hawthorne'in söylemiyle "mutluluk, kovaladığınız için hep son anda elinizden kaçırdığınız, oysa sakince dursanız üzerinize kendiliğinden konacak bir kelebek gibidir." 
Gerçekten öyle mi 
Psycho - Cybernetics 2000'de ise "Bilinçdışı bir eylem haline gelinceye kadar, bilinçli bir biçimde tekrar tekrar uygulayarak mutluluğu da bir alışkanlığa dönüştürmek mümkün" deniyor ve "Kelebeği kovala" çağrısı yapılıyor. 
Galiba ikisi de doğru. Kelebeği kovalamak için değilse de kelebeğin üstünüze konması için Kelebekler Vadisi'ne gitmek, "rastlantılara tuzak kurmak" gerek. 
Aslında, mutluluk Yunanca "Eudaimonia" kavramıyla başlar. 
"Tam bir doyumun sağlandığı bir yaşam" fikrini yansıtır. "Erdem" ile örtüşür. 
Hıristiyanlıkla birlikte "mutluluk" kavramı "ölümden sonraki hayata" taşındı. "Mutluluk, öbür dünyada yaşanacaktı." 
Aydınlanma çağı ve felsefe "mutluluğu, yeniden yeryüzüne indirdi." 
Mutluluğun asıl doğum tarihi 1960'tır. 
Çünkü... 
Mutluluk veri tabanında mutluluk için akademik makalelerin sayısı 1960'tan sonra patlama yapmıştır. 
Amerikan Anayasası'nda siyasileşmiş. 
Avrupa'da depresyon da üreten bireyselliğe uzanmıştır. Mutluluk için aşırı özgürlükte "yalnızlık", aşırı aidiyette "kapana sıkışmışlık" tuzaklarına dikkat 
Bütün bunların ötesinde... "Gerçek mutluluk tek başına yaşanmaz". Yazının başını yeniden okuyunuz... Her gününüz öyle olsun. 
Not Daha fazlası için MUTLULUK PARADOKSU Ziyad Marar Kitap Yayınevi - 2004. 



</TEXT>
</DOC>
