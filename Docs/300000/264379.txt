<DOC>
<DOCNO> 264379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun45.html </URL>
<DATE> 2004/08/18/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
İtalya'da bir Türkün dualı düğünü ortalığı karıştırdı 
</HEADLINE>
<TEXT>

     İtalya'nın kuzeyinde bir Türk ile bir İtalyan vatandaşı arasında 31 Temmuzda belediyede kıyılan nikah öncesinde, kilisede de dualı bir merasim yapılması ortalığı karıştırdı. 
     Torino'ya bağlı Volpiano beldesinde Türk vatandaşı Ahmet Eren Kademoğlu ile İtalyan Silvia Maria Borge arasındaki düğün merasimi, İtalyan medyasının sayfalarına da geniş biçimde yansıyan bir polemiğe dönüştü. 
     Corriere della Sera Akşam Postası gazetesi, polemikleri ''İmam kilisede vaaz verdi. Rahip çıldırdı'' başlığıyla duyurdu. La Repubblica gazetesiyse ''Kilise'de imamlı düğün'' başlıklı haberinde, ''İmamın kilise sunağında Kuran okuyunca, polemik patladı'' diye yazdı. 
     Kademoğlu-Borge çiftinin, kız tarafını da hoşnut kılmak için kilisede, Kitabı Mukaddes ve Kuran'dan esinlenerek bir imam eşliğinde merasim yaptıklarının duyulması, başta kilise olmak üzere muhafazakar çevrelerce tepkiyle karşılandı. 
     Volpiano Belediye Meclisi'nin Ulusal İttifak Partisi'ne mensup üyesi Flavio Nalesso, Aziz Petrus ve Pavlus Kilisesi'nde Kuran ve ezan okunmasına müsaade etmiş Başrahip Carlo Castegneri'yi, bağlı olduğu Torino Başpiskoposu Kardinal Severino Poletto'ya şikayet edeceğini açıkladı. 
     Eleştirilere hedef olan Başrahip Castegneri ise merasimi düzenleyenlerin kendine verdikleri söze sadık kalmadıklarını savunarak, şöyle konuştu 
     ''Volpiano'da bir mescit olmadığı için gelip benden izin istemişlerdi. Görkemli bir tören yapmayacakları konusunda da kendileriyle anlaşmıştık. Ama çiftin getirdiği imam, kilisede duayı uzun tuttu, üstüne bir de ezan okudu. Anlaşmaya sadık kalmadılar. Olanları gördükten sonra, kilise içinde bu türden bir tören yapılmasına bir daha müsaade etmem.'' 
     
     ''İMAMIN KİLİSEDE TOPLU DUA YAPTIRMASI KABUL EDİLİR ŞEY DEĞİL'' 
     Kardinal Poletto ise Katolik Kilisesi'nin karma evliliklere zaten sıcak bakmadığını hatırlatarak, ''Belediye nikahı öncesinde veya sonrasında, Katolik rahip dışında, bir başka din adamı önderliğinde kilisede bu türden toplu dua yapılmasına karşıyım. Zira kilisenin bu türden evlilikleri meşru gördüğü gibi bir izlenim oluşturulmamalı. Bir imamın kilisede toplu dua yaptırması kabul edilir şey değildir'' dedi. 
     Başrahip Castagneri hakkında disiplin soruşturması açmayı düşünmediğini belirten Poletto, ''Kendisinin iyi niyetinden şüphem yok. Saflığı nedeniyle bir günaha alet olduğunu düşünüyorum. Ondan, benzer bir talep karşısında sergilenmesi gereken doğru davranışın ne olacağı meselesini çevresindeki rahiplere anlatmasını isteyeceğim'' dedi. 
     Volpiano Belediye Başkanı Francesco Goia ise polemiklere tepki göstererek, ''Bir bardak suda fırtına koparmak isteyenler var. Bu düğün Volpaiano'da kimseyi rahatsız etmemiştir. Engisizyon dönemlerinin geride kaldığı unutulmamalı. Köktendinciliğin karşısına bir başka köktendilikle dikilerek hiçbir yere varılamaz'' diye konuştu. 
     
     KADEMOĞLU ''KATOLİKLERİ İNCİTMEMEK İÇİN KILI KIRK YARMIŞTIK'' 
     Türkiye'de balayında bulunan Kademoğlu ise A.A Roma muhabirine telefonla yaptığı açıklamada, ''Merasim sırasında karşı tarafın dinine ya da kiliseye karşı bir saygısızlık yaptığımızı düşünmüyorum. Biz Katolikleri incitmemek için kılı kırk yarmıştık. Başrahibin sözleri gerçeği yansıtmıyor. Baskılar karşısında ağız değiştirmiş olabilir'' dedi. 
     Kademoğlu, merasimde okunan tüm duaları İtalyanca olarak tüm davetlilere de dağıttıklarını, bu konuda başrahipten de onay aldıklarını belirtti. Başrahibin de dua merasimine katılmayı kabul etmişken, son anda kiliseyi açmakla yetindiğine işaret eden Kademoğlu, şunları söyledi 
     ''Merasimde, sadece Kuran ve ezan okunmadı. Mezmurlar'dan Neşideler Neşidesi'nden de pasajlar okundu. O mekana bir saygı ifadesi olarak, kilisedeki Meryemana heykelciğine bir buket çiçek de bıraktık. Katolikleri incitmemeye bu denli özen göstermişken, olayın bir polemik konusu haline getirilmesinin sebebini anlamıyorum.'' 
     
</TEXT>
</DOC>
