<DOC>
<DOCNO> 270630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun19.html </URL>
<DATE> 2004/09/10/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Necef'te Sadr karşıtı gösteri 
</HEADLINE>
<TEXT>

     Irak'ın, Amerikan güçleriyle radikal Şii lideri Mukteda Sadr milisleri arasında şiddetli çatışmalara sahne olan kutsal Necef kentinde Sadr karşıtı gösteri yapıldı. 
     1000 dolayında gösterici, Necef'in eski şehir denilen bölümünde yürüyerek, Sadr ve yardımcılarının çatışmalar yüzünden mahvolan kenti terk etmesini istedi. 
     ''Ayaktakımı, yağmacıların lideri Mukteda'' diye bağıran göstericiler, Sadr'ın bürosunun kapatılmasını ve Irak hükümetinin Sadr'ın bürosu tarafından yürütülen din mahkemesinin uygulamalarını soruşturmasını talep etti. 
     Irak adli sisteminden ayrı olarak çalışan mahkeme, tutuklama kararları çıkararak, cezalar veriyordu. Mahkeme, Sadr'ın yandaşlarının, şiddeti sona erdirmek için varılan ateşkes çerçevesinde bazı bölgelerin kontrolünden feragat etmesi üzerine işlerliğini yitirmişti. 
     Irak askerlerinin, göstericilerin Sadr'ın bürosuna yürümesini engellediği de belirtildi. Sadr'ın yardımcılarından Şeyh Ali Smeisim, gösterinin gerginlik yaratmak amacıyla düzenlendiğini öne sürdü. 
     Amerikan güçleriyle Sadr'ın adamları arasında en son şiddetli çatışmalar 3 hafta sürmüş, geçen ay, Şii lideri Büyük Ayetullah Ali El Sistani'nin arabuluculuğu sayesinde ateşkes sağlanmıştı. 
     
</TEXT>
</DOC>
