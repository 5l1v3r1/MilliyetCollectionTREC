<DOC>
<DOCNO> 297242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/soneko22.html </URL>
<DATE> 2004/12/13/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Kapıkule'de bekleme çilesi bitmiyor... Kuyruk 23 km'ye ulaştı .. 
</HEADLINE>
<TEXT>

     Taşıdıkları ihraç mallarını yurtdışına götürmek için Kapıkule Sınır Kapısı'na gelen TIR şoförleri, hafta sonundan itibaren 23 kilometreye ulaşan kuyruklarda, yaklaşık 2 gündür beklemek zorunda kaldı. 
     Edinilen bilgiye göre, soğuk hava, uykusuzluk ve beslenme gereksinimlerini karşılamada sıkıntı yaşayan şoförler, Hamzabeyli Sınır Kapısı'nın açılmasını, ihracat ve ithalatın ayrı yerde yapılarak, işlemlerin bir yerde bitirilmesini istediler. 
     Taşıdığı tekstil yükünü İngiltere'ye götürmek için Kapıkule Sınır Kapısı'na gelen TIR şoförü İsmail Tekcan, son 1,5 yılda ihracatta artış yaşanmasının yoğunluk yarattığını belirterek, ''Dün sabahtan bu yana ilerlemeyen kuyrukta bekliyoruz. Yetkililer, buna çözüm bulsun'' dedi. Gümrük personelinin işlemlerin hızlandırılması açısından yetersiz olduğunu belirten Tekcan, şunları söyledi 
     ''17 yıldır bu işi yapıyorum. Soğuk hava, uykusuzluk ve beslenme gereksinimlerimizi karşılamada sıkıntı yaşıyoruz. Hamzabeyli Sınır Kapısı'nın açılmasıyla yoğunluğun azalacağını düşünüyoruz. İhracat ve ithalatın ayrı yerde yapılmasını ve işlemlerin bir yerde bitirilmesini istiyoruz. Bulgar gümrüğünde de peron sayısını artırmaya yönelik tadilat, TIR'ların yığılmasına yol açıyor.'' TIR şoförü Ayhan Salantur da, 26 saattir kuyrukta beklediğini belirterek, yoğunluk dolayısıyla, 2 günden önce, kendilerine sıra gelmesini beklemediklerini söyledi. İşlemlerin yavaş yapıldığını savunan Salantur, Hamzabeyli Sınır Kapısı'nın açılmasıyla TIR'ların bir kısmının bu kapıya yöneleceğini düşündüklerini belirtti. Yetkililerin yeni gümrük kapısının temelini attıklarını ve bitirilmesine yönelik bir şey yapmadıklarını öne süren Salantur, TIR çıkışındaki bürokratik işlemlerin, şoförleri canından bezdirdiğini söyledi. 
     
     YAKTIKLARI ATEŞLE ISINIYORLAR 

     TIR şoförü Cemil Cafoğlu ise Romanya'ya çelik kasa yükü götürdüğünü ifade ederek, saatlerce uykusuz şekilde sıra beklediklerini ve yol kenarına yaktıkları ateşle ısındıklarını kaydetti. 
     Araçlarındaki yiyeceklerle beslenme gereksinimlerini karşıladıklarını belirten Cafoğlu, ''TIR'ın başından bir yere ayrılamıyoruz. Tuvalet ve yemek ihtiyacımızı karşılamada sıkıntı yaşıyoruz. Belli bir süre içinde çıkış yapmadığımız zaman firma olarak ceza ödemek zorunda kalıyoruz. Rezervasyonlu yükümüz var, zamanında boşaltamıyoruz'' dedi. 
     
     AYDA 4 YERİNE 2 SEFER 

     TIR şoförü Kadir Yılmaz da, 25 yıldır bu işi yaptığını belirterek, uzun kuyrukta, soğuk havada, aç-susuz beklemek zorunda kaldıklarını söyledi. 
     Firma olarak önceden ayda 4 sefer yaparken, TIR konvoyları nedeniyle bu sayıyı 2'ye düşürmek zorunda kaldıklarını bildiren Yılmaz, ''Buna çözüm bulsunlar. Yoksa hiç kimse bu sıkıntının altına girerek, yük dahi taşımayacak'' dedi. 
     Bu arada Kapıkule Sınır Kapısı'nda halen 15 kilometrelik TIR konvoyu bulunuyor. 
     Yetkililer, işlemlerin yapılmasında herhangi bir sıkıntı olmadığını belirterek, ''TIR araçlarına girişte belge veriliyor. Bilgisayar kayıtı yapılıyor. Kantara yönlendiriliyor. Polis tarafından kontrol ediliyor. Gümrük muayenesi yapılarak, TIR kontrolden geçiriliyor. Son olarak hudut kapısında, bilgisayar ortamında çıkış işlemi tamamlanıyor'' dedi. 
     
</TEXT>
</DOC>
