<DOC>
<DOCNO> 273159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur05.html </URL>
<DATE> 2004/09/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Diyarbakır'da 341 bin kişi okuma-yazma bilmiyor 
</HEADLINE>
<TEXT>

     Diyarbakır'da 341 bin 295 kişinin okuma-yazma bilmediği, bu rakamın 247 bin 735'ini de kadınların oluşturduğu bildirildi. 
     Milli Eğitim Müdürü Bahattin Atilla, AA muhabirine yaptığı açıklamada, Diyarbakır'da okur-yazar olmayanların oranının yüzde 30.4 olduğunu söyledi. 
     Ulusal Eğitime Destek Kampanyası kapsamında kentin çeşitli bölgelerine, okuma-yazma kurslarına davet niteliği taşıyan pankartlar asıldığını kaydeden Atilla, şöyle dedi 
     ''Bu yıl her okulda en az 3-4 okuma yazma kursu açılması zorunluluğu getirdik. Okuma-yazma bilmeyen vatandaşlarımızı, Halk Eğitim Merkezi bünyesinde açılan kurslara davet ediyoruz. Diyarbakır'da okur-yazar olmayanların oluşturduğu oranı asgari düzeye indirgemek için elimizden geleni yapacağız.'' 
     
     DİYARBAKIR'DA OKUR-YAZAR ORANLARI 
     Diyarbakır'da kadınların yüzde 44.6'sının okuma yazma bilmediğini ifade eden Bahattin Atilla, erkeklerde bu oranın yüzde 16.6 olduğunu belirtti. Bu nedenle ilde okuma-yazma seferberliği başlatıldığını belirten Atilla, şöyle konuştu 
     ''Diyarbakır genelinde 341 bin 295 kişi okuma yazma bilmiyor. Bunların 247 bin 735'ini kadınlar oluşturuyor. Kadınlarda okuma-yazma bilenlerin sayısı ise 307 bin 516. Erkeklerin yüzde 16.6'sını oluşturan 93 bin 560 kişi okuma- yazma bilmezken, yüzde 83.4'ünü oluşturan 473 bin 369 kişi ise okur yazar.'' Atilla, geçen eğitim ve öğretim yılında 1. ve 2. kademe olarak 309 okuma-yazma kursu açıldığını, bu kurslara 6 bin 675 kişinin katıldığını sözlerine ekledi. 
     
</TEXT>
</DOC>
