<DOC>
<DOCNO> 272930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonspo10.html </URL>
<DATE> 2004/09/18/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Derbide ilk heyecan... 
</HEADLINE>
<TEXT>

     Beşiktaş ile Galatasaray arasında yarın yapılacak sezonun ilk derbi maçında her iki takımda da birçok oyuncu, yeni takımlarının formasıyla ilk kez ezeli rekabet heyecanını yaşayacak. 
     Beşiktaş'ta yeni transferler Ali Güneş, Berkant Göktan, Çağdaş Atan, Fatih Sonkaya, İbrahim Akın, İbrahim Toraman, John Carew, Murat Şahin, Mustafa Doğan, Okan Buruk, Veysel Cihan, Tayfun Korkut ve Juanfran'ın yanı sıra, genç Serdar Özkan ile geçen sezon derbilerde forma giyemeyen kaleci Ramazan Kurşunlu, daha önce siyah-beyazlı forma ile Galatasaray'a karşı sahaya çıkmamıştı. 
     
     OKAN VE BERKANT ESKİ TAKIMLARINA KARŞI 
     Beşiktaş'ta ayrıca, Okan Buruk ile Berkant Göktan, teknik heyetin görev vermesi durumunda, ilk kez eski takımlarına karşı oynama şansı bulacaklar. 
     Galatasaray'da ise yeni transferler Alioum Saidou, Flavio Conceiçao, İbrahim Yavuz, Rigobert Song ve Stjepan Tomas ile geçen sezon derbilerde oynamayan kaleci Aykut Erçetin, ilk kez sarı- karmızılı forma ile Beşiktaş karşısına çıkacak olmanın heyecanını yaşıyor. 
     
     BEŞİKTAŞ'TA BÜYÜK DEĞİŞİM 
     Yeni başkan, yeni yönetim, yeni teknik heyet, 13 yeni transfer ile yenilenen BJK İnönü Stadı'nda ilk sınavını yarın Galatasaray'a karşı verecek olan Beşiktaş, ezeli rakibiyle yaptığı son derbi maçın kadrosunda da büyük değişime gidecek. 
     Geçen sezonun 28. haftasında, 4 Nisan 2004'te Atatürk Olimpiyat Stadı'nda oynanan ezeli rekabetin son maçında Beşiktaş forması giyen oyunculardan Zago, Ilie, Yasin Sülün, Giunti, Ümit Aydın ve Sinan, yarınki derbi öncesi siyah-beyazlıların kadrosunda yer almıyor. 
     Galatasaray'da ise son maçta oynayan oyuncular içinde sadece Berkant, ezeli rekabette takım değiştirdi. 
     
</TEXT>
</DOC>
