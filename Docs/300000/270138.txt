<DOC>
<DOCNO> 270138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur05.html </URL>
<DATE> 2004/09/08/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Evlenen polis çifte 'kelepçe' 
</HEADLINE>
<TEXT>

     Aydın ARSLANYILMAZ DHA 
ZONGULDAK İl Emniyet Müdürlüğü'ne bağlı Çarşı Polis Merkezi'nde görev yapan polis memurları Meryem Şen ve Halim Güzel, Belediye Nikah Salonu'nda düzenlenen nikah töreniyle evlendi. Mesai arkadaşları genç çifte kelepçe taktı. 
     Çarşı Polis Merkezi'nde görevli polis memuru Samsunlu Meryem Şen ile Sakaryalı Halim Güzel, Zonguldak Belediyesi Nikah Salonu'nda yapılan sade bir törenle evlendi. Düğün törenine katılan mesai arkadaşları, Meryem-Halim Güzel çiftini, hiç ayrılmama dileğiyle birbirine kelepçeledi. Daha sonra görev yaptıkları karakola giden çift, "5 yıl önce çalıştığımız karakolda tanıştık. Duygularımızı birbirimize ifade ettik. Birbirimizi anlayıp tanıdıktan sonra da evlenmeye karar verdik. Evlendiğimiz için çok mutluyuz. Kelepçe işin esprisi, ama ömür boyu sürecek beraberliğimizin de bir sembolü'' dedi. 
     Yeni evli çift arkadaşları ile vedalaştıktan sonra balayına çıktı. 
     
</TEXT>
</DOC>
