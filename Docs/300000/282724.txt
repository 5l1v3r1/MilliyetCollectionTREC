<DOC>
<DOCNO> 282724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy08.html </URL>
<DATE> 2004/10/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bombalanan Başkonsolosluğu Prens Charles açacak... 
</HEADLINE>
<TEXT>

     İngiltere'nin El-Kaide tarafından 20 Kasım 2003 tarihinde bombalanan İstanbul'daki Başkonsolosluğu'nun resmi açılışını, yarın Türkiye'ye gelecek olan Prens Charles'ın yapacağı bildirildi. 
     Prens Charles, 20 Kasım 2003 tarihinde bombalı saldırıya uğrayan ve geçici bir süre için kapatılan İstanbul'daki İngiltere Başkonsolosluğu'nu yeniden faaliyete açacak. 
     Başkonsolos Roger Short'un da dahil olduğu 16 kişinin ölümüyle sonuçlanan olaydan yaklaşık bir yıl sonra yeniden açılacak olan Başkonsoloslukta düzenlenecek törene katılacak olan Prens Charles, Short'un İstanbul'da yaşayan eşi ve yaşamını kaybeden diğer çalışanların aileleriyle görüşecek. 
     Başkonsolosluğun yeniden faaliyete geçmesinin ardından, çalışanların kademeli olarak işbaşı yapacağı da ifade edildi. 
     İngiltere'nin Ankara Büyükelçiliği'nden yapılan açıklamada, Prens Charles'ın, 20 Kasım 2003'te 10'u Başkonsolosluk çalışanı toplam 16 kişinin öldüğü terörist saldırı sonrasında kapanan İngiltere Başkonsolosluğu'nun resmi açılışını yapmak için 24-26 ekim günleri arasında Türkiye'de olacağı kaydedildi. 
     Prens Charles'ın, ziyaretinin Ankara ayağında Cumhurbaşkanı Ahmet Necdet Sezer ile görüşeceği ve Başbakan Recep Tayyip Erdoğan ile yemek yiyeceği kaydedildi. 
     İstanbul'daki Başkonsolosluk binasının resmi olarak hizmete açılması törenine ise Kültür ve Turizm Bakanı Erkan Mumcu ile birlikte İstanbul Valisi ve İstanbul Büyükşehir Belediye Başkanı'nın da katılmasının planlandığı belirtildi. 

     
</TEXT>
</DOC>
