<DOC>
<DOCNO> 274782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/yazar/altan.html </URL>
<DATE> 2004/09/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
O oldu, bu oldu, şu oldu, ne oldu 
</HEADLINE>
<TEXT>


TBMM, yeni TCK tasarısını yasalaştırmak için olağanüstü toplanmış ve tasarının onaylanacak sadece 2 maddesi kalmışken Başbakan Tayyip Bey, "Bizde aile kutsaldır 'zina' da şikayet üstüne, savcıların harekete geçeceği bir kamu suçu sayılmalı ve TCK'da yerini almalıdır" diye tutturdu ve yeni TCK tasarısını geri çektirerek, Meclis'i tatil ettirdi. 
AB Komisyonu Genişleme Komiseri Günter Verheugen'in, şaşkınlığını belirtmesi ve Türkiye ile üyelik müzakerelerinin başlaması için olumlu bir rapor vermeye hazırlanırken, böyle bir durum karşısında raporu değiştirmek zorunda kalacağını açıklaması karşısında da, büsbütün efelendi ve 
- Biz Türküz, AB bizim iç işlerimize karışamaz, dedi. 
Böylece, iddia ve yorumlara göre, kendi tabanındaki birtakım tarikat ve cemaat liderlerinin gönlünü alacak bir çalım attı... 

Derken Tayyip Bey, Brüksel'e gitti. Günter Verheugen'le bir saat baş başa görüştü. Sonra da TCK tasarısının aynen kabulü için, TBMM yeniden olağanüstü toplantıya davet edildi yarına. 
Verheugen de, Tayyip Bey'in büyük devlet adamlığını övdü müzakerelerin başlaması konusunda raporun olumlu çıkacağını ima etti. 
Ve Tayyip Bey, Türkiye'ye AB üyeliğinin kapılarını ilk kez gerçekten açmış, başarılı bir Başbakan olarak, içerideki politik arenada bir çalım daha attı. 

İttihatçılardan bu yana, son yüzyıl boyunca iktidar ve egemenlik koltuklarını ele geçirmiş politikacılarımızın içe dönük nutuk, demeç ve söylemlerinde tüm dünyaya karşı babalanmaları hemen hemen bir gelenek olmuştur. Nasıl ki, içerideki muhalifleri de, "hain" olarak damgalamak bir gelenek olmuşsa... 
Bir yandan "Vatan, millet, Sakarya" nutukları çekilir bir yandan TSK'nın yüzde 95'i NATO komutanlığının emrine verilir bir yandan sık sık Lozan Antlaşması'nın övgüleri yapılır, önemi bayraklaştırılır bir yandan Türkiye'deki NATO üsleri yanında ABD'ye özel askeri üsler verilir bir yandan ABD Başkanı Johnson'un mektubuna kızılır, "yeni bir dünya kurulacağından, Türkiye'nin de orada yerini bulacağından" dem vurulur bir yandan "donumuza kadar her şeyimizi Amerika veriyor" diye ilan edilir... 
Ta öteden beri egemenlerimizin, zaman zaman aşırı babalanmalı garip bir sambası, sürer gider Türkiye'de... 
Başbakan Tayyip Bey de, birbirine zıt figürlü iki değişik çalımla, bir çift flama daha ekledi bunlara... 

Şimdi isterseniz biraz da objektif bir realizmle bakalım 21. yüzyılın gitgide hızlanan küreselleşme sürecine... 
Şimdilik görünen o ki, AB üyeliği için Türkiye ile de müzakerelerin başlamasına mutlaka karar verilecek ya 17 Aralık olarak, ya 5 - 6 ay daha geç olarak... 
Ve Mehmet Ali Birand'ın "32. Gün" programında, birkaç kez tekrarladığı gibi, "iç işlerimize karıştırmayız" havalanmalarıyla çalımları da son bulacak... 
Hem bir yandan 150 yıldan bu yana bir türlü noktalanamayan dış borçlar hem bir yandan yılda 10 milyar dolarlık silah alımları hem bir yandan NATO ve Avrupa Konseyi üyeliği hem bir yandan AB üyeliği için başlayan müzakereler hem de bir yandan "yargısız ve savunmasız yerinde infazlar, bizim iç işimiz kimse karışamaz" türü çıkışlar... Olacak şey midir bu kadar tutarsızlık 
Ayrıca unutmamak gerekir ki, 1946'da San Fransisco'da kabul edilen "İnsan Hakları Evrensel Beyannamesi"ni ilk imzalayan ülkelerden biri Türkiye... 

"Dışarıda imzayı atar, içeride işimize bakarız" anlayışı da, geldi duvara dayandı artık işte... 
Türkiye, Cumhuriyet'in kuruluşunun 100. yıldönümünü AB üyesi olarak kutlayacak... 
O tarihlerde Tayyip Bey, 75'ine merdiven dayamış olsa bile, kendisinin iftiharla kabaracak göğsü, ne güzel 

Ancak işte, bendenizin üstüne çok vazife olmasa da Türkiye'nin önündeki 20 yıl, birtakım beklenmedik çalkantılara gebeymiş gibi görünüyor bendenize... 
Bir kez hala daha yılda 82 bin kişilik göç alan 15 milyon nüfuslu İstanbul'u, sinsi sinsi gözetleyen bir deprem belası söz konusu... 
İkincisi, ortaçağ uzantısı Hazine'den geçinmeli "oligarşik bir saltanat"tan vazgeçmek de o kadar kolay olmasa gerek... 
Eski plaklar tekrar tekrar yeniden dönebilir 
- Devletin çıkarları açısından Türkiye'yi hainlerin pençesinden kurtarma açısından ülkenin geleceği açısından bağımsızlığımızı koruma açısından iç ve dış düşmanlara karşı vatanı savunma açısından dinimize, imanımıza, inançlarımıza, geleneklerimize, törelerimize sahip çıkma açısından sokaktaki vatandaşımızın refahını düşünme açısından şanlı tarihimize layık olabilme açısından vs... 
Özet 
Meslek sahibi olmak yerine bir makam sahibi olmak, itibarlı, rahat ve görkemli yaşamak açısından... Beklenmedik birtakım çalkantılar yaşanabilir 21. yüzyılın ilk çeyreğinde... 

Neyse ki, "ulus - devlet" modeli aşılıyor Hazine'den geçinme egemenliği k rlı olmaktan çıkıyor modern teknolojinin üretimleri, "yönetilen bireylerin hak ve olanaklarını genişletmeyi" zorunlu kılıyor... 
Yılda silaha odaklanan 1 trilyon doların, yatırımlara yönelmesi gerekiyor... 
Türkiye de bu sürecin dışında kalamaz... 
Enseyi karartmayın. İnsanlık kötüye gitmez, Türkiye de gitmez. Hele hele evrensel piyasada geçerli bir mesleğiniz varsa, mesleğinizi de seviyorsanız... 



</TEXT>
</DOC>
