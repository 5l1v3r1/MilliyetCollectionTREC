<DOC>
<DOCNO> 261531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sondun09.html </URL>
<DATE> 2004/08/08/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bartholomeos'tan Türkiye'ye ağır sözler... 
</HEADLINE>
<TEXT>

     Fener Rum Patriği Bartholomeos, Avrupa Birliği üyeliğine hazırlanan Türkiye'nin, din özgürlüğü konusunda halen tam bir garanti veremediğini, ancak Heybeliada Ruhban Okulu'nun yakında açılacağı konusunda iyimser olduğunu belirtti. 
     Reuters haber ajansının sorularını yazılı olarak yanıtlayan Bartholomeos, ''Tüm dini hizmetlerin yerine getirilmesi konusunda özgürlüğümüz var, ancak kiliseye ait vakıfları, manastırları, mezarlıkları ve okulları idare hakkımız yok'' dedi. Bartholomeos, ''Sonuç olarak bunların devlet yönetimine girdiğini ve finansal açıdan istismar edildiğini'' öne sürdü. 
     Bartholomeos, Türkiye'de din özgürlüğü kavramının oldukça kısıtlı ve yüzeysel olduğunu ileri sürerek, AB baskısının, 1971 yılında kapatılan ruhban okulunun tekrar açılmasını sağlayacağına inandığını ifade etti. 
     ''Hükümet, okulun kapatılmasını adil göstermek için geçmişte kullanılan gerekçelerin doğru olmadığını ve Avrupa'nın din özgürlüğü perspektifine uymadığını anladı'' diyen Bartholomeos, Türkiye'nin, kişi ve din özgürlüğü ihlallerinin sona ermesi halinde AB üyelik sürecinin hızlanacağını kavradığını belirtti. 
     Türkiye'nin AB üyeliğini desteklediğini belirten Bartholomeos, ''Avrupa perspektifiyle Müslümanların bir ülkenin Avrupa ile ortaklığının, her iki tarafı da barış içinde birarada yaşama ve işbirliğinin mümkün ve faydalı olduğu konusunda ikna edeceğine inanıyoruz'' dedi. 
     
</TEXT>
</DOC>
