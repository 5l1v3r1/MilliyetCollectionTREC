<DOC>
<DOCNO> 271457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur10.html </URL>
<DATE> 2004/09/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yeni eğitim öğretim yılında trafiği rahatlatmak için 5 bin polis görevde 
</HEADLINE>
<TEXT>

     İstanbul'da ilk ve orta dereceli okullarda 2004-2005 eğitim ve öğretim yılı, düzenlenen çeşitli etkinliklerle başladı. 
     İl Milli Eğitim Müdürü Ömer Balıbey, yeni eğitim ve öğretim yılının başlaması nedeniyle Güngören Lütfi Kırdar İlköğretim Okulu Müdürü, bir öğretmen ve 4 öğrenciyle birlikte İstanbul Valisi Muammer Güler'i makamında ziyaret etti. 
     Ziyaret sırasında öğrencilere İstanbul'un eğitim ve trafiğiyle ilgili bilgi veren Vali Güler, ildeki öğrenci sayısının bir Avrupa kentinin nüfusu kadar olduğunu söyledi. 
     Güler, 2004-2005 eğitim öğretim yılının sağlık ve huzur içinde geçmesini dilediğini belirterek, tüm öğrencilerden başarılar beklediğini söyledi. 
     Geçen yıl eğitimin kalitesini yükseltmek için olumlu çalışmalar yapıldığını ve bu yıl bu çalışmaların artırılarak sürdürüleceğini belirten Güler, ''Amaç daha iyi bir eğitim. Türkiye AB üyesi olduğunda sizlerin onlarla yarışabilmeniz için, onlar gibi eğitim görmeniz lazım. Sizlere çok güveniyoruz. Türkiye'nin geleceği sizlersiniz'' dedi. 
     Güler, bugün İstanbul'da beklenen trafik yoğunluğunun yaşanmaması için 5 bin trafik polisinin görevlendirildiğini bildirdi. 
     İstanbul'un genel anlamda trafik sorunlarının bulunduğunu, bunun sadece okulların açılmasıyla doğrudan ilgili olmadığını belirten Güler, ancak servis araçlarının devreye girmesi nedeniyle trafik düzene girinceye kadar bu polislerin görev yapacaklarını söyledi. 
     Güler, İstanbul trafiğinin araç taşıyan değil, daha çok insan taşıyan konuma gelmesi gerektiğini kaydederek, bunun için İstanbul'a bir tüp geçit yapılmaya başlandığını, 3. köprünün de yapılacağını hatırlattı. 
     Vali Muammer Güler, kent genelinde öğrenci ve görevlilerden oluşan 10 bin gönüllünün görev yapacağını, bunların okul önlerinde trafik görevi yürüteceklerini, böylece hem trafik bilincinin gelişeceğini, hem de kendilerine katkıda bulunmuş olacaklarını kaydetti. 
     Güler, bu görevlilerin, uyarılarına uymayanların da canını yakacağını ifade etti. 
     İstanbul'daki okullarda gerçekleştirilen olası depreme hazırlık çalışmaları hakkında da bilgi veren Güler, 12 ilçede 262 okulda, 339 binanın kısa bir süre sonra boşaltılarak takviye çalışması yapılacağını bildirdi. 
     Vali Güler daha sonra çocuklara, içinde eğitim setleri bulunan okul çantası hediye etti. 
     
</TEXT>
</DOC>
