<DOC>
<DOCNO> 251245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/soneko08.html </URL>
<DATE> 2004/06/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bakan Ergezen Temelleri atıp, bırakıp gidenlerden değiliz... 
</HEADLINE>
<TEXT>

     Bayındırlık ve İskan Bakanı Zeki Ergezen, kendilerinin bir işi başlattıklarında onu tamamlamak için mücadele ettiklerini belirterek, ''Biz, temelleri atıp, bırakıp gidenlerden değiliz'' dedi. 
     Kars'ta, Erzurum-Sarıkamış ayrım-Kars bölünmüş yolu Kars-Selim kesimi temel atma törenine katılan Ergezen, hükümetin yaptığı çalışmalardan ve özellikle duble yol yapımından bahsetti. Ergezen, 3 Kasım seçimleri öncesi ve sonrasında hizmette aynı heyecanı muhafaza ettiklerini ifade ederek, kendilerinin gece-gündüz koştuklarını ve bundan zevk aldıklarını vurguladı. 
     Milletin, hükümeti takdir ettiğini ve belediyeleri de iktidar yaptığını anlatan Ergezen, hükümetin artık belediyelerle birlikte hizmet yarışını sürdürdüğünü anlattı. 
     Hizmeti birlik ve beraberlik içerisinde sürdürmek istediklerini kaydeden Ergezen, Türkiye için elele vermek zorunda olduklarını ifade etti. 
     Acil eylem programına da değinen Ergezen, bu program kapsamındaki 15 bin kilometrelik bölünmüş yolla ilgili çalışmalar konusunda şunları söyledi 
     ''Bize önce bunu yapamazsınız dediler. Sonra baktılar ki yapıyoruz. Bu sefer de ama kışın asfaltlar deliniyor dediler. Oysa delinen asfaltları yapmak, yine bizim elimizde. Peki delinen vicdanları ve bozulan karakterleri nasıl düzelteceksiniz Önemli olan vicdanların ve karakterlerin delinmemesidir. Biz, temelleri atıp, bırakıp gidenlerden değiliz. Bizim bunları yapacak kabiliyetimiz ve yeteneğimiz vardır. Bırakın 15-20 kilometre yolu, ömrümüz kafi gelse komşularımızın yolunu da yapacağımıza inanıyoruz.'' 
     
     DOĞUYA YATIRIM ÇAĞRISI 
     Doğu Anadolu Bölgesi'nin ekonomik zorluklarına da değinen Bakan Ergezen, ekonomik zorlukların ancak yatırımlarla düzeltilebileceğini bildirdi. 
     ''Yatırımlar batıya, zekatlar doğuya sloganı bundan sonra ters dönmelidir'' diyen Ergezen, kendi çalışmalarındaki temel felsefenin de bu yönde olduğunu ifade etti. 
     Ergezen, doğulu işadamlarına da seslenerek, ''Artık zekatlarınızı değil, sermayenizi getirin'' diye konuştu. 
     
     ''BİZİM ZEKAMIZ DA YETENEĞİMİZ DE VAR'' 
     Bölünmüş yol yapımının hızlı ve sağlıklı bir şekilde devam ettiğine dikkat çeken Ergezen, amaçlarının en az masrafla en uzun yolu yapmak olduğunu söyledi. 
     Bunun için öz kaynakları iyi bir şekilde kullanmaya çalıştıklarının altını çizen Ergezen, ''Benim mühendisimin, işçimin Japonya'daki işçi ve mühendisten ne eksiği var. Bizim zekamız, yeteneğimiz elin gavuru kadar da mı değil '' diye konuştu. 
     Konuşmasında belediyelerin borçlarına da değinen Ergezen, yaptıkları yeni çalışmalarla bu sorunları da azalttıklarını ifade etti. 
     Ergezen, belediyelerin İller Bankası'ndan yatırım amaçlı olarak talep ettiği kredilerin faizlerini düşürdüklerini kaydederek, İller Bankası'nın da kar etmeye başladığını söyledi. 
     AK Parti Kars Milletvekili Selahattin Beyribey ise konuşmasında, Teşvik Yasası'nın çıkmasına rağmen Kars'a beklenen yatırım talebinin gelmediğini belirtti. Kars'ın ekonomisinin düzelmesi için yoğun çaba sarfettiklerini anlatan Beyribey ayrıca, kaçak hayvan girişinin önlenmesi için de gerekli tedbirleri almaya çalıştıklarını söyledi. 
     AK Parti Kars Milletvekili Zeki Karabayır da Kars'ta yapımı 12 yıldır devam eden devlet hastanesinin tamamlanması gerektiğini belirterek, ayrıca Doğu Kapı'nın açılmasının da Kars ve bölge bakımından önemli olduğunu dile getirdi. 
     Karayolları Genel Müdürü Hicabi Ece de bölünmüş yolların özellikle trafik kazalarının azalmasında önemli bir faktör olduğuna dikkat çekerek, yapımı tamamlanan yollarda ölümlü trafik kazası sayısının, yüzde 65 oranında azaldığını kaydetti. 
     Konuşmaların ardından Ergezen ve beraberindekiler, Erzurum-Sarıkamış ayrım-Kars bölünmüş yolu Kars-Selim kesiminin temelini attılar. Yoldaki yapım çalışmalarını sürdürecek yetkili ve işçilerle de konuşan Ergezen, onların yaşadığı maaş problemini bildiğini ve bunu düzeltmek için çalıştığını söyledi. 
     
</TEXT>
</DOC>
