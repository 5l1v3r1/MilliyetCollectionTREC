<DOC>
<DOCNO> 268275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonyas20.html </URL>
<DATE> 2004/09/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yılbaşında oryantal tur... 
</HEADLINE>
<TEXT>

     Yeni yıl hazırlığını şimdiden başlatan bazı turizm firmaları, bu yıl ilk kez Ortadoğu ülkelerini yılbaşı tur programına aldı. 
     Yeni yılın cumayı cumartesiye bağlayan gece olması ve ertesindeki 2 günlük hafta tatilini fırsat bilen firmalar, organizasyonlarını da buna göre hazırlamaya başladılar. Bu yılbaşı Avrupa ülkeleri ve Uzakdoğu'nun dışında Ortadoğu ülkelerine düzenlenen turlar da dikkat çekiyor. Ortadoğu'da yılbaşı gecesi oryantal eşliğinde ''Arap gecesi'' yapacaklarını belirten turizmciler, bu organizasyonun, farklı olacağını ve yıllarca unutulamayacağını ifade ediyorlar. 
     Lüks otobüsle seyahat, 4 yıldızlı otelde konaklama, vize ücretleri, kahvaltı, yemek, çevre gezileri, konaklama, rehberlik ve yılbaşı balosu gibi hizmetlerin dahil edildiği bu organizasyonda fiyatlar, kişi başı 150 dolardan başlıyor. 
     Yılbaşında bu yıl ilk kez Ortadoğu'yu tur programına aldıklarını belirten Turizmci Yusuf Evren, son yıllarda bireysel gezilerden çok, turla yapılan seyahatlerin büyük ilgi gördüğünü, bu nedenle müşterileri için çok sayıda alternatif sunduklarını belirtti. 
     Evren, müşterilerden gelen eğilimin son aylarda daha çok Ortadoğu ağırlıklı olduğu için, yılbaşı organizasyonunu ''Arap Gecesi'' ile süslediklerini belirterek, ''Bu gezide konuklarımız hem farklı bir yılbaşı eğlencesi yaşayacaklar, hem de Arap kültürünü tanıyacaklar, dostlarına anlatacakları çok şeyler olacak'' dedi. 
     
</TEXT>
</DOC>
