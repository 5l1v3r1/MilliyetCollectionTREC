<DOC>
<DOCNO> 255569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/yasam/axyas02.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tacizci' raporu verilen müdür başka yuvada 
</HEADLINE>
<TEXT>


Adı, 'çocuk yuvasında taciz'e karışan Hasan Demir, başka yuvaya tayin edildi. 'Taciz' raporu ise onay bekliyor... 

ÜMRAN AVCI İstanbul 

Bahçelievler Şeyh Zayed Çocuk Yuvası'nda taciz iddiasına adı karışan Müdür Hasan Demir, Halkalı Çocuk Yuvası'na öğretmen olarak görevlendirildi. Kadın ve çocuktan sorumlu Devlet Bakanlığı, taciz iddialarını doğrularken, rapor doğrultusunda Demir'in başka bir göreve atanabileceğini bildirdi. 
Taciz iddiaları tayin furyasıyla başladı. Şeyh Zayed Çocuk Yuvası Müdürü Recai Türkmen, bir soruşturma nedeniyle Tekirdağ'a atandı. Yerine de Çanakkale Çocuk Yuvası'nda öğretmenlik yaparken bir kız çocuğunu taciz ettiği ileri sürülen Halkalı Çocuk Yuvası'ndan Hasan Demir getirildi. Ancak birkaç ay sonra Türkmen, mahkeme kararıyla Şeyh Zayed Çocuk Yuvası'na aynı görevle dönme hakkını elde etti. Demir ise Halkalı Çocuk Yuvası'na öğretmen olarak iade edildi. 

İşte taciz cümleleri 
Bu arada Demir'in Şeyh Zayed Çocuk Yuvası'nda yaklaşık 6 ay müdürlük yaptığı dönemde, bakıcı annelere ve diğer çalışanlara tacizde bulunduğu iddia edildi. 
SHÇEK Genel Müdürlüğü müfettişinin yürüttüğü soruşturmada, çalışanlar, Demir tarafından sözlü tacize uğradıklarını savundular. Çalışanlar, Demir'in kendilerine sık sık, "Ne kadar güzelsin", "Kocan sana layık değil, daha iyilerini hak ediyorsun" dediğini ileri sürerken, bazı çalışanlar da "Hafta sonu neden hiç telefon açmıyorsun Müdürünü merak etmiyor musun " gibi sözler söylediğini iddia etti. 

Bakanlık Rapor bekliyoruz 
Yeni görevlendirme yazısı daha önce geldiği halde Demir rapor alınca ancak 8 Temmuz'da ilişiğini kesti. Görevlendirme yazısı geldiği gün Demir'in tacizine uğradığını iddia eden bir grup çalışan işe beyaz kıyafetlerle gitti. 
SHÇEK'ten sorumlu Devlet Bakanlığı olayı doğrularken, Demir'e 8'de 1 oranında maaş indirme cezası verilerek, İstanbul dışında bir ile tayin edileceği bildirildi. Soruşturmanın 2 Temmuz'da bittiğini belirten yetkililer, "Müfettişin kanaati, iddiaların doğru olduğu yönünde. Ancak rapor Teftiş Kurulu'nda ve henüz bize ulaşmadı. Rapor onaylandıktan sonra Demir, kadın ve çocuklarla temas edemeyeceği İstanbul dışında bir ilde görevlendirilecek ve yöneticilk de yapamayacak" dediler. 
Telefonla aradığımız Hasan Demir ise, "Bu tip şeylere hayret ediyorum. Konuşmak istemiyorum" diyerek telefonu kapattı. 




</TEXT>
</DOC>
