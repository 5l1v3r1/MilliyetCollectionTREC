<DOC>
<DOCNO> 250328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur30.html </URL>
<DATE> 2004/06/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Şantajla para isteme iddiasına gasp cezası... 
</HEADLINE>
<TEXT>

     Adana'da, mektupla şantaj yaparak akrabasından 1 milyar lira istediği iddiasıyla yargılanan sanığa, gaspa teşebbüs suçundan 5 yıl hapis cezası verildi. 
     Adana 2. Ağır Ceza Mahkemesi'nde görülen davada, tutuklu sanık Mehmet Orman ve müşteki Halil Deveci hazır bulundu. 
     Orman, savunmasında suçsuz olduğunu belirterek, müştekiden, oğlunun tedavi giderlerini karşılamak amacıyla para istediğini öne sürdü. 
     Şantaj yoluyla para istemek amacıyla mektup yazmadığını belirten Orman, ''Akrabam olan müşteki, oğlum İlker'in hastanede yattığı sırada beni telefonla arayarak görüşmek istediğini söyledi. Görüşmemizde, benden 100 milyon lira borç istedi. Çocuğumun hastanede yattığını ve 1 milyar liraya ihtiyacım olduğunu söyledim. Kendisi de bana başka bir kişiden temin ederek bu parayı verebileceğini söyledi'' dedi. 
     Müştekinin söz konusu parayı vermek üzere evine geldiğini ifade eden Orman, ''Müşteki, başka bir arkadaşından aldığı 1 milyar lirayı bana verdi. Bu sırada evimize polisler geldi. Suç işlediğim iddiasıyla gözaltına alındım. Bu suçlamayı kabul etmiyorum, suçsuzum'' diye konuştu. 
     Müşteki Halil Deveci ise evine şantaj mektubu bırakılarak 5 milyar lira para istendiğini söyledi. 
     Mektubu bırakan kişiyi görmediğini belirten Halil Deveci, ''Bunun üzerine polisi aradım. Daha sonra, mektupta belirtilen Sabancı Merkez Camii önüne giderek beklemeye başladım. Polise başvuruda bulunduğum için buluşma gerçekleşmedi ve telefonla tekrar aranarak ölümle tehdit edildim'' dedi. 
     Daha sonra, şantajı yapan kişinin dayısının oğlu olduğunun belirlendiğini söyleyen Deveci, ''Kardeşim Müslüm, seri numaraları alınan 1 milyar lirayı sanığın evine götürerek verdi. Daha sonra, polisler, baskın yaparak sanığı gözaltına aldı'' diye konuştu. 
     Mahkemede tanık olarak dinlenen Fatma Altıparmak ise resmi nikahsız yaşadığı sanığın suçsuz olduğunu ve çocuklarının tedavi giderleri için borç para aldığını öne sürdü. 
     Mahkeme heyeti, duruşma sonunda, sanığın gaspa teşebbüs suçundan 5 yıl hapis cezasına çarptırılmasına, tutuklu kaldığı süre de göz önünde bulundurularak tahliyesine karar verdi. 
     
</TEXT>
</DOC>
