<DOC>
<DOCNO> 294558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur28.html </URL>
<DATE> 2004/12/03/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Tanık olarak geldiği duruşmada cinayeti üstlendi 
</HEADLINE>
<TEXT>

     Zafer SAMANCI KONYA, DHA 

Konya'da, bir kişinin ölümü 5 kişinin de yaralanmasıyla sonuçlanan silahlı çatışmayla ilgili davanın duruşmasına tanık olarak katılan 24 yaşındaki Ahmet Ekiz, cinayeti kendisinin işlediğini itiraf etti. Mahkeme heyetinin, hakkında ek iddaname hazırlanarak savcılığa gönderilmesine karar verdiği Ahmet Ekiz, Adliye Polis Merkezi'nde bir süre gözetim altında tutulduktan sonra serbest bırakıldı. 
     İçkili bir restoranda geçen Ocak ayında çıkan çatışmada, 1 kişi öldü, 5 kişi de yaralandı. Olaydan sonra tutuklanarak cezaevine konan ve adam öldürmeye teşebbüs' suçundan Konya 2'nci Ağır Ceza Mahkemesi'nde 25 yıl hapis istemiyle yargılanan Veli Sevinç, Mehmet Sevinç, Şani Uğur ve Mehmet Ali Karabacak ile çatışmaya girdikleri Seyit Mehmet Yüksel ve Mustafa Özden dün hakim karşısına çıktı. Olayın görgü tanığı olduğu belirlenen Ahmet Ekiz de tanık olarak dinlenmesi için mahkemeye çağrıldı. 
     Ancak, mahkemede tanık olarak dinlenen Ekiz'in söyledikleri herkesi şaşırttı. Restoranda çıkan silahlı çatışma sırasında Ufuk Yıldırım'ı kendisinin öldürdüğünü iddia eden Ahmet Ekiz, ''Olay günü restoran çalışanlarından Mustafa Özden ile bir süre Zafer Semti'nde gezdikten sonra restorana geldik. Biz içerde otururken dışarda silahlar patladı. Belimdeki silahı çekip dışarı çıktım. Bir ara isminin Ufuk olduğunu sonradan öğrendiğim kişi ile göz göze geldik. Bana ateş etmeye başladı, kendimi korumak için yere yattım ve ben de ona 4 el ateş ettim. Onu vurduğumu gördüm. Yandım anam' deyip yere yıkıldı. Yanından geçerken bir kez daha baktım. Öldüğüne iyice emin olduktan sonra olay yerinden kaçarak uzaklaştım. Vicdan azabı çekiyordum. Anlattım ve rahatladım. Cezama razıyım'' dedi. 
     
     CİNAYETİ POLİSE ANLATMIŞ 

     Geçtiğimiz aylarda bir kavga olayına karıştığını ve olaydan sonra gözaltına alındığı Polis Merkezi'nde Ufuk Ünaldı'yı öldürüğünü ve olayın tüm ayrıntılarını polise anlattığını da ileri süren Ahmet Ekiz, ''Polise bu olayı anlatmama rağmen beni serbest bıraktı. Çok şaşırdım. Artık gerçeklerin ortaya çıkmasını ve çektiğim vicdan azabından kurtulmayı istiyorum'' diye konuştu. Ekiz, Mahkeme heyeti ve salonda bulunanların şaşkın bakışları arasında, ''Pişman değilim, kendimi savundum. Ama bir delikanlı olarak yaptığım işin arkasındayım. Bunun için suçumu itiraf ediyorum'' diye konuştu. 
     Mahkeme heyeti, olayla ilgili dosyanın Ahmet Ekiz hakkında ek iddianame hazırlanması için tekrar savcılığa gönderilmesine ve diğer sanıkların tutukluluk hallerinin devamına karar vererek, duruşmayı erteledi. Adliye Polis Merkezi'nde bir süre gözetim altında tutulan Ahmet Ekiz, daha sonra serbest bırakıldı. 
     
     OLAY NASIL OLDU 

     Konya'da geçen Ocak ayında Merkez Meram İlçesi Form Caddesi üzerinde bulunan Seyit Mehmet Yüksel'e ait Tılsım Restorant'da meydana gelen olayda Veli Sevinç, Mehmet Sevinç, Şani Uğur, Mehmet Ali Karabacak ve Ufuk Ünaldı ile restorant çalışanları arasında çıkan tartışma silahlı çatışmaya dönüşmüş ve olayda Ufuk Ünaldı hayatını kaybederken Mehmet Sevinç, restorant çalışanları Mustafa Özden, Turgut Kırlı, ve yoldan geçen 2 kişi yaralanmıştı. Polisin yaptığı araştırma sonucunda, restorana gelen 4 kişilik grup ile Seyit Mehmet Yüksel, Mustafa Özden ve Haluk Kırcı tutuklanmıştı. Daha sonraki duruşmalarda ise Haluk Kırcı serbest bırakılmıştı. 

     
</TEXT>
</DOC>
