<DOC>
<DOCNO> 286131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonspo41.html </URL>
<DATE> 2004/11/04/ </DATE>
<TIME> 23.41 </TIME>
<AUTHOR>  </AUTHOR>
<HEADLINE>
Beşiktaş maçı sonrası notlar... 
</HEADLINE>
<TEXT>

     UEFA Kupası 2. tur B Grubu'ndaki ilk maçında İspanya'nın Athletic Bilbao takımını 3-1 yenen Beşiktaş, grubuna 3 puanla başlamanın sevincini yaşadı. 
     Karşılaşma sonrası futbolcuları tribünlerin önüne çağıran taraftarlar, ''helal olsun size, helal olsun'' diye tempo tuttu. 
     Beşiktaş, grupta ikinci maçını 15 gün sonra Romanya'da, Steaua Bükreş ile yapacak. 
     
     BÜYÜK SEVİNÇ 

     Beşiktaş'ı, Ahtletic Bilbao önünde galibiyete taşıyan gollerin ardından teknik heyet, futbolcular ve taraftarların büyük coşkusuna yöneticiler de ortak oldu. 
     Kulüp başkanı Yıldırım Demirören ve yöneticiler, gollerin ardından birbirlerine sarılarak, sevinçlerini paylaştılar. 
     
     CAREW'E SEVGİ SELİ 

     Beşiktaşlı taraftarlar, karşılaşmanın yıldızı John Carew'e büyük sevgi gösterilerinde bulundu. 
     Ali Güneş'in attığı ilk golde asist yapan, ikinci golü de kaydeden Norveçli futbolcu, maçın son dakikalarında oyundan çıkarken taraftarlarca ayakta alkışlandı. 
     
     TRİBÜNLERDE DOSTLUK 

     Maç sonrasında iki takım taraftarları arasında dostluk görüntüleri yaşandı. 
     Beşiktaş taraftarlarının tribün şovunu hayranlıkla izleyen İspanyolların alkışlarına, siyah-beyazlılar da aynı şekilde yanıt verdi. 
     Athletic Bilbao takımı oyuncuları da maç bitiminde Beşiktaş tribünlerini alkışlayarak sahayı terketti. 
     
     İSPANYOL YÖNETİCİ FENALAŞTI 

     Karşılaşmayı VIP tribününde izleyen İspanyol takımının yöneticilerinden Juan Manuel, fenalaşarak hastaneye kaldırıldı. 
     Maçın 15. dakikası oynanırken VIP tribününde hareketlenme oldu. Ahtletic Bilbao takımının yöneticilerinden Manuel, tribünde fenalaştı. Sağlık ekipleri tarafından ilk müdahalesi tribünde yapılan İspanyol, daha sonra sedye ile ambulansa alınarak, hastaneye kaldırıldı. Konuk ekip yöneticisinin durumunun iyi olduğu öğrenildi. 
     
     DEL BOSQUE ''HEM OFANSİF, HEM DEFANSİF AÇIDAN EN İYİ MÜCADELE ETTİĞİMİZ MAÇ BU OLDU'' 

     Beşiktaş Teknik Direktörü Vicente Del Bosque, Athletic Bilbao karşısında hem ofansif, hem defansif açıdan çok iyi mücadele ettiklerini ve galibiyete ulaştıklarını söyledi. 
     Del Bosque, maç sonrası düzenlediği basın toplantısında, kendileri açısından heyecanlı bir maç olduğunu ifade ederek, ''Hem ofansif, hem defansif açıdan iyi mücadele ettiğimiz bir maç oldu. 1-1'den sonra 10-15 dakika zorlandık, ama geri kalan kısımda oyunun hakimi bizdik. Karşımızda zorlu bir rakip vardı. Buna rağmen iyi mücadele edip, haklı bir galibiyet elde ettik'' dedi. 
     Athletic Bilbao'nun, grubun en zorlu takımı olduğunu vurgulayan İspanyol teknik adam, ''Bu durum, aldığımız galibiyeti daha değerli hale getiriyor. Grubumuzdaki diğer maçlar da zorlu geçecek. Bu performansı o karşılaşmalarda da sahaya yansıtmalıyız. Ama şu andan itibaren Konyaspor maçını düşünmeliyiz'' diye konuştu. 
     Basın mensuplarının, savunmada eksikleri olmasına rağmen bu maçta başarılı olduklarını belirtmesi üzerine Del Bosque, şunları söyledi 
     ''Bu, iyileşen bir takımın işaretidir. Kötü giden takımda, yaptığınız her değişiklikte futbolcular kötü görünür. Ancak takım iyi gidince değişiklikler göze batmaz. Biz de iyi takım olma yolundayız. Dolayısıyla yaptığımız bu değişiklikler göze batmıyor.'' John Carew'in bugün çok iyi bir maç çıkardığını anlatan Del Bosque, ''Ama galibiyeti kişiselleştirmemeliyiz. Bu takımdan daha çok yıldızlar çıkacaktır'' diyerek sözlerini tamamladı. 
     Siyah-beyazlılar, Konyaspor'la oynayacakları lig maçlarının hazırlıklarına, yarın yapacakları antrenmanla başlayacak. 
     
     VALVERDE ''BEŞİKTAŞ İYİ OYNADI'' 

     Athletic Bilbao Teknik Direktörü Ernesto Valverde, Beşiktaş'ın çok iyi oynadığını söyledi. 
     Valverde, rakiplerinin maça iyi başladığını, buna rağmen ilk 25 dakika sorun yaşamadıklarını kaydederek, ''Beşiktaş gol buldu. Biz de hücuma yöneldik ve beraberliği yakaladık. 1-1'den sonra gol atabilseydik, durum farklı olurdu. Beşiktaş attı ve galibiyete ulaştı'' dedi. 
     Grupta durumun iyice zorlaştığını belirten Valverde, ''Zaten burada kazanmak çok zordu. Bu başından belliydi. Şimdi önümüzdeki maçlara bakacağız'' diye konuştu. 
     İspanyol gazetecilerin, stattaki atmosferi sormaları üzerine Valverde, ''Bilbao'daki San Mames Stadı'nda çok iyi bir ambians vardır. Ama ben buradaki ambiansı hiçbir yerde görmedim. Seyirci adeta takımının 12. adamı gibiydi. Takımları zaman zaman kötü duruma düşmesine rağmen, desteklerini sürdürdüler. Ben böyle bir şeye daha önce şahit olmamıştım'' yanıtını verdi. 
     İspanyol teknik adam, maçın yıldızı Carew'e de değinerek, ''Carew çok iyi oynadı. İlk golün pasını verdi, ikinci golü de attı. Şanslıydı ve iyi bir oyun ortaya koydu'' değerlendirmesini yaptı. 
     
     OKTAY ''BU ŞEKİLDE OYNADIĞIMIZ SÜRECE HERKESİ YENERİZ'' 

     UEFA Kupası'nda Athletic Bilbao'yu 3-1 yenen Beşiktaş'ta, galibiyetin sevinci yaşanıyor. 
     Beşiktaş Kulübü Asbaşkanı ve Futbol Şube Sorumlusu Kıvanç Oktay, Athletic Bilbao karşısında ortaya koydukları futbolu tekrarlamaları halinde her takımı yenebileceklerini söyledi. 
     Maç sonrası basın mensuplarının sorularını yanıtlayan Oktay, takımın kalitesini ve gücünü ortaya koymaya başladığını belirterek, ''Toplama denen takım, Türkiye'nin en iyi ekibi olduğunu gösteriyor. Eksik oyuncu olsa da oyunumuz değişmiyor. Çok eleştirildik. Bize çelme takmaz, destek olurlarsa, daha da başarılı olacağız. Trabzonspor maçında bir çıkış yakalamıştık, son maçlarda da güzel oynuyoruz. Athletic Bilbao galibiyetiyle 3-4 haftadır aldığımız sonuçların tesadüfi olmadığını göstermiş olduk'' dedi. 
     Bu arada, başkan Yıldırım Demirören ve yöneticiler, karşılaşma sonrasında soyunma odasına inerek futbolcularla galibiyet sevincini paylaştı. 
     
     FUTBOLCULARDA GALİBİYET SEVİNCİ 

     Athletic Bilbao karşısında başarılı bir oyun sergileyen ve 3-1 galip gelen siyah-beyazlı oyuncular, mutluluklarını dile getirdi. 
     İspanyol ekibi karşısında başarılı bir oyun sergileyen ve bir de gol atan Norveçli futbolcu Carew, çok güzel ve hırslı oynadıklarını vurgulayarak, ''Rakibimiz karşısında 90 dakika üstün oynadık. Böyle oynayıp galip gelmek çok güzel. Dünyanın en büyük taraftarı karşısında gol atmak büyük mutluluk'' dedi. 
     Carew, basın mensuplarının ''Athletic Bilbao'ya bir gol attın. Rakip teknik direktör de seni durduramadıklarını söyledi. Ne düşünüyorsun '' sorusuna, ''Athletic Bilbao karşısında her zaman şanslıydım. İspanya'da futbol oynarken son maçta yine onlara gol atmıştım. Ayrıca rakip takımın teknik direktörünün benimle ilgili böyle düşünmesi mutluluk verici'' yanıtını verdi. 
     Sergen Yalçın da UEFA Kupası'nda kazanmanın önemli olduğunu vurgulayarak, ''Güzel bir oyun sergiledik. Attığımız her golü, bize eleştirenlere tek tek hediye ediyoruz'' dedi. 
     Beşiktaş'ın ilk golünü atan Ali Güneş, rakiplerine fazla gol pozisyonu vermediklerini ifade ederek, ''Rakibimiz karşısında çok gol pozisyonuna girdik, sadece üçünü değerlendirebildik. Bize inanmayanlara, bu galibiyetle gücümüzü göstermiş olduk. Maçlarda elimizden geleni yapıyor, mücadele ediyoruz'' diye konuştu. 
     Savunma oyuncusu Çağdaş, aldıkları galibiyetle çıkışlarını sürdürdüklerini ve başarılarının devam edeceğini ifade ederken, İspanyol oyuncu Juanfran, Athletic Bilbao'nun çok iyi bir ekip olduğunu, ancak ortaya koydukları futbolla galibiyeti hak ettiklerini söyledi. 
     
</TEXT>
</DOC>
