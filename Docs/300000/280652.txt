<DOC>
<DOCNO> 280652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko06.html </URL>
<DATE> 2005/03/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Batık bankalardan ''kucakta'' 37.6 milyar dolar kalacak 
</HEADLINE>
<TEXT>

     Tasarruf Mevduatı Sigorta Fonu TMSF 24 milyar dolar zararla devraldığı batık bankaların şimdiye kadarki toplam maliyetinin faizleriyle birlikte 46 milyar dolar olduğunu hesapladı. Yapılan ve bundan sonra yapılabileceği varsayılan tahsilatlarla birlikte kamunun "kucağında" kalacağı hesaplanan zararın 37.6 milyar dolar düzeyinde oluşacağı hesaplanıyor. 
     ANKA'nın TMSF'den edindiği verilere göre Fon'a alınan 20 banka ve Fon'a alınmadan tasfiye edilen ancak tüm mevduatları TMSF tarafından ödenen İmar Bankası'yla birlikte devir alınan toplam zarar 24 milyar dolar olarak gerçekleşti. En yüksek zarar 6 milyar 723 milyon dolarla İmar Bankası'ndan kaynaklandı. Bu bankayı 3 milyar 618 milyon dolarla Pamukbank, 1 milyar 954 milyon dolarla İktisat, 1 milyar 269 milyon dolarla İnterbank, 1 milyar 220 milyon dolarla Egebank, 1 milyar 149 milyon dolarla Yaşarbank ve 1 milyar 113 milyon dolarla Esbank izledi. TMSF bu bankalara Hazine ve kendi kaynaklarından 27 milyar 771 milyon dolar aktardı. Aktarılan bu kaynakların 2004 sonu itibariyle faizleriyle birlikte toplamı 45 milyar 637 milyon dolar olarak hesaplandı. Faizli maliyeti açısından bakıldığında en yüksek kaynak 5 milyar 833 milyon dolarla İmar Bankası için aktarıldı. Pamukbank için 5 milyar 112 milyon dolar, Sürebnak için 4 milyar 817 milyon, İnterbank için 4 milyar 655 milyon, Demirbank için 4 milyar 115 milyon, İktisat bankası için 3 milyar 632 milyon, Esbank için 3 milyar 108 milyon, Etibank için 2 milyar 961 milyon dolarlık maliyet üstlenildi. TMSF, söz konusu bankaların hakim ortakları ve diğer borçlularından 1 milyar 540 milyon dolarlık tahsilat yaptı. Toplam tahsilat faiz getirisiyle birlikte 1 milyar 823 milyon dolar olarak hesaplanıyor. Bu dönemde en yüksek tahsilat 440 milyon dolarla Pamukbank için yapıldı. 
     
     TAHSİLAT TAHMİNLERİ 

     TMSF bundan sonra söz konusu bankaların hakim ortakları ve diğer borçlularından yapabileceği tahsilat tutarını ise 6 milyar 250 milyon dolar olarak hesaplıyor. Bu kapsamda en yüksek tahsilatın 2 milyar 82 milyon dolarla Pamukbank'ın hakim ortakları ve alacaklılarından yapılacağı varsayılıyor. 
     Kamuya en yüksek maliyeti getiren İmar Bankası'nın hakim ortaklarından yapılabilecek toplam tahsilatın ise 1 milyar 648 milyon dolar düzeyinde kalacağı hesaplanıyor. 
     Diğer bankaların hakim ortaklarından bundan sonra yapılabileceği varsayılan tahsilat tutarları ise sıfırla 603 milyon dolar arasında değişiyor. 
     Bu kapsamda kamuya toplam 1.5 milyar dolarlık bir faizli maliyet çıkaran Türk Ticaret Bankası ile, 494 milyon dolarlık maliyeti olan Bankekspres için yapılacak tahsilatın 11 milyon dolarda, 4.7 milyar dolarlık maliyeti bulunan İnterbank için yapılacak tahsilatın 224 milyon, 1.3 milyar dolarlık maliyeti olan Egebank için 50 milyon, 563 milyon dolarlık maliyeti olan Yurtbank için 23 milyon, 1.5 milyar dolarlık maliyeti olan Yaşarbank için 146 milyon, 3.1 milyar dolar maliyeti olan Esbank için 92 milyon, 4.8 milyar dolar maliyetli Sümerbank için 233 milyon dolarlık tahsilat yapılabileceği öngörülüyor. 
     Etibank nedeniyle üstlenilen yükün bundan sonra 603 milyon, Demirbank'ın yükünün 125 milyon, iuktisat Bankası'nın yükünün 254 milyon dolarlık kısmının daha tahsil edilebileceği varsayılıyor. Kamuya 930 milyon dolarlık bir maliyeti bulunan Ulusalbank için yapılacak tahsilatın sıfırda kalacağı öngörülüyor. Kamuya 1.9 milyar dolarlık bir yük çıkaran Kentbank'ın hakim ortakları ve diğer borçlularından bundan sonra yapılacak tahsilatın 134 milyon dolar, 663 milyon dolar maliyeti bulunan EGS Bank nedeniyle yapılacak tahsilatın 55 milyon dolar olacağı hesaplanıyor. 
     TMSF bundan sonra Sitebank için 7 milyon, Tarişbank için 19 milyon, Bayındırbank için 227 milyon dolarlık tahsilat yapmayı öngörüyor. 
     Bu kapsamda bank kapital için yapılan ve bundan monra yapılacak toplam tahsilatın ise Bankanın kamuya olan 149 milyon dolarlık maliyetinin 142 milyon dolar üzerine çıkması bekleniyor. 
     
     BANKALARIN NET MALİYETİ 

     TMSF'nin şimdiye kadar yaptığı tahsilatlar ve bundan sonra yapabileceğini öngördüğü tahsilatlar gerçekleştirildiğinde toplam tahsilat 8.1 milyar dolar düzeyinde kalacak. Böylece batık bankaların kamuya net maliyeti yıllar sonra ancak 37.6 milyar dolara kadar düşürülebilecek. 
     
</TEXT>
</DOC>
