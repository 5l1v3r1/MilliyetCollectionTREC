<DOC>
<DOCNO> 265793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sontur34.html </URL>
<DATE> 2004/08/23/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İzmir'de vahşet .. Liseli kıza öldürmeden önce işkence yapılmış 
</HEADLINE>
<TEXT>

     İzmir'in Bornova İlçesi'nde, önceki gece evinde 60 yerinden bıçaklanarak öldürülmüş bulunan 16 yaşında Ayşegül Eren'in katil zanlısının bulunması için çalışmalarını sürdüren polis, genç kızın arkadaş çevresini incelemeye aldı. 
     Alınan bilgiye göre, olayla ilgili soruşturmayı sürdüren Asayiş Şube Müdürlüğü Cinayet Büro Amirliği ekipleri, öldürülen Ayşegül Eren'in, olay günü yaptığı telefon görüşmesi sonrası ''acilen gitmem gerekiyor'' diyerek arkadaşlarının yanından ayrıldığını ve bir daha haber alınamadığını belirledi. 
     Genç kızın, evine giderek buluştuğu kişi tarafından öldürüldüğü ihtimali üzerinde duran polis, bu kişinin kimliğini belirlemek için çalışma başlattı. 
     Ayşegül Eren'in telefon kayıtlarını incelemeye alan ekipler, çok sayıda arkadaşının da sözlü ifadesine başvurdu. Genç kızın, berberde çalışan erkek arkadaşının da ifadesini alan polis, olay saatinde işyerinde olduğu belirlenen bu kişiyi daha sonra serbest bıraktı. 
     
     İŞKENCE YAPILMIŞ 

     İzmir Adli Tıp Kurumu'nda yapılan otopsi raporlarını inceleyen ve olay yerinde araştırma yapan uzman ekipler, genç kızın katile uzun süre direndiğini belirledi. Ekipler katilin, genç kızın karın, göğüs ve sırt bölgelerine 60'a yakın öldürücü olmayan bıçak darbesi vurup, 30'un üzerinde hafif kesikler yaparak işkence yaptığını, ardından öldürdüğünü belirledi. 
     
     OLAY 

     Mustafa Kemal Lisesi öğrencisi Ayşegül Eren, önceki gece Bornova Özkanlar'daki evlerine dönen babası Erkan Eren tarafından, boğazı kesilerek öldürülmüş halde bulunmuştu. 
     Anne Fatma Eren'in, çocukları Aylin ve Emre ile Didim'de bir yakınlarının yazlığında tatilde olduğu, Ayşegül'ün derslerinin zayıf olması nedeniyle bütünleme sınavlarına hazırlanmak için evde kaldığı öğrenilmişti. 
     
</TEXT>
</DOC>
