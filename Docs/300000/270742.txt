<DOC>
<DOCNO> 270742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur08.html </URL>
<DATE> 2004/09/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
50 yıllık arkadaşını bıçakladı 
</HEADLINE>
<TEXT>

     Hüseyin TÜCCAR- Nail KAHRAMAN DHA 
BURSA'da, 60 yaşındaki Ramadan Özbalaban, selam vermeme yüzünden tartıştığı 50 yıllık arkadaşı 55 yaşındaki Ali Kahraman'ı, 9 yerinden bıçakladı. Özbalaban, "Selam vermedim diye bana saldırdı. Ben ona önceki gün selam vermiştim. Her zaman selam mı verilir '' dedi. 
     Olay, Osmangazi İlçesi Hamitler Mahallesi Hiza Sokak'ta meydana geldi. İddiaya göre, evinin önünde oturan Ali Kahraman, yoldan geçen çocukluk arkadaşı Ramadan Özbalaban'ın, kendisine selam vermemesine sinirlendi. Yan komşusu olan Özbalaban'ın 10 gün önce de kendisine selam vermediğini ileri süren Ali Kahraman, elindeki sopayla arkadaşının üzerine yürüyüp, "Allahın selamını neden esirgiyorsun. Biz seninle çocukluk arkadaşı değilmiyiz '' diyerek bağırdı. Özbalaban'ın, "Ben sana önceki gün selam vermiştim. Her gün selam mı verilir. Benden ne istiyorsun'' diye yanıt vermesi üzerine iki arkadaş tartışmaya başladı. Ali Kahraman, bu sırada yanındaki çakıyı da çıkardı. Kahraman ve Özbalaban'ın tartışması kavgaya dönüştü. Kavga sırasında, Ali Kahraman'ı etkisiz hale getirerek, elindeki çakıyı alan Ramadan Özbalaban, arkadaşını 9 yerinden bıçakladı. 
     Vücudunun çeşitli yerlerinden bıçakla yaralanan Ali Kahraman, SSK Çekirge Hastanesi'nde tedavi altına alındı. 
     Kavga sırasında hafif yaralanan ve ayakta tedavi olan Ramadan Özbalaban, polise verdiği ifadede, "Biz Bulgaristan göçmeniyiz. 50 yıllık arkadaşız. Bu zamana kadar aramızda en ufak tartışma dahi çıkmadı. Ancak, selam vermeme yüzünden bana saldırınca, canımı zor kurtardım'' dedi. 
     Özbalaban'ın, "Adam yaralamak'' suçundan adliyeye sevk edileceği bildirildi. 
     
</TEXT>
</DOC>
