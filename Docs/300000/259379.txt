<DOC>
<DOCNO> 259379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur08.html </URL>
<DATE> 2004/07/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yaralı yakınları sağlık görevlisini dövdü .. 
</HEADLINE>
<TEXT>

     Dr. Lütfi Kırdar Kartal Eğitim ve Araştırma Hastanesi'ne bıçakla yaralanan bir kişiyi götüren ambulanstaki sağlık görevlisi, yaralının yakınlarınca dövüldü. 
     AA muhabirinin aldığı bilgiye göre, Pendik'te çıkan kavgada bıçakla yaralanarak Pendik Devlet Hastanesi'ne kaldırılan İkram Koçak'ın 25 başka bir hastaneye sevk edilmesi için buraya bir ambulans gönderildi. 
     Hastaneye gelen ambulanstaki sağlık görevlileri, Koçak'ı Dr. Lütfi Kırdar Kartal Eğitim ve Araştırma Hastanesi'ne götürmek üzere araca aldı. 
     Bu sırada ambulansa binerek hastaneye gitmek isteyen İkram Koçak'ın bazı yakınları ile ambulanstaki sağlık görevlisi Ali Öz 26 arasında tartışma çıktı. 
     Daha sonra Koçak'ı Dr. Lütfi Kırdar Kartal Eğitim ve Araştırma Hastanesi'ne getiren ambulanstaki sağlık görevlisi Ali Öz ile Koçak'ın yakınları arasında tekrar başlayan tartışma kavgaya dönüştü. 
     Kavga sırasında dövülerek yaralanan Ali Öz, aynı hastanede tedavi altına alındı. Öz'ü dövdükleri öne sürülen bazı kişiler de, polislerce gözaltına alındı. 
     Bu arada, kavga sonrası bölgedeki çok sayıda sağlık görevlisinin, dövülen arkadaşlarına yardım etmek ve durumunu öğrenmek amacıyla ambulanslar ve özel araçlarıyla Dr. Lütfi Kırdar Kartal Eğitim ve Araştırma Hastanesi'ne gittiği belirtildi. 
     Bazı sağlık görevlileri, arkadaşlarının, yardım ettiği kişinin yakınlarınca dövülmesine tepki gösterdiler ve ''can güvenliklerinin olmadığını'' bildirdiler. 
     
</TEXT>
</DOC>
