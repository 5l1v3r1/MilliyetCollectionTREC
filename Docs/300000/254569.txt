<DOC>
<DOCNO> 254569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sondun23.html </URL>
<DATE> 2004/07/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Karamanlis Türkiye'ye Avrupa perspektifi verilmesini destekliyorum 
</HEADLINE>
<TEXT>

     Yunanistan Başbakanı Kostas Karamanlis, Türkiye'ye Avrupa perspektifi verilmesini desteklediğini söyledi. 
     Karamanlis, Alman Der Spiegel dergisine yaptığı açıklamada, ''Ankara'nın Avrupa ile yakınlaşma politikası ödüllendirilmeli. Bu nedenle Türkiye'ye Avrupa perspektifi verilmesini destekliyorum. Erdoğan hükümetinin, geçmişteki Türk hükümetlerinden daha cesur şekilde başlattığı demokratik reformlar sürdürülmeli. Doğal olarak AB'nin de kriterlerin yerine getirilip getirilmediğine bir gün karar vermesi lazım'' dedi. 
     Karamanlis, Türkiye'nin ne zaman AB üyesi olabileceğine ilişkin soru üzerine de ''Hiç kimse Türkiye'nin yarın tam üye olmasını beklemiyor. Bu konuda en önemli konu Ankara'daki Avrupalılaşma temposu. Ancak mesaj açıktır AB, Türkiye'yi Avrupa ailesine almaya karar vermiştir. Bu da doğrudur. Çünkü Avrupalılaşmış bir Türkiye herkes için, hem Türkiye'deki hem de komşu ülkelerdeki insanlar için bir avantajdır'' diye konuştu. 
     Türk hükümetinin, ayrıntılara ilişkin bazı eleştirilere rağmen çok olumlu çalışma yaptığını ifade eden Karamanlis, ''Ancak sonuçta gerçekten Avrupalı olmak isteyip istemedikleri konusunda Türkiye'deki insanlar karar verecektir'' dedi. 
     Karamanlis, genişleyen bir AB içinde çalışmaların da zorlaşacağına işaret ederek, bu nedenle AB içindeki birimlerin birbirleri ile işbirliğini geliştirmeleri gerektiğini söyledi. 
     Karamanlis ayrıca, ülkesinin Avrupa Futbol Şampiyonu olmasından duyduğu mutluluğu dile getirdi ve Atina'da yapılacak Olimpiyat Oyunları için de her türlü güvenlik önleminin alındığını belirtti. 
     
</TEXT>
</DOC>
