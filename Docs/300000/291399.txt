<DOC>
<DOCNO> 291399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun50.html </URL>
<DATE> 2004/11/23/ </DATE>
<TIME> 18.23 </TIME>
<AUTHOR>  </AUTHOR>
<HEADLINE>
Hamas'tan şartları kabul etmeyin uyarısı... 
</HEADLINE>
<TEXT>

     Hamas örgütü, Filistin yönetimini, Amerikalı ve İsraillilerin şartlarının kabul edilmemesi için uyardı. 
     Hamas'ın Lübnan'daki temsilcisi Usame Hamdan, Filistin lideri Yaser Arafat'ın ölümünün, Filistinli örgütler için büyük bir sınav olacağını belirterek, Amerikalı ve İsraillilerinin şartlarının kabul edilmesini ''büyük hata, günah ve kumarla'' eşdeğer olarak nitelendirdi. 
     Hamdan, örgütün, Filistin'in geleceğiyle ilgili olarak verilecek kararda payı bulunacağını dile getirerek, ''Hamas, yıkıcı ve tehlikeli oyunlara hiçbir koşulda izin vermeyecek'' dedi. 
     Oslo anlaşması ve bunu izleyen süreçte Filistin halkı için en meşru seçeneğin direniş olduğunun kanıtlandığını ifade eden Hamdan, İsrail Başbakanı Ariel Şaron'un, bağımsız Filistin devletinin kurulması ve Filistinli mültecilerin dönmesi gibi kilit öneme sahip konularda tutumunu değiştirmeyeceğini kaydetti. 
     Hamas, İsrail devletini tanımıyor ve Arafat'ın İsrail ile yaptığı barış anlaşmalarını kabul etmiyor. 
     
</TEXT>
</DOC>
