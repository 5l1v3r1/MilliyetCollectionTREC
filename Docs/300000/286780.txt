<DOC>
<DOCNO> 286780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/siyaset/siy02.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Önce biz görmeliydik' 
</HEADLINE>
<TEXT>


Erdoğan, tartışma yaratan 'azınlık' raporunun kendi talebi olmadan hazırlandığını belirterek, "Raporun bize sunulmadan dağıtılması etik olmadı" diye konuştu 


Başbakan Recep Tayyip Erdoğan, Başbakanlık İnsan Hakları Danışma Kurulu BİHDK tarafından hazırlanan ve kamuoyunda tartışma yaratan "azınlık" raporunun, kendi talebi olmadan hazırlandığını söyledi. Erdoğan, "Raporun, bize sunulmadan basına dağıtılması etik olmadı" diye konuştu. 
Rize'de dün basın toplantı düzenleyen Erdoğan, gündeme ilişkin soruları yanıtladı. İtalya'nın başkenti Roma'da 29 Ekim'de düzenlenen törende AB Anayasası'nı okumadan imzaladığı yönündeki eleştirilerin hatırlatılması üzerine Erdoğan, "Bu haberleri verenlerin bu anayasanın içeriğinden ve nasıl hazırlandığından haberleri yok" dedi. AB Anayasası'nın Hükümetlerarası Konferans tarafından hazırlandığına dikkat çeken Erdoğan, şöyle devam etti 

Gözlemci sıfatıyla imza 
"Türkiye de bu çalışmalara katıldı. Uzlaşma sağlandıktan sonra iş bu noktaya geldi. AB Anayasası'nın bizi bağlayıcı hukuki hiçbir anlamı yok. Tam üye olduğumuzda bizi bağlar. Biz gözlemci sıfatıyla imza attık." 
BİHDK'nın hazırladığı ve "Türkiyelilik" üst kimliği tartışmalarına yol açan raporun önce Başbakan ya da Başbakan Yardımcısı'na iletilmesi gerektiğini belirten Erdoğan, konuyla ilgili şu yorumu yaptı 
"Yaygaralar koptuktan sonra bir telaşla rapor tekrar ele alınmış, köşeleri falan yumuşatılmış, ondan sonra da Başbakanlığa gönderilmiştir. Bir defa etik açıdan işin yanlış olan tarafı budur. Talebim olmadan ve talebimiz olmamasına rağmen bize hazırlanan rapor gelmeden, bu tür şeylerin medyaya verilmesi veya topluma dağıtılması, başına da 'Başbakanlık' koymak suretiyle bunun yapılmasına etik açıdan kimsenin hakkı yoktur. Raporu hazırlayanların kendi kişisel görüşleridir." 

'Rumlara mesajı verdik' 
Başbakan Erdoğan, Kıbrıs Rum yönetiminin 17 Aralık'tan önce Türkiye'nin kendisini tanımasını isteğini soran bir gazeteciye de, "Türkiye, Gümrük Birliği konusunda takındığı tavırla verilmesi gereken mesajını vermiştir. Rumların bu mesajdan nasibini alması lazım" yanıtını verdi. 



</TEXT>
</DOC>
