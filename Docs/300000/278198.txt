<DOC>
<DOCNO> 278198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonyas05.html </URL>
<DATE> 2004/10/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Küresel sıcaklık artışı ölüm getirecek 
</HEADLINE>
<TEXT>

     Metin FERAH BOLU, DHA 
EGE Üniversitesi Edebiyat Fakültesi Coğrafya Bölümü öğretim üyesi Doç. Dr. Ecmel Erlat, Türkiye'de 1930 yılından bu yana özellikle gece ölçülen sıcaklıklarda artış, yağışlarda ise son 30 yılda azalma eğilimi görüldüğünü söyledi. Doç. Dr. Erlat, "Küresel sıcaklık artışı yaz aylarında özellikle bebek ve yaşlılarda solunum ve kalp hastalıklarına bağlı ölüm oranlarında önemli bir artış meydana getirecek'' dedi. 
     Abant İzzet Baysal Ünivresitesi ve Biyologlar Derneği'nce Abant Palace Otel'deki, 5'nci Ulusal Ekoloji ve Çevre Kongresi kapsamında düzenlenen Küresel ısınma' konulu panele katılan Doç. Dr. Ecmal Erlat, meteorolojik kayıtların düzenli tutulmaya başlandığı 1930'lu yılların başından günümüze kadar, gece ölçülen en düşük sıcaklık değerlerinin, özellikle ilkbahar ve yaz aylarında belirgin olarak arttığını söyledi. Tüm dünyada olduğu gibi Türkiye'de de yaz aylarında yüksek sıcaklık ve nemlilik değerleriyle birlikte insan sağlığını tehdit eden sıcak dalgalarının daha sık tekrarlanmaya, etki sürelerinin uzamaya ve şiddetini arttırmaya başladığını anlatan Doç. Dr. Ecmal Erlat, "1987 ve 1998 yıllarının Temmuz, 1998 ve 2000 yıllarının Temmuz ve Ağustos aylarındaki rekor sıcaklıklar ve yüksek nem değerleri bunun en somut örneğidir'' dedi. 
     Türkiye'de 1930'dan bu yana, özellikle gece ölçülen sıcaklıklarda artış, yağışlarda ise son 30 yılda azalma eğilimi görüldüğünü söyleyen Doç. Dr. Erlat, şöyle dedi 
     "Türkiye'yi kapsayan Güney Avrupa'da yıllık ortalama sıcaklık 2050 yılına kadar 1-3 derece artarken, 21'inci Yüzyıl'ın sonlarına doğru yağışlarda yüzde 15-20'lik azalma beklenmektedir. Bu durum, Akdeniz Havzası, California ve Ortadoğu'da özellikle kış aylarında kısalma, yaz mevsiminde ise kurak dönemin uzaması ve şiddetlenmesi anlamına gelmektedir. İklim modelleri dikkate alındığında, içinde bulunduğumuz yüzyıl boyunca Türkiye'de başta sıcaklık ve yağış olmak üzere iklim koşulları değişecektir. Bu durum Türkiye'nin su kaynaklarını, doğal vejetasyonunu, tarımsal potansiyelini ve insan sağlığını etkileyecektir.'' Küresel ısınma ile birlikte Güneydoğu Anadolu Bölgesi'nde çölleşme eğiliminin artacağını belirten Doç. Dr. Erlat, günümüzde doğal bitki örtüsünün hızla tahrip edilen ve su kaynakları yanlış kullanılan Akdeniz ve Ege Bölgeleri çölleşme süreci gösterecek diğer alanlar olduğunu söyledi. Doç. Dr. Ecmal Erlat, şöyle devam etti 
     "Yağışların azaldığı, kurak dönemin uzadığı ve şiddetlendiği bir iklim tipinde, mevcut tarımsal özellikler sürdürülemez. Bu nedenle tarımsal potansiyel, hem de yetiştirilen türlerde önemli değişmeler beklenmelidir. Gerek kuraklığa ve gerekse, sıcaklığa bağlı olarak bitki hastalıkları ve böceklerde görülecek artış, tarımsal üretimde azalmaya neden olacaktır. Küresel sıcaklık artışı, kentlerde hava kirliliği sorununun yanı sıra, yaz aylarında özellikle bebek ve yaşlılarda solunum ve kalp hastalıklarına bağlı ölüm oranlarında önemli bir artış sağlayacaktır. Sıcak günler ve sıcak dalgaların şiddeti, Türkiye'nin rekreasyonel potansiyelinde ve turizm gelirlerinde önemli azalmalara yol açacaktır.'' 
     
</TEXT>
</DOC>
