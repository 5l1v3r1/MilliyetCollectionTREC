<DOC>
<DOCNO> 276331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur50.html </URL>
<DATE> 2004/09/30/ </DATE>
<TIME> 22.49 </TIME>
<AUTHOR>  </AUTHOR>
<HEADLINE>
Evren "Memurların, mali hakların reddiyle geri çekilmesi ayıp olur" 
</HEADLINE>
<TEXT>

     KESK Genel Başkanı Sami Evren, memurların demokratik haklarının, mali haklarına tehdit anlamında kullanılmaması gerektiğini belirterek, ''Bu kötü bir sonuç olur, hükümetin böyle bir noktaya geleceğini düşünmüyorum'' dedi. 
     Başbakanlık Merkez Binası'ndaki görüşmelere verilen arada, gazetecilere açıklamalarda bulunan Evren, Başbakan Recep Tayyip Erdoğan'ın, bu akşam yaptıkları görüşmede, memurlara ortalama yüzde 10 zam yapılabileceğini ifade ettiğini bildirdi. 
     Uygulanan ekonomik programın problemli olduğunu, gelir dağılımındaki adaletsizliğin devam ettiğini, yatırımlara ve nitelikli kamusal hizmete ayrılan payın az olduğunu, işsizliğin devam ettiğini anlatan Evren, bu nedenle Başbakan Erdoğan'a, İzmir İktisat Kongresi'nde önerdiği faiz dışı fazlanın yüzde 5'e çekilmesinin doğru olduğunu söylediğini kaydetti. 
     Bu olduğu takdirde çalışanların ve yoksulların rahatlayabileceğini dile getiren Evren, ''Kendileri de sıkı mali politikaların uygulanmasının zorunluluğunu ifade etti. Sosyal boyutlu bir programın, şu anda benim anladığım kadarıyla mümkün olmadığını demek istedi. Ancak yüzde 8.2'yi, yüzde 10 noktasına çekebileceğini ifade etti'' diye konuştu. 
     Evren, Başbakan Erdoğan'a önerilerini kabul etmelerinin mümkün olmadığını söylediklerini kaydederek, ancak Erdoğan'ın 1991'den sonra göreve başlayan kamu çalışanlarına 1 derece verilmesi konusunda söz verdiğini ve kendilerinin de buna teşekkür ettiğini anlattı. 
     Evren, binlerce kamu çalışanının demokratik haklarını kullandıkları için sicillerinde disiplin cezası görüldüğünü ifade ederek, bütün disiplin cezalarının en kısa sürede af edilmesinin kesinleştiğini belirtti. 
     Mevcut ekonomik programa karşı demokratik tepkilerini bütün sosyal kesimlerle sürdürmek zorunda olduklarını bildiren Evren, kendilerine bugün önerilen yüzde 10'luk zammı reddetmelerinin görüşmelerden çekilecekleri anlamına gelmediğini açıkladı. 
     Bu oranın yükseltilmesi için gerekirse sabaha kadar bekleyeceklerini ve taleplerini defalarca söyleyeceklerini kaydeden Evren, kira yardımının 75 milyon lira olmasını önerdiklerini, ancak bunun değerlendirilip, değerlendirilmeyeceğinin görüşmelerde görüleceğini kaydetti. 
     Evren, bir soruyu yanıtlarken, memurlara verilecek zammın kademelerinin henüz belli olmadığını, bunun hesaplamalar sonucunda belirleneceğini söyledi. 
     Evren, memurlara yüzde 10'luk zam çerçevesinde 2005'in ilk ve ikinci altı aylarında 22'şer milyon lira olmak üzere 44 milyon lira zam verilmesinin konuşulduğunu kaydederek, ''KESK, bu kadar komik zammın altına imza atamaz ve bunun sorunlarımızın çözümüne çok uzak olduğunu düşünüyoruz'' diye konuştu. 
     Evren, taleplerinin karşılanmaması halinde masayı terk edip, etmeyeceklerinin sorulması üzerine, görüşmelerde sürenin bugün dolduğunu ifade ederek, anlaşma sağlanamaması halinde Uzlaştırma Kurulu'na başvurulacağını söyledi. 
     Evren, memurların demokratik haklarına ilişkin kazanımlarının, mali haklarının reddiyle geri çekilmesi halinde bunun ''ayıp'' olacağını ifade ederek, ''Demokratik hakların, mali haklarla birbirine tehdit anlamında kullanılmaması gerekiyor. Bu kötü bir sonuç olur, hükümetin böyle bir noktaya geleceğini düşünmüyorum'' diye konuştu. 
     Öte yandan, toplu görüşmelere verilen ara sona erdi. Taraflar saat 22.10 sıralarında tekrar biraraya geldiler. 
     
</TEXT>
</DOC>
