<DOC>
<DOCNO> 269483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonsiy18.html </URL>
<DATE> 2004/09/06/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Verheugen'in sürprizi olumlu mu 
</HEADLINE>
<TEXT>

     AB Komisyonu'nun Genişlemeden Sorumlu Üyesi Günter Verheugen'in daha önce bahsettiği sürprizlerin ''olumlu yönde'' olabileceği mesajı vererek, Türkiye'ye ilişkin kararın artık ertelenemeyeceğini kaydetti. 
     Diplomatik kaynaklardan edinilen bilgiye göre, Verheugen, Dışişleri Bakanı ve Başbakan Yardımcısı Abdullah Gül ile ilk olarak yarım saat kadar baş başa görüştü. Hiçbir diplomat ya da yetkilinin girmediği bu görüşmenin ardından heyetlerarası görüşmelere geçildi. 
     Heyetlerarası görüşmelerin perde arkasına ilişkin edinilen bilgiye göre, Türk tarafı şimdiye kadar yapılan reformları liste halinde Verheugen'e sundu. Gül, Türkiye'nin AB'den beklentilerini aktararak, bu çerçevede Ekimdeki ilerleme raporunun adil ve objektif olması yönündeki temennisini dile getirdi. 
     Gül, Türkiye'deki reform sürecinin bundan sonra da devam edeceğini vurgulayarak, uygulamada hassas olduklarını ancak bunun bir süreç olduğunu iletti. 
     
     VERHEUGEN'DEN OLUMLU MESAJLAR 
     Edinilen bilgiye göre, Verheugen görüşme sırasında Türk tarafına olumlu mesajlar verdi. Verheugen'in bu çerçevede daha önceki bir konuşmasında bahsettiği ''sürprizlerin'' olumlu yönde olabileceğini söylediği öğrenildi. 
     Verheugen, geçtiğimiz günlerdeki bir konuşmasında, Komisyon'un Türkiye ile ilgili AP'ye sunacağı ilerleme raporunun ''birkaç küçük sürpriz içerebileceğini'' söylemişti. ''Raporun içeriği ile ilgili olaraksa size bazı sürprizler olabileceğini söyleyebilirim'' diyen Verheugen, söz konusu sürprizlerin ne olabileceği konusundaysa ayrıntı vermemişti. 
     Türkiye'nin reform çalışmalarına bundan sonra nasıl devam edeceği hakkında görüş alan Verheugen'in ''Şimdiye kadarki ilerleme görünür halde ve biz bundan tatmin olduk'' dediği öğrenildi. 
     Edinilen bilgiye göre, Verheugen, son dönemde Avrupa'da Türkiye'nin üyeliğine karşı bazı açıklamalar ve görüşler bulunduğunu da hatırlatarak, bunların kendi görüşlerini değiştirmek için yapıldığını söyledi ve Türk tarafına bunları sorun etmemesini tavsiye etti. 
     Aralık ayında Türkiye hakkında alınacak kararda bir erteleme söz konusu olmayacağını belirten Verheugen, Türkiye'den reformların uygulanması konusunda yüzde 100 bir performans beklemediklerini aktardı. 
     ''Belirsizlik artık bitmeli'' diyen Verheugen ile yapılan heyetlerarası görüşmelerde zina tartışmalarına değinilmedi. 
     
</TEXT>
</DOC>
