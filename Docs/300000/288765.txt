<DOC>
<DOCNO> 288765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko13.html </URL>
<DATE> 2004/11/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Prof. Odabaş Tarım ürünlerinde hormon kullanılıyor 
</HEADLINE>
<TEXT>

     Hormonlu tarımsal ilaçların denetimsiz kullanıldığı öne sürüldü. 
     Ondokuzmayıs Üniversitesi Ziraat Fakültesi Bahçe Bitkileri Bölüm Başkanı Prof. Dr. Ferhat Odabaş, tüm yasaklamalara karşın tarımsal gıda üretiminde kansorojen etkileri kanıtlanmış hormonların kullanımının giderek arttığını söyledi. 
     Ürünü zararlılara karşı korumak ve verimi artırmak acıyla yaygın şekilde kullanılan hormonlara karşı tüketicilerin daha duyarlı olması gerektiğini bildiren Odabaş, hormon kullanımının birçok ülkede yasaklandığını söyledi. 
     Ülkemizde bu konudaki denetimlerin yeterli olmadığını öne süren Odabaş, şunları kaydetti 
     ''Hormonlu tarımsal ilaçlar ülkemizde denetimsiz şekilde kullanılmaktadır. Ürünü zararlılara karşı korumak ve verimi artırmak için kullanılan bu tarım ilaçları aslında zehir saçmaktadır. Gıda yoluyla vücuda giren bu maddelerin bir miktarı ter ve idrarla dışarı atılmaktadır ama bir kısmı ise yağ dokusuna yerleşmektedir. Bu da belirli bir orana ulaştıktan sonra zehirlenmelere yol açabiliyor.'' Tarım ürünlerinde kullanılan hormonların kesinlikle kontrol altına alınması gerektiğini savunan Prof. Dr. Odabaş, bu ilaçların, nefes darlığı, mide bulantısı, ani zehirlenmeler ve kanser gibi birçok hastalığa yol açtığını öne sürdü. 
     Her yıl milyonlarca insanın tarım ilaçlarından zehirlendiğini belirten Prof. Dr. Odabaş, ''Binlerce kişi de yaşamını yitiriyor. Tarımda kullanılan hormon hem insanları, hem de toprağı zehirliyor. Ancak, bu konudaki sorumlu kuruluşlar ve uzmanlar, üretim artışını bahane ederek konuya karşı sessiz kalmaktadır'' diye konuştu. 
     Hormonların özellikle turfanda sebze ve meyvede bol miktarda kullanıldığını, bu nedenle bu ürünlerin özellikle çocuklara daha az yedirilmesi gerektiğini de ifade eden Prof. Dr. Odabaş, ''Bu ürünlere karşı tüketicinin göstereceği dikkat ve denetim çok önemlidir'' dedi. 
     Prof. Dr. Odabaş, gerek tarım ilaçları, gerekse hormon konusunda bunu uygulayan tarım işçilerinin diğer insanlara oranla çifte tehlike altında olduğunu da sözlerine ekledi. 

     
</TEXT>
</DOC>
