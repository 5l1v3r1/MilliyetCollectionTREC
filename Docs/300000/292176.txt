<DOC>
<DOCNO> 292176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonyas14.html </URL>
<DATE> 2004/11/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Eşcinsellik tartışması... Colin Farrell, "İskender"i savundu .. 
</HEADLINE>
<TEXT>

     Son günlerde sinema dünyasında eleştiri oklarına hedef olan ''Büyük İskender'' filminin ünlü aktörü Colin Farrell, canlandırdığı karaktere ve rol aldığı yapıma sahip çıktı. 
     Farrell, ''İskender cinsel tercihi hakkında hiç düşünmedi. Çünkü o devirlerde bu bir sorun değildi. Muhtemelen Büyük İskender'in de eşcinsel olduğu düşünülmedi. Bu tartışmaları yapanlar dar kafalıdır'' dedi. 
     Ünlü İrlandalı aktör, internetteki ''cinemaconfidental'' sitesinde yayınlanan röportajında, yarın gösterime girecek ''Büyük İskender-Alexander the Great'' filmine ilişkin soruları yanıtladı. 
     Filmle ilgili yorumların genelde Büyük İskender'in cinsel tercihine yönelik olduğunun hatırlatılması üzerine Farrell, ''Büyük İskender asla cinsel tercihini sorgulamadı. Çünkü o devirlerde bu bir problem değildi. Büyük İskender de muhtemelen eşcinsel olarak düşünülmedi. Ben de onun cinsel tercihi hakkında hiç düşünmedim'' dedi. 
     Farrell, ''Peki İskender'in cinsel tercihinin sorgulanması sizi şaşırttı mı '' sorusu üzerine de, ''Bu tartışmaları yapanların dar kafalı olduğunu gösterdi. Hala herşeyi cinselliğe dayandırıyoruz. Bu yüzden hiç de şaşırmadım'' karşılığını verdi. 
     
     ''BÜYÜK İSKENDER MUTSUZDU'' 
     Büyük İskender rolünün zor olduğunu dile getiren ünlü aktör, ''Ancak derin bir suya atlamadan önce derin bir nefes alırsınız. Bu film benden ve rol alan herkesten daha büyük. Ama işimizi iyi yaptık'' diye konuştu. 
     Filme hazırlanırken sabah 06.00'da uyandığını ve gün boyu adeta komando eğitimini andıran antrenmanlar yaptığını anlatan Farrell, role hazırlanırken Büyük İskender hakkındaki kitapları bolca karıştırdığını ve onunla ilgili bulabildiği hemen her kaynağı okuduğunu söyledi. Farrell, ''İskender dünyanın kralıydı. Ne isterse elde edebilirdi. Ancak İskender o kadar zafer ve zenginlikle örülü dünyasında aslında mutsuzdu'' yorumunu yaptı. 
     Ünlü yönetmen Oliver Stone'un yönettiği, Colin Farrell, Angelina Jolie ve Val Kilmer'ın başrolünü paylaştığı ''Büyük İskender'' ülkemizde de yarın gösterime girecek. 
     
</TEXT>
</DOC>
