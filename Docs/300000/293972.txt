<DOC>
<DOCNO> 293972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/dunya/dun02.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet devrildi 
</HEADLINE>
<TEXT>


CENK BAŞLAMIŞ Moskova 


Ukrayna'da kozları ele geçiren muhalefet, önüne 100 bin kişi yığdığı parlamentoda Başbakan Viktor Yanukoviç hükümetini, ülkeyi kötü yönettiği gerekçesiyle 229 oyla düşürdü. Başbakan'ın görevden alınabilmesi için 226 oy gerekiyordu. 
Parlamentonun Yanukoviç hükümetini güvensizlik oyuyla düşürmesi, muhalefet lideri Viktor Yuşçenko taraftarlarında büyük coşku yarattı. Kararın, geçerli olabilmesi için Devlet Başkanı Leonid Kuçma tarafından da onaylanması gerekiyor. Kuçma'nın kararı veto etmesi halinde, bu kez 300 üyenin oyu gerekecek. Yükselen muhalefet karşısında durmakta zorlanan Kuçma, hile karıştığı ileri sürülen başkanlık seçimlerinin ikinci turunun tekrarlanmasına karşı olduğunu, seçimin baştan yeniden yapılması gerektiğini söyledi. Kuçma'nın Başbakan Yanukoviç'in hızla gözden düşmesi üzerine yeni halef olarak eski Merkez Bankası Başkanı Sergey Tigipko'yu düşündüğü konuşuluyor. 


</TEXT>
</DOC>
