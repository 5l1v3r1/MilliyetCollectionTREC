<DOC>
<DOCNO> 279768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonspo03.html </URL>
<DATE> 2004/10/13/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hagi Deneme maçı oldu, gelecek gençlerin... 
</HEADLINE>
<TEXT>

     Galatasaray Teknik Direktörü Gheorghe Hagi, AEK maçının kendileri için iyi bir deneme olduğunu söyledi. 
     Hagi, 2-1 kazandıkları özel maç sonrası yaptığı açıklamada, lig maçlarında az oynayan futbolcularına şans tanıdığını belirterek, ''Herkesi aynı seviyeye getirmeye çalışıyoruz. Genç oyuncular da yetişiyor. Gelecek onların. Önlerinde çok zaman var, sabır lazım'' dedi. 
     Futbolculardan Ümit Karan, yavaş yavaş form tuttuğunu ve performansının arttığını gördüğünü, gün geçtikçe daha iyi olacağını ifade etti. 
     Suat Usta ise takımda şans bulamamaktan üzüntü duyduğunu kaydedip, ''Ama takım iyi durumda. Böyle oldukça ben kenarda oturmaya razıyım. Bulduğum şansları en iyi şekilde değerlendirmeye çalışıyorum. Bugün de iyi oynadığım kanısındayım'' diye konuştu. 
     AEK Teknik Direktörü Fernando Santos ise maç sonrası açıklamasında, kuruluş yıldönümleri nedeniyle maçı önemsediklerini, ancak istedikleri sonucu alamadıklarını söyledi. 
     Santos, ''Sanırım haftada 3 maç yapıyor olmamızın da bunda etkisi var'' dedi. 
     AEK Kulübü Başkanı Demis Nikolaidis de bu maçta skorun hiçbir önemi bulunmadığını vurgulayarak, ''Güzel bir maç yaptık. 100. yılımızda da İstanbul'a gelip Galatasaray ile oynamak istiyoruz'' şeklinde konuştu. 
     Bu arada, karşılaşma sonrası bir grup Galatasaray ve AEK taraftarı, stat önünde hatıra fotoğrafı çektirdi. Taraftarlar ayrıca, atkı ve şapkalarını değiştirerek dostluk gösterileri sundular. 
     
</TEXT>
</DOC>
