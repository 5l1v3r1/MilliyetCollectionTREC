<DOC>
<DOCNO> 276066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/ekonomi/eko02.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener borsada ezilmedi 
</HEADLINE>
<TEXT>


Fenerbahçe'nin 6 - 2'lik Manchester United yenilgisi İstinye'de pek fazla hissedilmedi. Fenerbahçe hisseleri dünü yüzde 1.7'lik hafif kayıpla atlattı 

EKONOMİ SERVİSİ 

Fenerbahçe'nin Avrupa Şampiyonlar Ligi'nde 2. maçta deplasmanda İngiltere'nin Manchester United takımına 6 - 2 yenilmesi, borsadaki hisselerine pek fazla yansımadı. Salı günü 11.800 liradan kapanan Fenerbahçe hisseleri, dün açılışta 11.500 liraya kadar geriledi. 
Ancak buradan gelen alımlarla ilk seansı 11.600 liradan kapatan hisseler, ikinci seansta 11.600 - 11.700 lira arasında dalgalanma gösterdi ve günü 11.600 liradan kapattı. Hisselerin dünkü değer kaybı da yüzde 1.69 düzeyinde oldu. Fenerbahçe'nin Manchester önünde ağır yenilgi aldığını belirten borsacılar, "Buna rağmen Fenerbahçe yatırımcısı ve taraftarı takıma küsmedi ve satışa geçmedi" yorumunda bulundular. 

35 bin hissedar 
10.500 liradan halka arz edilen ve 22 Şubat'ta borsada işlem görmeye başlayan Fenerbahçe hisseleri, 6 Mayıs'taki 15.250 lira değerine göre yüzde 23.93 değer kaybetmiş durumda. Fenerbahçe'nin halka arzında 35.112 kişi hisse senedi almış ve Fenerbahçe de bu halka arzda 30 milyon dolarlık gelir elde etmişti. 


</TEXT>
</DOC>
