<DOC>
<DOCNO> 284114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo19.html </URL>
<DATE> 2004/10/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fatih Akyel, ''istenmeyen adam'' oldu... 
</HEADLINE>
<TEXT>

     Fenerbahçe ile sözleşmesini karşılıklı feshederek ara transfer dönemine kadar serbest kalan Fatih Akyel bir anda adeta ''istenmeyen adam'' oldu. 
     Fenerbahçe'nin Avrupa Şampiyonlar Ligi'nde Manchester United'a 6-2 yenildiği maçta ortaya koyduğu performansla eleştirilerin odağı olan Fatih Akyel için sarı-lacivertli camiada ve eski kulübü Galatasaray cephesinde olumsuz düşünce hakim. 
     UEFA Kupası şampiyonluğu yaşadığı eski kulübü Galatasaray'a dönüp dönmeyeceği tartışılan futbolcu için internetteki bazı web sitelerinde yapılan ankete katılan Fenerbahçe taraftarları, takımdan ayrılmasını ''doğru karar'' olarak değerlendirirken, Galatasaray taraftarları Fatih'in eski takımına geri dönmesini çoğunlukla istemedi. 
     Fatih için internetteki ''www.fenerbahce.com'' adlı web sitesinde düzenlenen ve halen süren ankette sözleşmesinin feshedilmesinin yüzde 71.8 çoğunlukla doğru bir karar olduğu görüşü belirtildi. 
     Tecrübeli futbolcu için ''www.galatasaray.com'' adlı web sitesinde düzenlenen ankette ise ''Fatih Akyel'in tekrar Galatasaray forması giymesine sıcak bakar mısınız'' şeklindeki soruya yüzde 77.9 çoğunlukla olumsuz yanıt verildi. 
     
</TEXT>
</DOC>
