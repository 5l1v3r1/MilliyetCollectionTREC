<DOC>
<DOCNO> 289779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun27.html </URL>
<DATE> 2004/11/18/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Macar şirketinden Bulgar gazetecilere rüşvet 
</HEADLINE>
<TEXT>

     Bulgaristan'da yatırım yapmayı planlayan ''Tri Granit'' adlı bir Macar şirketinin yöneticilerinin Bulgar gazetecilere rüşvet vermeye kalkması ortalığı karıştırdı. 
     Olay, Bulgaristan Cumhurbaşkanı Georgi Pırvanov'un Macaristan ziyareti sırasında meydana geldi. Macaristan'da en zengin şirketler sıralamasında ilk sıralarda yer alan ''Tri Granit'' adlı şirketin yöneticileri, Pırvanov'un ziyaretini takip etmek için Budapeşte'ye gelen 7 Bulgar gazeteciye içinde davetiye bulunduğunu söyledikleri zarflar dağıttı. 
     Zarfları açan gazeteciler ise şoke oldu. Çünkü davetiyenin içinde 2'şer bin euro bulunuyordu. Bulgar gazeteciler, zarfları şirket yöneticilerine iade ederken, durumu da Cumhurbaşkanı Georgi Pırvanov'un basın danışmanına bildirdi. 
     Pırvanov'un Macaristan gezisine, bu skandal damgasını vurdu. Pırvanov, ''Tri Granit'' şirketinin yöneticilerinin daha önceden yaptığı görüşme talebini geri çevirerek olaya tepkisini gösterdi. 
     Bulgaristan'ın en yüksek tirajlı gazetesi Trud da rüşvet skandalını bugünkü sayısında manşetten duyurdu. Haberde, Trud muhabirinin kendisine verilen rüşveti diğer Bulgar gazetecilerle birlikte tereddüt etmeden geri çevirdiği belirtildi. 
     ''Tri Granit'' şirketinin Bulgaristan'ın başkenti Sofya'da Rakovski stadının yerine yapılması planlanan ticaret merkezi projesine talip olduğu öğrenildi. 
     Bu arada ''Tri Granit'' şirketinden yapılan açıklamada, zarfların içinde bulunan 2'şer bin euronun gazetecilere rüşvet olarak değil, şirketin Polonya'da gerçekleştirdiği bir projenin açılış törenine gidiş geliş masrafları için olduğu öne sürüldü. 
     
</TEXT>
</DOC>
