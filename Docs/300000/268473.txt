<DOC>
<DOCNO> 268473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonsiy06.html </URL>
<DATE> 2004/09/02/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Sünnet düğününe bürokrat akını 
</HEADLINE>
<TEXT>

     Milli Eğitim Bakanı Hüseyin Çelik'in yeğeni Taha Çelik'in sünnet düğününe Milli Eğitim Bakanlığı bürokratları akın etti. 
     Milli Eğitim Bakanı Hüseyin Çelik'in yeğeni Taha Çelik'in sünnet düğünü Eyüp'te bulunan Halit Paşa Konağı'nda dün gece yapıldı. Düğüne, İstanbul Valisi Muammer Güler, İstanbul İl Milli Eğitim Müdürü Ömer Balıbey katıldı. Bakanlığın İstanbul kadrolarından 30 civarında bürokrat katılırken, Ankara'dan da yaklaşık 15 bürokrat geldi. AKP'ye bağlı çeşitli ilçe belediye başkanlarının yanı sıra İl Milli Eğitim Müdürlüğü'ne bağlı ilçe milli eğitim müdürlüklerinden yönetici ve bürokratlar da törende hazır bulundu. 
     Düğün davetiyesinde Hüseyin Çelik'in Taha Çelik'in kirvesi olduğu belirtildi. Düğüne katılan misafirlere tasavvuf müziği eşliğinde yemek servisi yapıldı. Gecede geleneksel eğlencelere yer verildi. 
     
</TEXT>
</DOC>
