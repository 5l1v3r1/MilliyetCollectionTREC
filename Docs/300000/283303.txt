<DOC>
<DOCNO> 283303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/siyaset/siy01.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Affı Doğru Yol buldu 
</HEADLINE>
<TEXT>


DYP, türbanlılar da dahil, 1980'den beri atılan 80 bin öğrencinin affı için teklif sundu 

ANKARA Milliyet 


Üniversitelerden ilişiği kesilen öğrencilerin affı konusunda, İstanbul Bağımsız Milletvekili Emin Şirin'den sonra bir teklif de DYP'den geldi. DYP Denizli Milletvekili Ümmet Kandoğan'ın TBMM Başkanlığı'na sunduğu teklif yasalaşırsa, türbanlılar da dahil 1980'den bu yana üniversitelerden atılan yaklaşık 80 bin öğrenci üniversitelerine dönebilecek. 

Disiplin cezaları kalkacak 
Önerinin geçici maddesine göre, 2000 - 2001 öğretim yılı başından yasa yürürlüğe girene değin okuldan atılan öğrencilerin disiplin cezaları tüm sonuçlarıyla ortadan kalkacak. Öğrencilerin sicil dosyalarındaki cezai kayıtlar, ilgililerin başvurusu aranmaksızın dosyalarından çıkarılacak. 
Ön lisans ve lisans düzeyinde öğrenim gören öğrencilerden, 12 Eylül 1980'den 2003 - 2004 öğretim yılı sonuna kadar, her ne sebeple olursa olsun ilişkileri kesilmiş öğrencilere, ilişkilerinin kesilmesine neden olan bütün dersler için devam, 2 sınav ve bütünleme hakkı verilecek. 

Askerdekilerin durumu 
Müracaat süreleri içinde askerlik süresi gelmiş olanlar, öneride verilen hakları kullandıkları takdirde tecilli sayılacak. Askerde olanların terhislerinden sonraki 2 ay içinde müracaat hakları saklı kalacak. 


</TEXT>
</DOC>
