<DOC>
<DOCNO> 278933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sontur07.html </URL>
<DATE> 2004/10/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Norveç-Irak-Türkiye hattı .. Şüphe cinayeti ortaya çıkardı 
</HEADLINE>
<TEXT>

     Teslime TOSUN ANTALYA, DHA 
BİR Iraklı ile evlenen Norveçli Marita Strom'un cenazesinin ailesi tarafından ülkesine götürülmek istenmesi, cinayeti ortaya çıkardı. 
     Iraklı Osman Omar Osman, uzun süre önce Saddam'ın zulmünden kaçarak Norveç'e yerleşti. Oslo'da yaşayan Osman, 39 yaşındaki Marita Strom ile tanıştı ve 1999 yılında evlendi. 3 çocuğu dünyaya gelen Osman, eşi Marita Strom'u ikna ederek, Kuzey Irak'taki Süleymaniye kentine yerleşti. 
     ABD'nin Irak'a saldırmasından sonra, ülkesine dönmek istediğini belirten Strom, eşi ile sürekli tartışmaya başladı. Strom'un kızlarını da alıp, Norveç'e dönmesine izin vermeyen Osman Omar Osman, 3 Eylül günü eşini 3 kurşunla öldürüp, üç kızını yaraladı. 
     Osman, Iraklı yetkililere ve telefonla aradığı eşinin Norveç'te oturan kızkardeşi Tove Strom'e, Marita'nın üç çocuğunu da alıp, araba ile başka bir mahallede oturan ailesini ziyarete giderken, bir keskin nişancının saldırısına uğradığını söyledi. Eşinin araba kullandığı sırada vurulup öldüğünü, kızlarının ise yaralandığını ileri sürdü. 
     
     CENAZE İÇİN GİTTİ, AŞİRET TARAFINDAN ALIKONULDU 

     Eniştesinin bu ifadesi üzerine anne ve babası ile konuşan Tove Strom, kızkardeşinin cenazesinin Norveç'e getirilip Oslo'da gömülmesini istedi. Bu iş için merkezi Antalya'da bulunan Artı 90 Kıtalararası Ambulans ve Cenaze Hizmetleri Şirketi'ni arayan Tove Strom, sigorta firması aracılığıyla yetki verdi. Artı 90 firmasının operasyon sorumlusu Bilge Çataloğlu, 4 Eylül günü yetki belgesi verdiği bir elemanını Süleymaniye'ye gönderdi. 
     Bir hastane morgunda bekletilen Marita Strom'un cenazesini almak isteyen firma yetkilisi, Osman Omar Osman'ın mensubu bulunduğu aşiret tarafından iki kez alıkonuldu. Elemanlarının alıkonulduğunu öğrenen Bilge Çataloğlu, savaştan önce sık sık cenaze hizmetleri için bağlantı kurdukları peşmergelerden Kuzey Iraklılara kadar birçok tanıdıklarını devreye sokarak, istihbarat topladı. Cenaze şirketi, Marita Strom'un savaş sırasında keskin nişancılar tarafından değil, kocası tarafından öldürüldüğünü ortaya çıkardı. 
     Bilge Çataloğlu, yaptığı araştırmada cinayet şüphesine kapılınca Kuzey Iraklı yetkilileri devreye sokup, Osman Omar Osman'ın sorgulanmasını sağladı. Sorgusunda cinayeti itiraf eden Osman tutuklandı. Kuzey Irak'ta bulunan Artı 90 firmasının yetkilisi ise, cenazeyi hastaneden defnedilmek üzere çıkarttı ve olaydan 25 gün sonra Diyarbakır'a getirdi. Cenaze, şirkete ait hava ambulansı ile Antalya'ya getirildi. Marita Strom'un cenazesi, 28 Eylül günü kargo uçağı ile Norveç'in başkenti Oslo'ya gönderilerek, kızkardeşi Tove Strom'e teslim edildi. 
     
     SIRA ÇOCUKLARDA 

     Kız kardeşinin cenazesini teslim alan Tove Strom, Süleymaniye'deki Meydhane Hastanesi'nde yaralı olarak tedavileri süren 5 yaşındaki Zara ile güvenlik gerekçesiyle adları açıklanmayan 7 ve 3 yaşındaki yeğenlerinin getirilmesi için yeniden Artı 90 firması ile bağlantı kurdu. Firma operasyon Müdürü Bilge Çataloğlu, 3 kardeşin getirilmesi için çalışma başlattıklarını belirterek, şunları söyledi 
     "Şu ana kadar Osman Omar Osman'ın mensubu olduğu aşiret üyeleri yüzünden çocukları hastaneden çıkartamadık. Bölgedeki elemanımızı değiştirdik. Norveçli yetkililer resmi olarak çocukları talep ediyor. Eğer resmi yollardan halledemezlerse, biz de tanıdıklarımızı devreye sokup, çocukları savaş bölgesinden çıkarmaya çalışacağız. Endişelendiğimiz tek şey, başından yaralı ve ölüm kalım mücadelesi veren Zara'nın ne kadar dayanacağını bilmemek.'' 
     
</TEXT>
</DOC>
