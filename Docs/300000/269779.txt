<DOC>
<DOCNO> 269779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonsiy20.html </URL>
<DATE> 2004/09/07/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Sıkışınca Atatürk'e sığındı 
</HEADLINE>
<TEXT>

     ANKARA Milliyet 

Bilecik ve Balıkesir'in düşman işgalinden kurtuluş yıldönümlerini kutlarken Atatürk'ten sözetmeyen TBMM Başkanı Bülent Arınç, Kanadalı parlamenter Jane Cordy, "Neden kadın milletvekili sayınız çok az" diye sıkıştırınca, Atatürk'ün Avrupa'daki birçok ülkeden önce Türk kadınına seçme ve seçilme hakkını verdiğini söyledi. 
     NATO Parlamenterler Asamblesi Heyeti'ni kabul eden Arınç, Cordy'nin "Kaç kadın parlamenteriniz var" sorusuna, gülerek "Bu soru bizi daima mahçup ediyor" yanıtını verdi. Arınç, "23 kadın milletvekilimiz var. Bu yüzde 5'e yakın bir oran. Ama size söz veriyor, bundan sonraki seçimlerde kadınlar çok daha yüksek nispette temsil edilecektir" dedi. Cordy, kadınların siyasete katılımının düşük olmasının nedenlerinin ne olduğunu ve kadın vekil sayısının nasıl artırılabileceğini sorunca, Arınç şöyle konuştu 
     "Anayasamızdaki son değişikliklerle kadın ve erkek eşitliğinin sağlanabilmesi için devletin önlemler almasını öngördük. Ancak özendirici önlemlerle kadın milletvekili sayısını istediğimiz düzeye çıkarmamız kuşkusuz mümkün değil. Atatürk döneminde, Türk kadınına seçme ve seçilme hakkı pek çok Avrupa ülkesinden önce verildi. Cumhuriyetin ilk yıllarından bu yana kadınlarımız Meclis'te temsil edildiler. Sorun daha çok psikolojik." 

     
</TEXT>
</DOC>
