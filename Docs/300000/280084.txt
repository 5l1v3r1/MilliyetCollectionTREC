<DOC>
<DOCNO> 280084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonspo12.html </URL>
<DATE> 2004/10/14/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Beşiktaş Divan Kurulu'ndan birlik açıklaması... 
</HEADLINE>
<TEXT>

     Beşiktaş Kulübü Divan Kurulu, kulüp başkanı Yıldırım Demirören'in yaptığı açıklamalar sonrası yaşanan spekülasyonlar nedeniyle bir birlik açıklaması yaptı. 
     Divan kurulu başkanı Şeref Nasır imzasıyla yapılan açıklamada, ''Camiamızın hiçbir üyesi muhtemel bir başarısızlığı kendisine rant sağlayacak bir olgu olarak kullanmayı asla düşünemez ve düşünmemelidir'' denildi. 
     Yapılan açıklamada, son zamanlarda kulüp başkanı Yıldırım Demirören'in beyanları ve bu beyanlar çerçevesinde bazı basın organlarında yer alan tartışmalar sonrası 11 Eylül'deki divan kurulu toplantısında özellikle vurgulanan birlik ve beraberlik ilkeleriyle, eleştiri haklarının herkes için geçerli olmak üzere bir kez daha hatırlatılmasında fayda olduğu bildirildi. 
     Futbol takımının zamanlama itibariyle uygun olmayan bir dönemde yapılan seçim sürecinin de etkisiyle uyum sorunlarını kapsayan zor bir dönemden geçildiği kaydedilen açıklamada, ayrıca şu görüşlere yer verildi 
     ''Camiamızın birlik ve bütünlüğünü sağlayabildiğimiz ve devam ettirdiğimiz takdirde zor dönemleri kolaylıkla aşabileceğimiz istikrarı ve başarıyı her bir üyesinin karşılıklı saygı kuralları çerçevesinde ortaya koyacağı yapıcı ve yol gösterici her düşünce ve projeyi, birlik ve beraberliği bozan eleştiriler olarak algılamak da mümkün değildir. Camiamızın hiçbir üyesi muhtemel bir başarısızlığı kendisine rant sağlayacak bir olgu olarak kullanmayı asla düşünemez ve düşünmemelidir. Divan kurulumuz, kulübümüzün kurumsal kimliğini ve üyelerimiz arasında sevgi, saygı ve dayanışma bağlarını zayıflatacak davranışlardan sakınma konusunda, tüm üyelerimizin bugüne kadar gösterdiği hassasiyetin bundan böyle aynen sürdürülmesi gerektiğine yürekten inanıyoruz.'' 
     
</TEXT>
</DOC>
