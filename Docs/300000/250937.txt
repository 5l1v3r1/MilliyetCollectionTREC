<DOC>
<DOCNO> 250937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur30.html </URL>
<DATE> 2004/06/25/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
TBMM önünde NATO karşıtı eylem... 
</HEADLINE>
<TEXT>

     Savaş karşıtı çeşitli sivil toplum örgütleri, sendikalar ve partilerin oluşturduğu Ankara Platformu, Nato Zirvesi'nin Türkiye'de yapılmasına karşı Ankara ve İstanbul'da topladıkları imzaları TBMM Genel Evrakına teslim ettiler. 
     Kızılay'da toplanan ve yürüyerek TBMM önüne gelen Ankara Platformu temsilcileri, burada bir basın açıklaması yaptılar. ''Katil Bush Ortadoğu'dan defol, Nato dağıtılsın, üsler kapatılsın, Nato'ya karşı genel grev genel direniş''sloganları arasında platform adına konuşan KESK Başkanı Sami Evren, İstanbul'da yapılacak Nato Zirvesi'nin savaş tacirlerinin güç gösterisi olacağını ileri sürdü. 
     Evren, savaş karşıtı milyonlarca insanın Bush'un Türkiye'ye gelmesini ve zirvenin Türkiye'de yapılmasını istemediğini savunarak, yarın Ankara'da yapılacak mitingte binlerce insanın buna karşı tepki göstereceğini söyledi. 
     Açıklamanın ardından, Ankara platformundan bir grup temsilci CHP Grup Başkanvekilleri Ali Topuz ve Kemal Anadol ile görüşmek üzere TBMM'ye girerken, bir başka grup da toplanan imzaları TBMM genel evrakına teslim ettiler. 
     CHP grup başkanvekilleri ile görüşmede söz alan KESK Başkanı Sami Evren, ABD Başkanı Bush'un TBMM'de konuşacağı duyumları aldıklarını belirterek, ''Bunu kabul etmemiz mümkün değildir. TBMM'deki onurlu tüm milletvekilleri buna tepki göstermelidir. CHP olarak sizden bu durumu protesto etmenizi istiyoruz''diye konuştu. Evren, toplanan imzalarla ilgili görüşmek için AK Parti grubundan ve TBMM Başkanı'ndan randevu talebinde bulunduklarını belirterek,''Ancak gerek AKP'liler gerekse TBMM Başkanı utançlarından randevu vermediler''diye konuştu. 
     CHP Grup Başkanvekili Ali Topuz da konuşmasında, ülkedeki tüm siyasi partilerin, kendilerine her siyasi görüşten iletilen tepki ve önerileri dikkate alması gerektiğini ve özellikle iktidar partisinin buna daha çok özen göstermesi gerektiğini söyledi. Türkiye'nin dış ilişkilerinin yabancı çıkarlara evet deme noktasına geldiğini savunan Topuz, ''Türkiye tam teslimiyetçi bir dış politika izlemektedir''diye konuştu. 
     CHP'nin büyük ısrarı ve katkısı ile Irak'la ilgili tezkerenin TBMM'den geçmediğini belirten Topuz, kendilerine ABD Başkanı Bush'un TBMM'de konuşacağı yolunda bir program iletilmediğini söyledi. CHP'nin demokratik hakların sonuna kadar kullanımı konusunda net bir tavrı olduğunu ve bu tavrın hiçbir şekilde değişmeyeceğini ifade eden Topuz, ''Düşüncelerinizi topluma anlatmak açısından yaptığınız doğru bir şeydir, çalışmalarınıza sempati ile bakıyoruz'' dedi. 
     Topuz, ABD'nin Türkiye'nin müttefiki olduğunu, ancak kendi çıkarları için karar vericileri etkilediği konusunda CHP'nin de sivil toplum örgütleri ile aynı düşünceyi paylaştığını belirterek, ''Bu konuda eleştiri ve tutumumuzu ortaya koymaktan çekinmeyiz. Tavrımızda bir kırıklık olmaz'' diye konuştu. 
     
</TEXT>
</DOC>
