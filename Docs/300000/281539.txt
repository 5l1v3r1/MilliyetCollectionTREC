<DOC>
<DOCNO> 281539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko42.html </URL>
<DATE> 2004/10/19/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İş Girişim Sermayesi'nin halka arzına 4 kat fazla talep 
</HEADLINE>
<TEXT>

     İş Girişim Sermayesi Yatırım Ortaklığı A.Ş'nin halka arz edilen toplam 7 trilyon 375 milyar lira nominal değerdeki hisselerine yaklaşık 4 kat fazla talep geldiği bildirildi. 
     İş Girişim Sermayesi'nden yapılan açıklamada, İş Bankası iştiraklerinden olan şirketin halka arz edilecek hisseleri için 14-15 Ekim tarihlerinde gerçekleştirilen talep toplama süreci değerlendirildi. 
     İş Yatırım liderliğindeki bir konsorsiyum tarafından halka arz edilen toplam 7 trilyon 375 milyar lira nominal değerdeki hisselere yaklaşık 4 kat fazla talep olduğu ifade edilen açıklamada, yurtiçi bireysel yatırımcıların, kendilerine ayrılan yüzde 50'lik bölüme 6 kattan fazla talep gösterdiği kaydedildi. 
     Açıklamada, talebin fazla olması üzerine, ek satış hakkı kullanılarak halka arz edilen hisse senetlerinin 8 milyar 481 milyon 250 bin adede yükseltildiği bildirildi. 
     Türkiye'nin en büyük girişim sermayesi şirketi olan İş Girişim Sermayesi'nin 2000 yılından bu yana küçük ve orta büyüklükteki işletmelere mali ve idari destek verdiği belirtilen açıklamada, portföyü 4 yılda 4 kat artan şirketin, Probil, İletişim Teknoloji Danışmanlık, Mars Entertainmet Group, Nevotek ve Step Halı'ya yatırım yaptığı hatırlatıldı. 
     
</TEXT>
</DOC>
