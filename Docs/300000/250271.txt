<DOC>
<DOCNO> 250271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy23.html </URL>
<DATE> 2004/06/23/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Belediye Başkanları, spor kulubü yönetemeyecek... 
</HEADLINE>
<TEXT>

     TBMM Plan ve Bütçe Komisyonu, Belediyeler Kanunu Tasarısı'nın 5 maddesini daha kabul etti. 
     AK Parti Afyon Milletvekili Sait Açba'nın başkanlığında toplanan ve Hükümeti İçişleri Bakanı Abdülkadir Aksu'nun temsil ettiği komisyonda, tasarının, belediye encümeni ile belediye başkanının görev ve yetkilerini düzenleyen maddeleri görüşüldü. 
     Kabul edilen maddeler uyarınca, il belediyeleri ve nüfusu 100 binin üzerindeki belediyelerde belediye meclisinin her yıl kendi içinden seçeceği 4 üye ile belediye başkanının birim amirleri arasından belirleyeceği 4 üye belediye encümenini oluşturacak. Diğer belediyelerde encümen toplam 6 üyeden oluşacak. 
     Encümen, ''umuma açık yerlerin açılış ve kapanış saatlerini belirlemek'' başta olmak üzere yürütmeye ilişkin çeşitli görev ve yetkileri yerine getirecek. 
     Encümen üyelerine, nüfusu 50 bine kadar olan belediyelerde 3 bin, 50 binin üzerindeki belediyelerde ise 6 bin gösterge rakamının devlet memurları için aylık katsayı ile çarpımı sonucu bulunacak miktarda aylık brüt ödenek verilecek. Memur üyelere bu rakamın yarısı ödenecek. 
     Komisyon, belediye başkanının, görevinin devamı süresince yapamayacağı işlerle ilgili hükmün kapsamını daralttı. Tasarıda, belediye başkanlarının siyasi partilerin il, ilçe ve belde teşkilatının yönetim ve denetim organlarında görev yapamayacağı, profesyonel spor kulüplerinin başkanlığında ve yönetiminde bulunamayacağı hükmü yer alıyordu. 
     İçişleri Bakanı Aksu, belediye başkanlarının siyasi partilerin merkez organlarında görev alarak belediye sorunlarının çözümüne katkıda bulunmalarını amaçladıklarını bildirdi. 
     CHP'li üyeler, mahalli hizmetleri yerine getirmek üzere seçilen belediye başkanının bir partinin genel başkanlığına veya yardımcılığına seçilmesinin hizmetleri aksatacağı gibi demokratik süreçte olumsuzluklar yaratacağını savundular. 
     AK Parti Samsun Milletvekili Musa Uzunkaya da genel başkan yardımcılığına seçilen belediye başkanı ile diğerlerinin statülerinin değişeceğini ifade ederek, buna ilişkin çekincelerini dile getirdi. AK Parti Kars Milletvekili Selahattin Beyribey de merkez organlara seçimi savunurken, genel başkan yardımcılığına seçilme yolunun kapatılmasını önerdi. 
     Plan ve Bütçe Komisyonu'nun toplantısına bir süre ara verilerek, belediye başkanlarının siyasi partilerin merkez organlarına seçimine ilişkin hüküm üzerinde bir formül geliştirildi. Komisyon yeniden toplandığında, Beyribey'in önergesi kabul edilerek, belediye başkanlarının sadece genel idare kurulu, merkez karar ve yönetim kurulu gibi adlarla kongrelerde belirlenen organlara seçilebilmesi hükmü kabul edildi. 
     Komisyon, belediye başkanlarının görev ve yetkilerine ilişkin 38. maddeyi de kabul ettikten sonra toplantıya saat 14.30'a kadar ara verildi. 
     
     ''SESİNİ KESİNİZ...'' 

     Bu arada, AK Parti Grup Başkanvekili Salih Kapusuz'un dünkü toplantıdan sonra bugünkü görüşmeler sırasında da komisyona gelmesi tartışma yarattı. 
     CHP İstanbul Milletvekili Birgen Keleş, konuşması sırasında toplantı salonuna gelerek AK Parti'li milletvekilleri ve hükümet temsilcileriyle görüşen Kapusuz'a yönelik olarak, ''Belediye başkanı teftişinden sonra 2 gündür de grup başkanvekili teftişi çıktı'' derken, Kapusuz, ''konuşmanıza saygı duyuyorum ama çok ayıp ediyorsunuz. Ben milletvekiliyim, komisyona gelmeye hakkım var'' dedi. Keleş'in ''ayıp sizin tarafınıza ait'' diye karşılık vermesi üzerine, AK Partili milletvekilleri Keleş'e tepki göstererek, komisyona kimin gelip gelmeyeceğine karar verme yetkisinin kendisinde olmadığını söylediler. Kapusuz'un, toplantıyı yöneten Sait Açba'ya, ''Sayın Başkan, müdahale edin, sesini kesiniz'' diye konuşması da CHP'li milletvekillerinin tepkisine neden oldu. Muğla Milletvekili Gürol Ergin, ''Kimin sesini kesiyorsunuz Kimse burada ses kesemez'' derken, diğer CHP'li üyeler de Kapusuz'u eleştirdiler. Başkan Açba'nın müdahalesiyle tartışma yatıştı. 
     
</TEXT>
</DOC>
