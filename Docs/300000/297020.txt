<DOC>
<DOCNO> 297020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/soneko06.html </URL>
<DATE> 2004/12/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
TMSF Başkanı Ertürk Star'ın itibarını artırdık 
</HEADLINE>
<TEXT>

     TMSF Başkanı Ahmet Ertürk, Star Medya Grubu Şirketleri ve Aksoy Medya Grubu şirketlerinin, yeniden yapılanma, atanan yeni yönetimlerin uyguladığı yayın politikası, yeni program ve reklam planlamaları ve yaratılan güven duygusuyla, önceki dönemden daha saygın ve kazançlı hale geldiğini ifade etti. 
     Devlet Bakanı Abdüllatif Şener, TMSF'nin el koyduğu medya şirketlerine ilişkin olarak CHP Yozgat milletvekili Emin Koç'un kendisine yönelik soru önergesini, TMSF Başkanı Ahmet Ertürk'e hazırlattığı bilgi notuyla yanıtladı. Ahmet Ertürk, el konulan diğer şirketler gibi medya grubu şirketlerin de Türk Ticaret Kanunu hükümlerine tabi olarak varlıklarını ve faaliyetlerini sürdürdüğünü dile getirdi. 
     Medya sektörünün personel hareketliliği en yoğun alanlardan biri olduğuna işaret eden Ertürk, yayın dönemlerinin özelliklerinden, hatta daha süreli programlardan kaynaklanan ihtiyaçlardan dolayı personel hareketlerinin sürekli olduğunu ve bu durumun da normal karşılandığını kaydetti. 
     
     603 KADRO BOŞALDI 
     Ahmet Ertürk, Fon tarafından el konulmadan önce Uzan Medya Grubu Şirketlerinde 1396 kişinin çalıştığını, yeni yönetimin göreve gelmesinden sonra, 367 kişinin istifa ederek ayrıldığını bildirdi. Ertürk, 173 televizyon istasyonu bakıcısının başka işyerlerinde sigortalı olmaları dolayısıyla, 236 kişinin ise yeniden yapılanma, bazı şirketlerin faal olmaması ve personel devamsızlığı gibi nedenlerle iş akitlerinin feshedildiğini kaydetti. Bu dönemde toplam 603 kadronun boşaldığını, toplam personel sayısının 793'e düştüğünü anlatan Ertürk, hizmet sözleşmeleri feshedilen personelden yargı kararıyla tekrar görevine dönen personel bulunmadığını söyledi. 
     
     293 YENİ PERSONEL 
     Ahmet Ertürk, Star Medya Grubu'nda yeni yönetim döneminde, yeniden yapılanmaya dayalı olarak 293 kişinin işe alındığını, bu kişilerin büyük bir bölümünün yeniden oluşturulan reklam ünitesinde ve dışarıdan iş alımına başlanılan matbaa bölümünde istihdam edilen kalifiye elemanlardan oluştuğunu ifade etti. 
     Ertürk, Aksoy Medya Grubu şirketlerinde ise elkonulmasından sonra muhtelif sebeplerle 56 kişinin görevinden ayrıldığını kaydederken, bu kişilerin yerine 52 kişinin alındığını ve telifli olarak çalışan 37 personelin de kadrolu hale getirildiğini bildirdi. 
     
     TMSF YAYIN POLİTİKASINI BELİRLEMİYOR 
     Ertürk, TMSF'nin el konulan basın ayın organlarının politikasını belirlemek gibi bir görevi ve yayın politikasını belirlemeye dönük bir girişimi bulunmadığını vurgularken, yayın politikalarının tamamen yetkili organlarca belirlendiğini kaydetti. Ertürk, sözkonusu medya gruplarında, basın özgürlüğü ile çelişen hiç bir durumun yaratılmamaya ve yanlı yayın politikası izlememeye azami gayret sarfedildiğini ifade ederken, iktidar yanlısı yayın politikası izlemeyen çalışanların işten çıkarılması gibi bir durumun da sözkonusu olmadığını sözlerine ekledi. 
     
</TEXT>
</DOC>
