<DOC>
<DOCNO> 293905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur26.html </URL>
<DATE> 2004/12/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İmkansız işler günlüğünde ''görevimiz tehlike'' Dolmuş kaçırılacak 
</HEADLINE>
<TEXT>

     Hacettepe Üniversitesi öğrencisi Ali Sarugan'ın ''imkansız işler günlüğü'' tamamlandı. Birbirinden garip eylemlerin yer aldığı günlüğün son haftasında Ali Sarugan, tekerlekli sandalyeyle bir gün geçirdi, Ulus-Seyranbağları hattından dolmuş kaçırdı, Çankaya'dan Kızılay'a vitrin mankeni taşıdı. 
     Bir şakayla başlayan ve daha sonra gerçeğe dönüşen ajandanın yaprakları birer birer çevrildi ve sonunda zorlu görevleri alnının akıyla tamamlayan Sarugan, lisans tezini teslim etme aşamasına geldi. 
     İşte Ali'nin günlüğünün son yaprakları 
     -17 Kasım Fikret Urucu'nun günlüğe yazdığı notu değerlendiren Ali'nin ''bungee jumping'' yapması gerekiyordu. Ancak, Ankara'da bu fırsatı bulamayan Sarugan, ajandanın ''www.ajanda.projesi.com'' adresindeki internet sitesine düşülen bir notu dikkate aldı. Sefaköy'de yıkılan bir binanın enkazı altında çekilen ve basında geniş şekilde yer alan fotoğrafıyla tanınarak, 17 Ağustos depreminin sembolü haline gelen Ömür Kınay'ın isteğiyle bir gününü tekerlekli sandalyede geçirdi. Depremden sonra uzun süre tedavi gören Kınay da yaşamını uzun süre tekerlekli sandalyede geçirmişti. 
     
     KORKTUĞU BAŞINA GELMEDİ 

     -18 Kasım Ümit Özkol'un isteğiyle Ulus-Seyranbağları hattından ''dolmuş kaçırması'' gereken Sarugan, ajanda projesinin başından bu yana bu eylemden çekiniyordu. Sonunda beklenen gün gelip çattı ve Sarugan birkaç gündür yaptığı planı hayata geçirdi. 
     Son durakta dolmuşçuyu ikna eden Ali, yolcularıyla birlikte bir dolmuşu ''kaçırdı''. Dolmuşu hattan çıkaran Sarugan, 15-20 dakika gezdikten sonra son durağa geri geldi. Yolcuların bazıları dolmuş kaçırılmadan önce inerken, bir kısmı bu yolculuktan gayet memnun Ali'ye eşlik etti. 
     -19 Kasım Arkadaşı Çağla Cabaoğlu'nun isteğiyle Anıtkabir'e giden Ali, Aslanlı Yol'dan notu yazan arkadaşını aradı. Ata'ya saygı duruşunda bulunan Sarugan, Anıtkabir'den ayrıldıktan sonra da Çağla'nın kendisine gönderdiği paketi kargodan aldı. Paketten Andrew Mango'nun ''Atatürk-Modern Türkiye'nin Kurucusu'' adlı eseri çıktı. 
     -20 Kasım Talin Anat'ın isteği üzerine küçük Ekin'e resim dersi verdi ve atölyeyi temizledi. 
     -21 Kasım Atilla İlkyaz'ın günlüğü düştüğü notu değerlendiren Ali, bütün gün evde oturdu, sabah 2 dakika dişlerini fırçaladı. Papatya çayı içti, kahvaltı öncesi ve sonrası 15 yaprak maydonoz yedi. Öğlene kadar gazeteleri okuyan Ali, gününü ''yalnızlık'' temalı kısa metrajlı bir filmin senaryosunu kaleme alarak bitirdi. 
     
     ''AYNA AYNA SÖYLE BANA'' 

     -22 Kasım Fırat Aydeniz'in isteğiyle Köroğlu Caddesi'ndeki Aymet Plaza'ya giden Ali, ''ayna ayna söyle bana, var mı benden çirkini Ankara'da '' yazılı bir pankart taşıdı. 
     -23 Kasım Ertuğrul Şen'in 5 kilo alması ya da vermesini istediği Ali, bunu gerçekleştiremedi. Şu anda 48 kilo olan Ali, günün sonuna kadar 5 kilo alamayınca tartının üzerine 5 tane ağırlıkla çıktı. 
     -24 Kasım Arkadaşı Gonca'nın isteğini dikkate alan Sarugan'ın Hacı Bayram Camii'nin önünde tarot bakması gerekiyordu. Caminin önünde uzun süre bekleyen Sarugan, elindeki kartlarla yanına yaklaşan birkaç kişinin falına baktı. 
     -27 Kasım Alp Tamer Ulukılıç'ın ajandaya düştüğü notu değerlendiren Ali, Çankaya'dan Kızılay'a kadar bir vitrin mankenini taşıdı. Bir mağazaya kimliğini ödünç bırakan Ali, ''yol arkadaşını'' bu yöntemle edindi. 
     -29 Kasım İbrahim Çiftçioğlu'nun isteğini değerlendiren Sarugan, bütün gün evde resim yaptı. 
     -30 Kasım-Ajandanın son günü Büyük gün gelip çattı, o gün hiç kimseyi tanımaması gereken ve telefon edenlere bile sinir krizleri geçirten Ali, o gün ''Bartu'' ismiyle ortada dolaştı. Bu durum evdekileri bile çileden çıkardı. Annesi Ümmühan Sarugan'ın kendisini ismiyle çağırmasını ''üzerine bile alınmayan'' Ali Bartu , bir gün daha bu eyleme devam etse kendini kapının önünde bulacaktı... 
     
     ''UZUN SÜRE DİNLENECEĞİM'' 

     Ajanda projesini başarıyla tamamlayan Sarugan, bundan sonraki projesinin ''uzun süre dinlenmek'' olduğunu açıkladı. 
     Plansız yaşayan biriyken hep ertesi günü ne yapacağını düşünen bir hale geldiğini ifade eden Ali, ''Proje tamamlandı, Kasım ayı bitti. Yarın yapacak hiçbirşeyim yok. Ne güzel...'' diyerek duygularını en yalın haliyle ortaya koydu. 
     Projesini ileride dünyaya da açmayı düşündüğünü dile getiren Ali Sarugan, bir süre ara verdikten sonra yeniden çalışmalarına başlayacağını sözlerine ekledi. 
     Ali Sarugan'ın yüksek lisans tezi, gelecek yılın başlarında izlenime sunulacak. Bu ilginç sergide, Ali'nin ''üzerini boyayıp yediği yumurta'', ''kullandığı ağırlık'', ''taşıdığı vitrin mankeni'' gibi objeler yer alacak. 

     
</TEXT>
</DOC>
