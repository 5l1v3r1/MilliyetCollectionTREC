<DOC>
<DOCNO> 293494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo26.html </URL>
<DATE> 2004/11/30/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Çetin Galatasaray çok güçlü bir takım, ancak yenecek güçteyiz 
</HEADLINE>
<TEXT>

     Gençlerbirliği Teknik Direktörü Oğuz Çetin, Galatasaray maçında tek hedeflerinin 3 puan almak olduğunu söyledi. 
     Oğuz Çetin, takımın başına geldiği günden bu yana ilk yarının kalan 9 maçı için ilk 5 maçı ayrı ikinci 5 maçı ayrı değerlendirdiğini belirterek, ''Bu 4 maçlık serinin ilk maçında Malatyaspor deplasmanından rakibimize hiç gol pozisyonu vermeden 3 puanla ayrıldık. Kalan 3 maçımızda da rakibe pozisyon vermeyen, çok gol pozisyonuna giren, golü bulan takım olarak ayrılacağız. Çünkü bu maçlarda ligde üst sıralarda yer alan takımlarla mücadele edeceğiz. Söylediğimiz galibiyetleri alırsak hedefimize ulaşabiliriz'' diye konuştu. 
     Çetin, son günlerde gazetelerde çıkan Galatasaray'ın iyi olmadığı yönündeki haberlerin yanıltıcı olduğunu ifade ederek, şöyle konuştu 
     ''Galatasaray'ın gücü tartışılmaz. Ankaragücü maçında, Ankaragücü'nün rakibi oynatmamak için sahaya çıktığını gözden kaçıranlar Galatasaray'ın düşüşte olduğunu göstermeye çalışıyorlar. Galatasaray, her zaman olduğu gibi çok güçlü bir takım, ancak biz de onları yenecek güçteyiz. Ve bu hafta Galatasaray'ı yenip Ankara'dan eli boş göndereceğiz.'' ''Her oyuncum katılımcı ve istekli olmak zorunda'' diyen Oğuz Çetin, Ceyhun ve Tayfun'un bu konuda gerekli çabayı göstermediklerini vurgulayarak, ''Ceyhun ve Tayfun'da gerekli gayret, istek ve arzuyu göremedim. Bu nedenle Tayfun'u PAF takımına gönderdim. Ceyhun ile de sözleşmeyi karşılıklı feshederek bu futbolcuyla yollarımızı ayırdık'' dedi. 
     
     ''TÜRK FUTBOLU DURAKLAMA DÖNEMİNDE'' 

     Çetin, Türk futbolunun oyun kalitesinin düştüğünü ve duraklama dönemine girdiğini ifade ederek, şöyle konuştu 
     ''Yabancı oyuncu sayısının artması devam ederse, Türk futbolu hiç gelişmez. Çünkü altyapıdan yetişen yetenekli gençlerimizin, yabancı oyuncu sayısının fazla olması nedeniyle kadroda yer bulma şansı yok denecek kadar az. Bu da Türk futbolu için olumsuz bir gelişme.'' 
     
     GALATASARAY MAÇI HAZIRLIKLARI 

     Gençlerbirliği, bu hafta oynayacağı Galatasaray maçının hazırlıklarını yaptığı antrenmanla sürdürdü. 
     Beştepe İlhan Cavcav Tesisleri'nde, teknik direktör Oğuz Çetin yönetiminde yapılan ve 1.5 saat süren çalışmaya, ön çapraz bağlarından ameliyat olan Sedat'ın dışında tüm futbolcular katıldı. 
     Çetin, idmanda kondisyon çalışmasının ardından çift kale maçta Galatasaray karşılaşmasının taktiğini denedi. 
     Bu arada antrenman sonrasında 25 yaşına basan Mehmet Nas ve 23 yaşına basan Youla için doğum günü pastası kesildi. 
     
     ALİ TANDOĞAN'DAN, OĞUZ ÇETİN'E ÖVGÜ... 

     Gençlerbirliği'nin milli futbolcusu Ali Tandoğan, Oğuz Çetin'in teknik direktörlüğe getirilmesinden sonra Gençlerbirliği'nde takım havası oluştuğunu söyledi. 
     Ali Tandoğan, Galatasaray maçının hazırlıklarının aralıksız sürdüğünü, yakaladıkları çıkışı bu maçta da sürdüreceklerini belirterek, ''Üstüste kazandığımız maçların ardından kendimize olan güvenimiz de arttı. Bu güveni Oğuz Çetin'e borçluyuz. Oğuz hoca takımda kaybolan birçok şeyi geri getirdi. Önümüzde Galatasaray maçı var. Başta Galatasaray maçı olmak üzere ilk yarıda kalan 3 maçımızı da kazanmak istiyoruz. Hedefimiz ilk yarıyı 30 puanla, ilk 5 takım arasında tamamlamak'' diye konuştu. 
     Ali Tandoğan, Erdoğan Arıca ile düşüşe geçen takımın, Oğuz Çetin ile yeniden tempo kazanmasının nedenlerinin sorulması üzerine, şu açıklamayı yaptı 
     ''Erdoğan hocanın iyi niyetini suistimal ettiğimiz noktalar oldu. Özellikle antrenmanlara 5 dakika kala geliyorduk ve pek de istekli antrenmana çıkmıyorduk. Oysa Oğuz hoca, antrenman yöntemi bakımından Ersun Yanal'ınkine çok yakın bir yöntem uyguluyor. Otoriter bir yapıya da sahip olduğu için antrenmandan 3 saat önce kulübe geliyoruz. Eski ve yeni futbolcular sohbet ederek kaynaşmayı sağlıyoruz. Takımdaki tüm futbolcular eski tempolarını yakalamaya başladı.'' 
     
</TEXT>
</DOC>
