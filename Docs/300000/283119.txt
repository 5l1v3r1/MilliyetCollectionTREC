<DOC>
<DOCNO> 283119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun42.html </URL>
<DATE> 2004/10/25/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Lafarge'dan zehir açıklaması Ne gemi, ne de yük bizim 
</HEADLINE>
<TEXT>

     İskenderun Körfezi'nde batan MV ULLA adlı zehirli atık yüklü gemiyle ilgili açıklama yapan Lafarge firması, geminin ve yükünün kendisine ait olmadığını, bununla birlikte atıkların temizlenmesinde işbirliği yapmaya hazır olduğunu bildirdi. 
     Firmadan bugün yapılan açıklamada, ''Ne gemi, ne de yükü bizim. Ancak atıkların çıkarılması ve İspanya'ya getirilmesinde işbirliği yapmaya hazırız'' denildi. 
     İspanya ve Türkiye'den yetkililer, İskenderun Körfezi'nde 6 Eylül'de batan gemiyle ilgili görüşmek üzere, 18 Ekim'de Cenevre'de bir araya gelmişler, görüşmelerde atığın İspanya tarafından alınması kararlaştırılmıştı. 
     Türk ve İspanyol yetkililer, ''baca külü'' olduğu belirtilen zehirli atığın çıkarılarak İspanya'ya getirilmesi maliyetinin Lafarge şirketi tarafından karşılanmasını talep etmişlerdi. Lafarge ise bugünkü açıklamasında, Cenevre'deki toplantıya hiçbir temsilcisinin katılmadığını ve geminin de, yükünün de kendilerine ait olmadığını vurguladı. 
     Sorunun çözümü için işbirliğine hazır olduğunu bildiren Lafarge, sorunun çevreye saygı ve anlaşmalara uygun şekilde çözülmesi arzusunu dile getirdi. 
     Lafarge, atığın İspanya'ya getirilmesinde masrafların karşılanması konusuna değinmeyerek, yalnızca ''İspanyol hükümetine yardımcı olma arzusunda olduğunu'' kaydetti. 
     Fransız çimento üreticisi Lafarge'nin İspanya'daki şubesi Lafarge- Asland, Cezayir'de bir bent inşası için 1998 yılında Dragados adlı firmaya satılan 220 bin ton külün 3 bin tonunu MV ULLA adlı gemiyle 1999 Aralık ayında Aviles'ten Cezayir'e göndermişti. 
     Cezayir'de geri gönderilen ve Türkiye'ye yönlenen gemi, 29 Mart 2000 tarihinden itibaren İskenderun'da bulunuyordu. 
     Lafarge, uluslararası denizcilik sözleşmelerine göre, zehirli atık olan küllerin 1999 yılı Aralık ayında Aviles İspanya limanından yüklenmesinden sonra, kendilerinin hiçbir sorumluluğunun bulunmadığını savunuyor. 
     
</TEXT>
</DOC>
