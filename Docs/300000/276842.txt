<DOC>
<DOCNO> 276842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/ekonomi/eko02.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kira artışlarını izliyoruz' 
</HEADLINE>
<TEXT>



Devlet Bakanı Abdüllatif Şener, enflasyonun üzerinde artış gösteren kira ve eğitim giderleri konusunda radikal bir karar almayı gerektirecek noktada bulunmadıklarını belirterek, "Ancak konu takibimizde. Artışları bir süre daha izleyeceğiz" dedi. Kira giderlerinin düşüşünün enflasyonu geriden izlediğini kaydeden Şener, eğitimdeki artışta ise özel okul ve kursların etkili olduğunu söyledi. 
Şener, Ekonomi Koordinasyon Kurulu'nda, kira giderlerinin 2002'de yüzde 29, 2003'te yüzde 23.7 arttığını belirterek, ilk sekiz ayda ise kirada yüzde 11.1'lik artış gözlendiğini anımsattı. Şener, eğitim giderlerinin ise 2002'de yüzde 54.5, 2003'te yüzde 22.2, bu yılın ilk sekiz ayında ise yüzde 11.2 arttığını söyledi. İlk sekiz aylık TÜFE'nin yüzde 3.9 olduğunu hatırlatan Şener, kira giderlerindeki artışın enflasyonun 7.2 puan, eğitim giderlerindeki artışın da ise 7.3 puan üzerinde oluştuğunu kaydetti. 
Şener ayrıca, DİE'nin Eurostat'ın milli gelir hesaplamalarını dikkate alarak yeni bir GSMH serisi açıklayacağını, yeni seriyle milli gelir rakamlarının yüzde 35-45 daha yüksek bir düzeye ulaşacağını ifade etti. Şener, 2005 büyüme oranı dikkate alındığında, yeni seriyle milli gelirinin 2005'te 400 milyar dolara, kişi başına gelirin ise 6 bin dolara ulaşmasının mümkün olduğunu söyledi. 




</TEXT>
</DOC>
