<DOC>
<DOCNO> 296155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun05.html </URL>
<DATE> 2004/12/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Zirve taslağı Rumlarda hayal kırıklığı yarattı 
</HEADLINE>
<TEXT>

     
     Oshan SABIRLI LEFKOŞA, DHA 
     

RUM Kesimi lideri Tasos Papadopulos'un, AB Dönem Başkanı ve Hollanda Başbakanı Jan Peter Balkenende'ye, Kıbrıs Rum Yönetiminin, bu ay sonu yapılacak AB Zirvesi taslak sonuç bildirgesinde yer alan ifadelerden dolayı hayal kırıklığına uğradığını ifade ettiği açıklandı. 
     Rum Resmi Haber Ajansı'nın haberine göre, Balkenende ile önceki gün Lefkoşa'da yapılan toplantıda, Tasos Papadopulos, Kıbrıs'ın Türkiye ile ilişkilerinin normalleşmesi konusunu da gündeme getirdi. Kıbrıs Haber Ajansı'nın adını açıklamadığı kaynaklarına göre, Papadopulos, Türkiye'nin 'Kıbrıs Cumhuriyeti'ni tanımasının, Kopenhag Kriterleri ile bağlantılı olduğunu söyleyen yabancı hukuk uzmanlarının görüşlerini sundu. 
     Jan Peter Balkenende ise Rum lidere, Lefkoşa'nın tutumunun ve yabancı hukuk uzmanlarının görüşlerinin farkında olduklarını belirterek, Kıbrıs hükümetinin taleplerini mantıklı ve adil olarak tanımladı. 
     Aynı kaynaklar, Balkenende'nin Papadopulos'a, Avrupa Konseyi'nin taslak sonuç bildirgesinde, Kıbrıs hususuna değinilmesinin gerekli olmadığını, Türkiye-AB Gümrük Birliği için imzalanan Ankara Anlaşması'nın, Kıbrıs dahil tüm yeni üyeleri kapsayacak şekilde uyarlanmasının belirtildiğini açıkladı. Papadopulos'un ise bu referansın yeterli olmadığı ve taslak sonuç bildirgesinin Ankara ile Kıbrıs arasındaki ilişkileri yumuşatacak bir referans içermesi gerektiğini ifade ettiği belirtildi. 
     
</TEXT>
</DOC>
