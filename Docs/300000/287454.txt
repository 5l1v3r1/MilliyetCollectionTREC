<DOC>
<DOCNO> 287454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy04.html </URL>
<DATE> 2004/11/09/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
ANAP'ta birleşme krizi 
</HEADLINE>
<TEXT>

     Elif DEMİRCİ DHA 

ANAP Genel Başkanı Nesrin Nas'ın, genel başkan yardımcılarının bile haberi olmadan DYP Genel Başkanı Mehmet Ağar ile bütünleşme görüşmeleri yaptığı yönündeki iddia, partinin üst yönetiminin yanısıra teşkilatlarında da kriz yarattı. 
     ANAP İzmir İl Başkanı ve Merkez Karar Yönetim Kurulu MKYK Üyesi Yunus Yunusoğlu, birleşme konusunda teşkilatların görüşünün alınmamasına tepki göstererek, "ANAP kesinlikle YTP gibi tabelasını indirerek bir partiye katılmaz. Bu birleşme ANAP teşkilatında AKP lehine çözülme yaratır'' diye konuştu. 
     ANAP İzmir İl Başkanı ve MKYK Üyesi Yunus Yunusoğlu, AKP'ye karşı merkez sağda bir bütünleşmeyi savunduklarını vurgulayarak, Nas'ın teşkilatın görüşünü almadan Ağar'la kapalı kapılar ardında birleşme görüşmesi yapmasının doğru olmadığını, bu kararı genel başkanların değil teşkilatların alması vermesi söyledi. Nas- Ağar görüşmesinin gazete sayfalarına taşınmasının ardından, teşkilattan gelen tepkiler nedeniyle telefonlarının susmadığını dile getiren Yunusoğlu, şunları söyledi 
     "Bizim teşkilatımız uzaktan kumanda ile yönetilmez. Nas, değil bu konuyu teşkilata sormak, MKYK'ya bile getirmedi. ANAP kesinlikle YTP gibi tabelasını indirerek bir partiye katılmaz. Böyle yaptığı taktirde bugüne kadar yaptıklarını inkar etmiş olur. Birleşmenin ilhak katılım dışında çeşitli yolları var. Bu birleşme DYP ve ANAP'ın mevcut genel başkanlarıyla olmaz. Yeni bir lideri merkez sağın başına getirmek lazım. ANAP teşkilatı Ağar'ın genel başkanlığında birleşmez. ANAP'ın DYP ile birleşmesi teşkilatımızda AKP lehine çözülme de yaratır. Bu hassasiyetlerin gözönünde bulundurulması lazım.'' DYP İzmir İl Başkanı Turhan Arınç ise DYP- ANAP birleşmesinin ANAP'ın DYP'ye katılımı şeklinde gerçekleşmesi gerektiğini savunarak, "Aynı görüşleri savunan bu iki parti, 20 yıldır birleşme mücadelesi veriyor. Bu birleşme başka bir parti adı altında değil, DYP'nin çatısında Mehmet Ağar'ın genel başkanlığında olmalı. Kongre döneminde ANAP da aday çıkarabilir. ANAP'ın katılımı partimize güç katar. Üstelik ANAP'lılar politikaya en rahat DYP'de devam edebilirler, yabancılık çekmezler'' dedi. 
     Öte yandan siyasi kulislerde Nas'ın partideki maddi sıkıntı nedeniyle DYP ile birleşme görüşmesi yaptığı, merkez sağın liderliği için DYP'li İlhan Kesici, ANAP'lı Lütfullah Kayalar, TOBB Başkanı Rıfat Hisarcıklıoğlu ve ATO Başkanı Sinan Aygün'ün adı geçiyor. 
     
</TEXT>
</DOC>
