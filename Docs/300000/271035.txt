<DOC>
<DOCNO> 271035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/dunya/axdun02.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Şii Türkmenler El Sadr'la birlikte 
</HEADLINE>
<TEXT>


UTKU ÇAKIRÖZER Ankara 


ABD yönetiminin Telafer'deki çatışmalarda Türkmen kayıplarını sorgulayarak çatışmaların durdurulmasını isteyen Ankara'ya, "300 kişilik Sadr yanlısı direnişçiler arasında Şii Türkmenler de yer alıyor" iddiasını ilettiği öğrenildi. 
Çatışmalarda ölen veya şehri terk etmek zorunda kalan Türkmen sayısının büyümesinden endişe eden Ankara, Genelkurmay Başkanlığı'nın da devreye girmesi sonucunda Washington'a karşı diplomatik atak başlatmış, Dışişleri Bakanı Abdullah Gül, ABD'li muadili Colin Powell'ı ararken, Ankara'daki ABD Maslahatgüzarı da Dışişleri'ne çağrılarak, operasyonun durdurulması istenmişti. 
Hedeflerinin Türkmenler değil, El Sadr yanlısı direnişçiler olduğu ve tüm direnişçiler etkisiz hale getirilene kadar operasyonun süreceği yanıtını veren ABD'nin, Ankara'ya sürpriz bir istihbarat bilgisi aktardığı öğrenildi. Diplomatik kaynaklara göre, ABD yetkililerinin Ankara'daki görüşmede "Telafer'deki 300'e yakın Sadr yanlısı grup içinde Şii kökenli Türkmenler de yer alıyor" iddiasını Türk diplomatlara iletti. İddiaların doğru çıkması, Sünni ve Şii Araplardan sonra Irak'ta ilk kez Türkmenlerin bir bölümünün de direnişçilerin safına katıldığını gösterecek. 
Irak Türkmen Cephesi yetkilisi Asıf Serttürkmen ise bu iddiaları yalanlayarak, "Türkmenler hiçbir zaman bir terör grubuna yardım etmediler ve bulaşmadılar. Bunlar, seçimler öncesinde Türkmenlerin huzurunu bozmak isteyen Kürt peşmergelerin provokasyonu" dedi. 

Ciddi iddia 

BARKIN ŞIK Ankara 

Türkiye'nin ABD'den sona erdirmesini istediği Telafer Operasyonu'nun arkasında Kürt grupların 12 Ekim'deki nüfus sayımını etkilemeye dönük hesapları çıktı. Askeri kaynaklar, Kürtlerin ABD'lilere sağladığı istihbarat sonucu başlayan harek tın, Kerkük'ün ardından Telafer'deki demografik yapıyı da bozacağını belirtti. 460 bin nüfuslu Telafer, Türkmenlerden oluşuyor. Operasyonun durdurulmaması halinde, ABD güçlerine lojistik destek sağlanan Habur Sınır Kapısı'nın kapatılması gündemde. 


</TEXT>
</DOC>
