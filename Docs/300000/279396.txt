<DOC>
<DOCNO> 279396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun52.html </URL>
<DATE> 2004/10/12/ </DATE>
<TIME> 22.13 </TIME>
<AUTHOR>  </AUTHOR>
<HEADLINE>
BM Genel Kurulu, güvenlik konseyini masaya yatırdı 
</HEADLINE>
<TEXT>

     Birleşmiş Milletler üyesi ülke temsilcileri, Güvenlik Konseyi'nin acilen reforma ihtiyaç duyduğuna vurgu yaparak, BM'nin güvenilirliğinin ve saygınlığının artırılması için BM Güvenlik Konseyi'nin daha fazla ve daha adil temsile dayalı bir yapıya ve işleyişe kavuşturulmasının gereğine işaret etti. 
     BM Güvenlik Konseyi'nin daha adil temsile dayalı olacak şekilde yeniden yapılandırılması konusunda BM Genel Kurulu'nda yapılan görüşmeler sırasında konuşan Almanya'nın BM Daimi Temsilcisi Büyükelçi Günter Pleuger, bir yasama erki gibi çalışan Güvenlik Konseyi'nin 15 üyesinin, BM üyesi diğer 175 ülke ve dünyadaki 191 parlamento adına karar vermesinin aşırı şekilde adil olmayan bir durum oluşturduğuna dikkat çekti. 
     1945'teki dünya şartlarına göre belirlenen Güvenlik Konseyi'nin yapısının 21. yüzyılın meydan okumalarına cevap verecek şekilde dönüştürülmesi gerektiğini söyleyen Pleuger, özellikle yasama görevi yaptığı durumlarda Güvenlik Konseyi'nin aldığı kararların meşruiyetinin büyük önem kazandığını ifade etti. 
     Büyükelçi Pleuger, ihtiyaç duyulan bu meşruiyetin ancak dünyada son 50 yılda meydana gelen siyasi değişimlerin Güvenlik Konseyi'nin yapısına ve işleyişine yansıtılması suretiyle mümkün olabileceğini anlattı. 
     Söz konusu meşruiyetin temini için Güvenlik Konseyi'nin işleyişinde reformlar yapılmasının yanı sıra daimi ve geçici üye sayısının son 50 yılda BM üye sayısındaki artışı yansıtacak şekilde yükseltilmesi gerektiğini de belirten Büyükelçi Pleuger, özellikle soğuk savaş sonrasında bağımsızlığına kavuşan ülkelerle birlikte 191'e yükselen BM üye sayısının Konsey'de temsilinin ihmal edilemeyeceğini kaydetti. 
     Dünyadaki bütün bölgelerin adil bir şekilde Güvenlik Konseyi'nde daimi üyelerle temsil edilmesi gerektiğini de savunan Pleuger, böyle bir reformun özellikle gelişmekte olan ülkelerin seslerini Güvenlik Konseyi'nde daha iyi duyurmalarını sağlayacağını ifade etti. 
     Japonya, Brezilya ve Hindistan'ın daimi üyeliğe hazır oldukları yönündeki görüşe destek verdiklerini kaydeden Pleuger, Afrika'nın da bir daimi sandalye ile temsil edilmesinin gereğine işaret etti. 
     Genel Kurul'da ülkeleri adına konuşma yapan pek çok temsilci de Güvenlik Konseyi'nin 1945'te şekillenen yapısının hızla değişen dünyanın ihtiyaçlarına cevap veremez hale geldiğini kaydederek, adil bir temsile dayalı olacak şekilde Konsey'in hem daimi hem de geçici üyelerinin sayısının artırılması gereği üzerinde durdular. 
     
</TEXT>
</DOC>
