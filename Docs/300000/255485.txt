<DOC>
<DOCNO> 255485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonyas06.html </URL>
<DATE> 2004/07/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Beyşehir'de kimse ona sormadan 2. el otomobil almıyor... 
</HEADLINE>
<TEXT>

     Konya'nın Beyşehir İlçesi'nde trafik kazası geçiren araçları kent merkezindeki tamircilere ulaştıran işyeri sahibi, kurtardığı araçların fotoğraflarını çekerek, koleksiyon yapıyor. İkinci el otomobil almak isteyenler aracın kaza yapıp yapmadığını Fatih Şahin'e soruyor. 
     Beyşehir Oto Sanayii'ndeki işyerinde, Beyşehir ve çevresine kurtarıcı hizmeti veren Fatih Şahin, geçimini genellikle trafik kazası geçiren ya da çeşitli nedenlerle yolda kalan araçları istenilen yerlere çekerek kazanıyor. 
     Mesleğe başladığı yıllardan itibaren kurtarıcısıyla çektiği motorlu araçların tamamının fotoğrafını çektiğini belirten Şahin, ''Kurtarıcımın içinde bir fotoğraf makinesi her zaman hazır durumdadır. Eskiden filmli makineler kullanıyordum, şimdi ise dijital fotoğraf makinesi aldım, bu daha ekonomik oluyor'' dedi. 
     Kaza yerine ulaştığında ilk iş olarak, söz konusu araç ya da araçların fotoğrafını çektiğini ifade eden Şahin, şunları söyledi 
     ''14 yıldan bu yana, çektiğim tüm araçların fotoğrafı elimde. Hiç birini atmadığım bu fotoğrafların bir kısmını işyerinde oluşturduğum panolara asıyorum. Trafik kazalarını fotoğraflama ve koleksiyon yapma olayı ben de bir tutku haline geldi. Elimde yaklaşık bin adet kaza fotoğrafı var ve eğer imkan verilirse fotoğraf koleksiyonumu sergilemek istiyorum. Belki insanlar bunları görerek ibret alır ve trafik kurallarını daha sıkı uygularlar.'' 
     
     İKİNCİ EL ARAÇ ALMAK İSTEYENLERİN UĞRAK YERİ 

     Hobi dışında bu fotoğrafları biriktirmenin bugüne kadar büyük faydasını gördüğünü söyleyen Şahin, ''Beyşehir'de sigorta şirketleriyle anlaşması bulunan tek oto kurtarıcısı benim. Çektiğimi fotoğraflarla, hem sigorta şirketi, hem de araç sahiplerine faydalı oluyorum'' dedi. 
     Beyşehir ve çevresinde meydana gelen trafik kazalarının fotoğrafını çektiğini bilenlerin kendisine uğradığını belirten Şahin, ''Vatandaşlar, alacağı ikinci el otomobilin önemli bir kazaya karışıp karışmadığını bilmek istiyor. Darbe görmüş araçların çoğunun fotoğrafı elimde olduğu için, ilçede kimse bana danışmadan ikinci el otomobil satın almıyor. Vatandaşımıza böyle bir hizmeti verdiğimiz için de mutluyuz'' diye konuştu. 
     
</TEXT>
</DOC>
