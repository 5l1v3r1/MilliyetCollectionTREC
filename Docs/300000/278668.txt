<DOC>
<DOCNO> 278668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sondun16.html </URL>
<DATE> 2004/10/09/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Sadr'a bağlı milisler Pazartesiden itibaren silahlarını teslim edecek... 
</HEADLINE>
<TEXT>

     Iraklı Şii lideri Mukteda Sadr'a bağlı milislerin, pazartesi gününden itibaren silahlarını Irak polisine teslim etmeye başlayacakları bildirildi. 
     Sadr'ın yardımcılarından Ali Smeysim, Irak hükümeti ve Amerikalı yetkililerle bugün varılan anlaşma doğrultusunda, silahların Bağdat'ın Sadr semtinde bulunan 3 karakola pazartesi gününden başlayarak 5 gün içinde teslim edileceğini söyledi. 
     Sadr'ın, yandaşlarının gözaltına alınmasına son verilmesi ile savaş sırasında kayıp verenlere tazminat ödenmesine ilişkin taleplerinin Irak hükümetince henüz karşılanmadığını belirten Smeysim, bu konularda anlaşma sağlayabilmek için bir süre beklemeyi istediklerini ifade etti. 
     Smeysim, perşembe günü yaptığı açıklamada, ABD'nin, tutukladığı Sadr yandaşlarını serbest bırakması, Mehdi Ordusu'na yönelik baskıyı durdurması ve tazminat ödemesi halinde milislerin silahsızlandırılacağını açıklamıştı. 
     Silahsızlandırma taahhüdünden memnuniyet duyduğunu açıklayan Irak hükümeti de söz konusu taleplerin bir kısmının kabul edileceğini bildirmişti. 
     
</TEXT>
</DOC>
