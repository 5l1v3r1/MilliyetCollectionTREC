<DOC>
<DOCNO> 292923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/ekonomi/eko01.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Samurayların dolara tahammülü azalıyor 
</HEADLINE>
<TEXT>


Yen de dolar karşısında hızla değer kazanıyor. Dolardaki düşüşü durduracak olası bir müdahalenin, büyümesi de yavaşlayan Japonya'dan gelmesi beklenebilir 

Finans atölyesi SONGÜL HATISARU 

Euro - dolar paritesindeki soluksuz yükseliş sürüyor. Parite 1.33 seviyesine kadar yükseldi. Diğer bir ifadeyle, euro doların yüzde 133'üne yükseldi. Avrupa Merkez Bankası'nın dolara hangi noktada müdahale edeceği tartışılıyor. Ancak dolardaki trendi değiştirecek asıl hareketin, dış ticaretinin önemli bir bölümünü Amerika'yla yapan Japonya'dan gelmesi beklenebilir. Japonya'nın yen satıp dolar alarak yapacağı bir müdahale, doların euro karşısında da değer kazanmasına neden olacak. Ekonomik gerekçelere bakıldığında, biz, dolara olası bir müdahaleye, Çin'den çok Japonya'nın yakın olduğunu düşünüyoruz. Amerika dış ticaret açığının önemli bir bölümünü Çin'le veriyor. Parasını dolara endeksleyen Çin ise üzerindeki baskılara karşın, ihracatı olumlu etkilendiği için, doların seyrinden memnun. Çünkü dolar ucuzladıkça Çin ihracatta rekabet avantajı yakalıyor. 

Avrupa'da tüketim azaldı 
ABD'nin Çin'e para birimini serbest dalgalanmaya bırakması için Başkan Bush düzeyinde dahi baskı yaptığı artık sır değil. Ancak Çin çok ciddi bir markaja alınmadıkça, ihracatını azaltıcı bu yönde bir kararı almakta gönüllü olmayacaktır. 
Dolardaki gerilemeden çok büyük çapta olumsuz etkilenen coğrafya ise, Avrupa. Avrupa Birliği ülkelerinde ortalama büyüme hızı yüzde 1.5'lere gerilemiş durumda. İç tüketimi yavaşlayan, sosyal güvenlik sorunlarıyla boğuşan Avrupa'nın bu büyümesi de ihracata dayalı. Avrupa bu nedenle hızla değer kazanan euro dolayısıyla endişe içerisinde. Avrupa Merkez Bankası'nın dolara hangi noktada müdahale edebileceği tartışılıyor. 1.35 sent seviyesinde müdahale bekleyen analistlerin sayısı fazla. 

200 milyar dolar almıştı 
Ancak Japonya'nın geçmiş dönemde dolardaki düşüşü durdurmak ve ihracat avantajını yitirmemek için piyasaya müdahale ederek 200 milyar doları bulan miktarda dolar alımı yaptığı hatırlandığında, Avrupa'nın işinin hiç de kolay olmadığı görülüyor. Hatırlanacağı gibi, Japon Merkez Bankası uluslararası döviz piyasalarına 1999, 2000 ve 2004'ün başında müdahale etmişti. 
Bizim beklentimiz, Japonya ve Çin'in içinde olmayacağı bir müdahale kararına Avrupa'nın zor karar vereceği yönünde. Hele bir de dolardaki düşüşün Amerikan ekonomisindeki yapısal sorunlardan kaynaklandığı düşünülürse. Mevcut durumda Asya ülkeleri içinde dolardaki gerilemeden en rahatsız olanı, dev Japon ekonomisi. Büyümesi yavaşlayan ve ihracatta rekabet avantajı azalan Japonya değerli yenden şikayetçi. 

Maliye Bakanı sinyal verdi 
828 milyar dolarlık döviz rezervinin 720 milyar dolarını Amerikan hazine tahvillerine bağlayan Japonya dolardaki gerileme nedeniyle rezerv yönetiminde de zarar yazıyor. Güçlü para birimiyle ihracatını artıramayacak olan Japonya, kura müdahale etme ihtimali en yüksek ülke olarak görünüyor. Nitekim Japonya Maliye Bakanı Sadakazu Tanigaki'nin döviz kurunda çok hızlı hareketler olması halinde Japon yetkililerin döviz piyasasında gereken adımları atacağını söylemesi, sinyal olarak algılandı. 
Geçen hafta düzenlediği basın toplantısında Tanigaki, ani ve istikrarsız hareketlere karşı uygun zamanda kesin adımlar atacaklarını söylerken, Japonya'nın yılın ilk üç ayında piyasaya yen satarak yaptığı büyük müdahalelere dikkat çekti. Tanigaki'nin sözleri dolar - yen paritesinde 102 seviyesinin altına inilmesi durumunda müdahale gelebileceğinin sinyali olarak algılandı. Japonya'nın dolara yapacağı olası bir müdahalenin miktarı euro - dolar paritesi üzerinde aşağı yönde etkili olacak. 


</TEXT>
</DOC>
