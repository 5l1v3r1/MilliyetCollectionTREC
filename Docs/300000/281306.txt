<DOC>
<DOCNO> 281306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur07.html </URL>
<DATE> 2004/10/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Denizli panikte .. Esrarengiz kaçırma olayları 
</HEADLINE>
<TEXT>

     Osman Nuri BOYACI- Ferah IŞIK DHA 

DENİZLİ'nin Serinhisar ve Acıpayam ilçelerinde 40 gün içinde meydana gelen kaçırma olayları tedirginlik yarattı. Çoban Soykan Alkuş ve celep Talat Akköse, ardından da Hüsnü Akköse ve Tevfik Akköse, esrarengiz şekilde ortadan kayboldu. 
     Kaçırma olaylarının ilki 40 gün önce Serinhisar'da meydana geldi. Askerden izine gelen 20 yaşındaki Soykan Alkuş, yanlarında çobanlık yaptığı celep 24 yaşındaki Talat Akköse'yle birlikte 2 Eylül'de Akkuyular Mevkii'nde koyun otlatırken kaçırıldı. Görgü tanıkları, Akköse ve Alkuş'u kaçıranların 4 ya da 5 kişi olduğunu, plakası alınamayan bir Ford Transit model minibüse zorla bindirilerek kaçırıldığını söyledi. Bir hafta sonra Serinhisar- Acıpayam karayolu kenarında Akköse ve Alkuş'un kaçırıldıkları sırada giydikleri gömlekler bulundu. 
     Kardeşini arayan, savcılığa ve jandarmaya başvurmasına rağmen sonuç alamadığı için basın kuruluşlarından yardım isteyen 32 yaşındaki Hüsnü Akköse de, amcası 51 yaşındaki Tevfik Akköse'yle birlikte geçen salı günü Acıpayam Adliyesi önünde esrarengiz şekilde kayboldu. 
     Akköse Ailesi'nden 28 yaşındaki Yaşar Akköse, Denizli Valiliği, Acıpayam Cumhuriyet Savcılığı ve Emniyet Müdürlüğü'ne başvurarak babası Tevfik Akköse ve ve kuzeni Hüsnü Akköse'nin kaçırıldığını bildirdi. Yaşar Akköse, babası, kuzenleri ve ailenin yanında çobanlık yapan Soykan Alkuş'un bir an önce bulunmasını istedi. 
     Babası ve kuzeninin, Soykan Alkuş ve Talat Akköse'nin kaçırılması olayıyla ilgili olarak Acıpayam Adliyesi'ne gittiğini, savcıya ifade verdikten sonra ortadan kaybolduklarını söyleyen Yaşar Akköse, şunları söyledi 
     "Babam ve kuzenim savcıya ifade verdikten sonra adliye önünde sigara molası vermiş. Bu sırada amcam İbrahim Akköse, saat 13.00'te telefonla aramış, adliye önünde sigara içtiklerini söylemişler. Bu görüşmeden sonra kendilerinden bir haber alamadık. Kuzenimi ve Soykan'ı kaçıranların babamı ve diğer kuzenimi de kaçırdıklarını sanıyoruz. Babamı ve kuzenimi öldürmelerinden korkuyoruz. Bir aileden 4 kişi kaçırılır mı Böyle giderse ailenin tüm erkekleri ortadan kaybolacak. Şüphelendiğimiz kişiyi polise, jandarmaya ve savcılığa bildirdik ama bir sonuç alınamadı. Bu kişiyle aramızda onun arazisinden bizim koyunların geçmesi yüzünden kavga çıkmıştı. Bize sülalenin kökünü kazıyacağını söyledi. Tüm aile endişe içindeyiz, uyku uyuyamıyor, güvenle dışarı çıkamıyoruz. Güvenlik güçlerinden ailemizin kaçırılan fertlerinin bulunmasını istiyoruz.'' Acıpayam Emniyet Müdürlüğü ve Serinhisar Jandarması yetkilileri kaçırılma olaylarıyla ilgili soruşturma yapıyor. 
     
</TEXT>
</DOC>
