<DOC>
<DOCNO> 259258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun42.html </URL>
<DATE> 2004/07/30/ </DATE>
<TIME> 20.54 </TIME>
<AUTHOR>  </AUTHOR>
<HEADLINE>
Pakistan Başbakanına suikast girişimi 4 ölü, 24 yaralı 
</HEADLINE>
<TEXT>

     Pakistan'da başbakanlığa atanan Maliye Bakanı Şevket Aziz'i hedef alan suikast girişiminde, en az 4 kişinin öldüğü, 24 kişinin yaralandığı belirtildi. 
     Saldırının intihar saldırısı olabileceği ihtimali üzerinde durulurken, Pakistan İçişleri Bakanlığı'ndan bir sözcü, en az 4 kişinin öldüğünü, 24 kişinin yaralandığını açıkladı. 
     Pakistan televizyonu ise Aziz'in kurtulduğu saldırıda 6 kişinin öldüğünü, 25 kişinin yaralandığını duyurdu. 
     Yerel polis yetkilisi, saldırının, Aziz'in, aracıyla başkent İslamabad'ın 50 kilometre güneybatısına bulunan Fatihcang kasabasındaki bir pazara giderken meydana geldiğini, ölenlerden birinin Aziz'in şoförü olduğunu söyledi. 
     Saldırıyı kimin düzenlediği henüz bilinmezken, olayın, Pakistan'ın, El Kaide militanı Ahmed Halfan Gaylani'nin 1998'de Kenya ve Tanzanya'daki Amerikan büyükelçiliklerine düzenlenen bombalı saldırılarla ilgili olarak yakalandığını açıklamasının ardından meydana gelmesine dikkat çekiliyor. 
     Başbakanlığa atanan, ancak henüz görevi devralmamış olan Aziz, halen Maliye Bakanı olarak görev yapıyor. 
     Eski Pakistan Başbakanı Zaferullah Han Cemali'nin geçen ay istifa etmesinin ardından, Çaudri Şucaat Hüseyin, geçici olarak başbakanlık görevine atanmıştı. 
     Pakistan Devlet Başkanı Pervez Müşeref'in, başbakan olmasını istediği Aziz'in, bu görevi devralabilmesi için, 18 Ağustos'ta yapılacak seçimlerde parlamentonun alt kanadı olan Ulusal Meclis'e girmesi gerekiyor. 
     
</TEXT>
</DOC>
