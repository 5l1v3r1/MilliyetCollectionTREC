<DOC>
<DOCNO> 277038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/siyaset/axsiy01.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP feshediliyor birleşme CHP'de 
</HEADLINE>
<TEXT>


YTP Başkanı Cem, CHP'ye katılma kararını açıkladı. Cem, Baykal'a "Mustafa Kemal'in aydınlık yolunda birlikte olmaya hazırız" dedi 

ANKARA Milliyet 


Cumhuriyet Halk Partisi CHP Genel Başkanı Deniz Baykal ve Yeni Türkiye Partisi YTP Genel Başkanı İsmail Cem, YTP'nin kendini feshederek CHP'ye katılması için anlaştı. 
YTP yönetimi, Baykal'ın önceki gün yaptığı "birleşelim" önerisinin ardından dün 11.30'da CHP Genel Merkezi'ni ziyaret etti. 
Cem, Baykal'a verdiği mektupta, "Birlikte çalışma önerinizden onur duyuyor ve CHP'ye katılma kararı alınması gündemiyle YTP'nin yetkili organlarını en kısa zamanda toplantıya çağıracağımı bilginize sunuyorum. Seninle ve CHP'li kardeşlerimizle, Mustafa Kemal'in aydınlık yolunda, sosyal demokrasinin eşitlik ve özgürlük ideallerinin bütünlüğünde birlikte olmaya hazırız" dedi. 

Ortak basın toplantısı 
Yaklaşık 45 dakika süren görüşmenin ardından Baykal'la birlikte basın toplantısı düzenleyen Cem, "Parti Meclisi'mizin yarınki bugün toplantısında, CHP'ye katılmak için kurultay toplanması önerisinde bulunacağım" dedi. YTP olarak, CHP'nin genel başkanı öncülüğündeki sosyal demokrasinin iktidar yürüyüşüne mütevazı katkı yapacaklarını belirten Cem, "Hep beraber iktidar yürüyüşünü gerçekleştireceğiz" diye konuştu. YTP'nin küçük ama inançlı bir parti olduğunu vurgulayan Cem, CHP'ye katılımla sosyal demokrasinin iktidara gelmesi projesine katkı yapacaklarını kaydetti. 
Cem, daha önce YTP'ye katılmaktan son anda vazgeçen CHP İstanbul Milletvekili Kemal Derviş'le aynı partide yer alacağının anımsatılması üzerine, "CHP'nin bütün üyelerine ayrımsız bir sevgi ve saygıyla yaklaşmaktayım" diye konuştu. 

Süreç başladı 
Cem'in "katılım" sözlerine karşın, iki partinin birleşme sürecine girdiğini kaydeden Baykal da, "Cem, alçakgönüllü kişiliğiyle 'mütevazı katkımız' dedi. CHP ile YTP'nin birleşmesi önemli bir olaydır" dedi. İki partinin klasik siyasetin dışında uzun pazarlıklar olmadan kısa sürede bir araya gelmesinin sağlanmasını da örnek bir olay olarak nitelendiren Baykal, "Türkiye, muhafazak r seçeneğin her türünü denemiştir. Seçenek sosyal demokrasidir" diye konuştu. 
DSP'ye birleşme önerisinde bulunmadığını kaydeden Baykal, YTP dışında hiçbir partiye çağrısı olmadığını bildirdi. 

Tedaviye gidecek 

Parti Meclisi'nin bugünkü toplantısında, "CHP'ye katılmak için kurultay toplanması" önerisinde bulunacak olan Cem, yarın tedavisi için ABD'ye gidecek. Kasımda yapılması beklenen olağanüstü kurultayda, son sözü delegelerin oyları söyleyecek. 


</TEXT>
</DOC>
