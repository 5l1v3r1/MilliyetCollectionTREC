<DOC>
<DOCNO> 270382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/soneko21.html </URL>
<DATE> 2004/09/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Coşkun Biz büyük mağazalara karşı değiliz... 
</HEADLINE>
<TEXT>

     Sanayi ve Ticaret Bakanı Ali Coşkun, büyük mağazalara karşı olmadıklarını vurgulayarak, önümüzdeki aylarda bunlarla ilgili düzenlemenin yasalaştırarak hem esnafın haklarını koruyacaklarını hem de büyük mağazaların önünü açmış olacaklarını söyledi. 
     Tansaş'ın Ankara Çayyolu Mağazası'nın açılışını yapan Bakan Coşkun, büyük mağazaların hijyen, kayıt dışı ekonominin kayıt altına alınması ve tüketici hakları açısından önemli işlevler gördüklerini bildirdi. 
     Coşkun, şunları kaydetti 
     ''Büyük mağazalara karşı değiliz. Bizim karşı çıktığımız husus esnafın haklarını korumayan, ezen süpermarket, hipermarket adı altında aslında ne süpermarket ne de hipermarket olmayan mağazalar kurulmasıdır. Bunların trafiği felce uğratması, şehirciliği mahvetmesidir. Çok yerde 8-10 katlı apartmanlar alınıp taşıyıcı duvarı bile yıkılıp adı süper market olan mağazalar açılmaktadır. Vatandaşımızın güvenliği için daha disiplinli çalışmak için büyük mağazalar yasasını Başbakanlığa gönderdik, yoğun Meclis trafiği nedeniyle yasalaşmadı önümüzdeki aylarda bunu yasalaştırarak hem esnafın haklarını koruyacağız hem de büyük mağazaların önünü açmış olacağız.'' 
     
     ''BÜYÜME YÜZDE 7'LERE ULAŞIR'' 
     Merkez Bankası'nın gecelik faizleri 2 puan düşürmesinin ekonominin üzerindeki kara bulutları daha hızlı dağıtacağını ifade eden Bakan Ali Coşkun, ''Büyümede ilk 3 ayda yüzde 12.4 rakamına ulaşıldı. Biz yüzde 5 hedeflemiştik. Yüzde 7'lere varan büyüme ekonomiyi daha da güçlendirecektir'' diye konuştu. 
     Serbest piyasa ekonomisinin uygulandığını hatırlatan Bakan Coşkun, şöyle dedi 
     ''Ekonomi dengelerini kurulmaktadır. Dolayısıyla vurgun soygun büyük ölçüde önlenmiştir. Bir gecede zengin olma hastalıkları bitmiştir. Dolayısıyla devlet kimi zengin edeceğine kimi fakir bırakacağına artık karışmamaktadır. Böyle bir ortamda Türkiye sürdürülebilir bir büyümeyle fazla değil 2007 yılında bütün bu sorunları çözecektir. 2005 yılının sonunda inşallah halkın satın alma gücü de artacaktır.'' 
     
     ''ALIŞ VERİŞE ZAMAN AYIRAMIYORUM'' 
     Bir gazetecinin ''Alış verişe çıkıyor musunuz '' sorusuna Bakan Coşkun, ''Zaman ayıramıyorum da çocukları almaya gittiğimde Edremit Körfezi'nde hanımla yarım gün alış verişe çıkabildik. Yılda ilk defa oldu. Ama fiyatları devamlı kontrol ettiriyorum'' yanıtını verdi. 
     Coşkun, daha sonra kurdelayı keserek mağazayı dolaştı. Mağazadaki müşterilerle sohbet eden Bakan Coşkun, POS makinasındaki bir yeniliği TOBB başkanıyken kendisinin getirdiğini belirterek ''Köşe yazarları Bu çizgiye para ödenir mi Çizgilerle uğraşıyor diye tenkit etmişlerdi. Türkiye'de ne yenilik yapsan bir grup karşı çıkıyor'' dedi. 
     TANSAŞ Genel Müdürü Servet Topaloğlu ise Çayyolu mağazasının Tansaş'ın 2004 yılındaki en büyük yatırımı olduğunu ve 4 trilyon lira harcandığını söyledi. 
     Gıda ürünleri dışındaki ürünlerde çok iddialı olmadıklarını ifade eden Topaloğlu, tüketici haklarına büyük önem verdiklerini, üzerinde ''Tarım ve Köyişleri Bakanlığı izni'' bulunmayan mal satmadıklarını kaydetti. 
     Topaloğlu, mağazalarında TÜBİTAK-MAM tarafından uygulanan özel bir denetim ve iş geliştirme programı başlattıklarını da bildirdi. 
     Mağazanın 2 bin metrekarelik satış alanı bulunduğunu ifade eden Topaloğlu, 10 binin üzerinde ürünün satışa sunulduğunu ve 50 personelin görev yaptığını söyledi. 
     Mağaza açılışına ANAP eski Genel Başkanı Ali Talip Özdemir ile Tansaş Yönetim Kurulu Başkanı Aclan Acar ve vatandaşlar katıldı. 
     
</TEXT>
</DOC>
