<DOC>
<DOCNO> 285505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur03.html </URL>
<DATE> 2004/11/02/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Belediye otobüsü tuvalet oldu Mobil WC 
</HEADLINE>
<TEXT>

     Alp CEVHERSÖZ-Taner BAYAR DHA 

BOLU Belediyesi, semt pazarlarının kurulduğu bölgelerde tuvalet olmaması nedeniyle gelen şikayetler üzerine bir belediye otobüsünü tuvalete çevirdi. İçinde kadın ve erkekler için iki ayrı bölümün bulunduğu otobüsün camları filmle kaplandı. 
     Bolu Belediyesi'nin geçtiğimiz ay halk otobüslerini özelleştirmesiyle birlikte 14 özel halk otobüsü hatlarda çalışmaya başladı. Bunun üzerine eski belediye otobüslerinin değişik alanlarda kullanılması için çalışma başlatıldı. Belediye ilk olarak, semt pazarlarında tuvalet olmaması üzerine esnaftan gelen şikayetleri değerlendirerek, bir otobüsü tuvalete çevirdi. Bolu Belediyesi Makine İkmal Müdürlüğü atölyesinde otobüse kadın ve erkekler için 2'şer tuvalet ve lavabo yapıldı. Otobüsün camları ise siyah filmle kaplandı. 
     Otobüsün semt pazarlarının bulunduğu bölgelerde hizmet vereceğini söyleyen Makine İkmal Müdürü İlhan İnceler, "Mahallelerde kurulan pazarlarda tuvalet sıkıntısı yaşanıyordu. Pazar esnafından gelen şikayet üzerine hizmet dışı kalan bir otobüsümüzü seyyar tuvalete çevirdik. Otobüsümüz semt pazarlarının kurulduğu bölgelerde hizmet verecek'' dedi. 
     
</TEXT>
</DOC>
