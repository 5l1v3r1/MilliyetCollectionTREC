<DOC>
<DOCNO> 254910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonyas08.html </URL>
<DATE> 2004/07/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Tükenmeyen enerji kaynağı Güneş 
</HEADLINE>
<TEXT>

     Anadolu Üniversitesi AÜ Sivil Havacılık Yüksekokulu Öğretim Üyesi Yrd. Doç. Dr. Vildan Korul, bir saniyede dünyaya gelen güneş enejisinin Türkiye'nin enerji üretiminin 1700 katı olduğunu söyledi. 
     Korul, AA muhabirine yaptığı açıklamada, Türkiye'nin, ''yerkürenin güneş kuşağı'' diye adlandırılan kuzey ve güney 40 enlemleri arasında bulunduğunu belirterek, ülkenin güneş enerjisinin kullanımı için gerekli potansiyele sahip olduğunu kaydetti. 
     Sürdürülebilir bir kalkınmanın, ancak temiz ve sürekli enerjilerle sağlanabileceğini ifade eden Korul, şöyle konuştu 
     ''ABD ve AB bu konunun önemini çok önceden fark etti ve 1954'te Uluslararası Güneş Enerjisi Topluluğu'nu ISES kurdu. Bu kuruluş, Birleşmiş Milletler bünyesinde kar amacı gütmeden güneş enerjisi teknolojilerinin ve kullanımlarının geliştirilmesi çalışmalarını yürütüyor. Güneşten dünyaya saniyede yaklaşık olarak 170 milyon mega-watt enerji gelmektedir. Türkiye'nin yıllık enerji üretiminin 100 milyon mega-watt olduğu düşünülürse bir saniyede dünyaya gelen güneş enerjisi, Türkiye'nin enerji üretiminin 1700 katıdır.'' Korul, Türkiye'nin yıl içerisinde 110 gün gibi hayli yüksek bir güneş enerjisi potansiyeline sahip olduğunu belirterek, dünya genelinde 30, Türkiye'de 8 milyon metrekare güneş kolektörü bulunduğunu bildirdi. 
     Kömür, petrol, doğalgaz gibi fosil yakıtların sanılanın aksine temiz olmadığını ifade eden Korul, ''Hidrojen, rüzgar ve güneş enerjileri sıfıra yakın kirlilikte insanlığın hizmetindedir. En önemlisi maliyetlerin zaman içinde sıfıra yaklaşmasıdır. Türkiye'de güneş enerjisinden daha fazla yararlanılması için gerekli altyapı çalışmaları ve kamuoyunda bu yönde bilincin oluşturulması gerekmektedir'' dedi. 
     
</TEXT>
</DOC>
