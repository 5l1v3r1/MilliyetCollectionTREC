<DOC>
<DOCNO> 268718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sondun32.html </URL>
<DATE> 2004/09/03/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Rusya acil durum bakanlığı "Yaralı sayısı 646" 
</HEADLINE>
<TEXT>

     Rusya Acil Durumlar Bakanlığı, Kuzey Osetya'nın Beslan kentindeki bir okulda teröristlere yapılan müdahalenin ardından yaralı sayısının 646 olduğunu açıkladı. 
     Bakanlıktan bir yetkili, İtar-Tass ajansına yaptığı açıklamada, yaralılardan 227'sinin çocuk olduğunu belirterek, ''Yaralı rehineler Beslan ile Vladikafkas'daki seyyar hastaneler ve kliniklerde tedavi görüyor'' dedi. 
     Yetkili, yaralıların büyük bölümünün sırtlarından kurşunla vurulduklarını sözlerine ekledi. 
     Rusya Federal Güvenlik Servisi'nin Kuzey Osetya Başkanı Valery Andreyev ise 332'si çocuk 556 kişinin hastaneye kaldırıldığını söylemişti. 
     Rus Parlamentosu'nun alt kanadı Duma'nın Başkan Yardımcısı Oleg Morozov da parlamentonun Rus halkının güvenliğini sağlamak için hoşa gitmeyecek önlemler alabileceğini söyleyerek, ''Bunlar da pek hoşa gidecek önlemler olmayabilir, ancak güvenliği sağlamak için gerekli'' diye konuştu. 
     Parlamentodaki birkaç komisyona, alınacak önlemler konusunda öneriler hazırlaması için görev verildiğini belirten Morozov, ''Bu konuda değişik yöntemlerin uygulanmasına ihtiyaç var. Pasaport kontrolü, ülkeye giriş ve çıkış kuralları, bir kişiden başka birine bir şeyin transferi konusundaki yönetmelikler daha sıkı hale getirilebilir'' dedi. 
     Bu arada, Moskova ve Rusya Patriği 2. Aleksi, Rus halkını itidale davet ederek, etnik ve dini çatışmaya izin verilmemesi uyarısında bulundu. 
     
</TEXT>
</DOC>
