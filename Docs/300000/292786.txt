<DOC>
<DOCNO> 292786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/yazar/uras.html </URL>
<DATE> 2004/11/28/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Grip aşısı hem Ayşe Teyze hem de ekonomi için önemli 
</HEADLINE>
<TEXT>


Ayşe Hanım Teyzem, elinde cuma gününün Milliyet'i, "çat kapı" karşıma dikildi. "Bak senin gazetende ne yazıyor Grip salgını varmış... Ben grip aşısı olmak istiyorum. Bazıları yararı yok diyor, bazıları zararı var diyor..." Şunun aslını öğren bakalım" dedi. 
Doktor Gürbüz Barlas Amcamdan yardım istedim. Uzman hekimlere danıştım. Bana verdikleri dokümanları okudum. Anladım ki, grip önemli bir hastalık. Aşı sadece Ayşe Hanım Teyzem için değil, "ekonomi" için de önemli. Grip sadece insanları yatağa bağlamıyor, ölümlere neden olmuyor. Grip yüzünden milyonlarca insan çalışamaz hale geldiğinden, "ekonomi kayba uğruyor". Ve de öğrendim ki, Dünya Sağlık Örgütü, gribi "aşı ile korunabilen bir hastalık olarak" kabul etmiş. Dünya Sağlık Örgütü, 1 50 yaşın üzerindekilerin, 2 Şeker hastalarının, 3 Astım ve bronşit gibi solunum hastalığı olanların, 4 Kalp ve yüksek tansiyon hastalarının, 5 Evlerinde kronik hastalığı olan aile bireylerinin, "mutlaka" grip aşısı olmasını önermiş. 
Bunları öğrenince Ayşe Hanım Teyzemi kolundan tutup Yeniköy'deki eczanemize götürdüm. Rahmetli annem her kış başı, kendiliğinden gider, bu eczanede grip aşısı yaptırırdı. O zamanlar grip aşısını pek önemsemezdim. Eczacımız Şerafettin Çelikbaş, "yumurta alerjimiz olup olmadığını" sordu. Hem Ayşe Hanım Teyzemi hem de beni aşıladı. Her bir aşı için 15 milyon 500 bin lira ödedik. Eczacımız Şerafettin Çelikbaş, "15 gün sonra gelin de zatürree aşısı olun. Zatürree aşısının 5 yıl koruma süresi var. İthal aşısı 29 milyon 140 bin lira" dedi. Meğer zatürree aşısı da grip aşısı kadar önemli bir aşı imiş. 
Eczaneden çıktık. Ayşe Hanım Teyzem sordu "Grip ile soğuk algınlığı arasında ne fark var İkisi de aynı şey değil mi " Ben dersimi çalıştım ya... Cevapladım. "Ayşe Hanım Teyzeciğim, Roche ilaç firmasının bir yayınından öğrendiğime göre, gerek grip gerekse soğuk algınlığı virütik enfeksiyonlarmış. Soğuk algınlığı daha çok burun ve boğazı etkileyen ve genelde hafif bir virütik enfeksiyon iken, grip genelde daha yüksek ateş ve ona eşlik eden yoğun bitkinlik ve beden ağrıları ile seyreden daha şiddetli bir hastalıkmış. Gribe karşı korunmanın en iyi yolu da grip aşısıymış. Grip, sağlıklı bir yetişkini bile 3 ile 5 gün yatağa bağlarmış." 
Bunları anlatınca Ayşe Hanım Teyzem sordu "O halde neden bizim insanlarımıza bu anlatılmıyor Neden bizim insanlarımız aşı olmuyor " "Haklısınız" dedim. "Grip aşısının yüzde 90 koruma gücü varmış. Grip aşısı kullanımı halinde hastaneye yatışların yüzde 56, işe ve okula devamsızlıkların yüzde 43, orta kulak iltihaplarının yüzde 36 oranında azaldığı belirlenmiş. Bırakınız grip aşısını, bizde çocuklar için zorunlu aşıların önemini bile halkımız bilmiyor. 
Kuduz, menenjit, zatürree, felç, hepatit, suçiçeği, kızamıkçık, kabakulak aşılarına bile karşı çıkanlar var. Öğrendiğim çarpıcı 2 rakamı vereyim. 2003 yılında Türkiye'de halkımız seks ilacı 585 bin paket "Viagra"ya 16.6 milyon dolar karşılığı Türk Lirası ödemiş. Buna karşılık çocuk ve yetişkinlerin kullandığı tüm aşılara ödenen para 19.7 milyon dolar karşılığı Türk Lirası imiş." 
Ayşe Hanım Teyzem, "Daha fazla kafamı karıştırma. 15 gün sonra beni zatürree aşısına götür" diyerek ayrıldı. 



</TEXT>
</DOC>
