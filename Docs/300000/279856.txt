<DOC>
<DOCNO> 279856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas07.html </URL>
<DATE> 2004/10/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Masaj yatağı kuyruğu... 
</HEADLINE>
<TEXT>

     KAYSERİ DHA 

GÜNEY Kore'de üretilen masaj yatakları Kayseri'de ücretsiz olarak halkın hizmetine sunulunca sabahın erken saatlerinden itibaren uzun kuyruklar oluştu. Çeşitli hastalıkları bulunan vatandaşlar, 40 dakikalık ücretsiz deneme sinemalarından yararlanabilmek amacıyla masaj yataklarına akın etti. 
     Güney Koreli Ceragem Firması'nın ürettiği masaj yatakları firmanın Kayseri bayisi tarafından halka ücretsiz olarak hizmete sunuluyor. 30'u aşkın ülkede güvenilir olarak kullanılan ve Uzakdoğu'nun masaj tekniklerini yatakta bir araya getiren masaj yatakları halkın yoğun ilgisini çekti. 
     İki haftadan bu yana Kayseri'de ücretsiz olarak hizmet veren firma, halk arasında kulaktan kulağa dolaşan ilgi nedeniyle talebe cevap veremez hale geldi. Sabahın erken saatlerinden itibaren Ceragem bayii' önünde sıraya giren çok sayıda vatandaş sıra numarası alabilmek için saatlerce beklemek zorunda kalıyor. 
     Masaj seansının iyi geldiğine inanan vatandaşlar, ağrılarının sona ereceği umuduyla masaj yataklarına akın ediyor. Yatakların Kayseri Bayii Ahmet Çiftçi, 11 yıl Güney Kore'de kalarak eğitim aldığını ve bu ülkede yoğun ilgi gören masaj yataklarını Türkiye'ye getirmeye karar verdiğini, özel yay sistemi ile kızıl ötesi ışın yayan Yeşim Taşı'nı bir arada bulunduran masaj yataklarının terapi amaçlı kullanıldığında olumlu etkiler yaptığını söyledi. 
     Çiftçi, "Bel ve sırt bölgesindeki sinirlere masaj yapan yatak insanları rahatlatıyor, Yeşim taşı, 4- 16 dalga boyunda yaydığı ışınlarla vücuttaki pislikleri eriterek dışarı atılmasını sağlıyor'' dedi. 
     Fevziçakmak Mahallesi'ndeki Ceragem Bayii'nde 26 masaj yatağı ile günde 15 seans uyguladıklarını ve 2 haftadan bu yana binlerce kişiye ücretsiz olarak masaj yatağı hizmeti verdiklerini anlatan Ahmet Çiftçi, öncelikli amaçlarının satıştan çok halka masaj yatağının işlevini anlatabilmek olduğunu ifade etti. 
     Özellikle yaşlıların ilgi gösterdiği masaj yataklarındaki terapilere katılanlardan 29 yaşındaki Saniye Feyzioğlu boyun ağrısı şikayetiyle masaj yatağına yattığını ve 3 seans sonrası ağrılarının hafiflediğini söyledi. Bel ve bacak ağrıları çeken 60 yaşındaki Hidayet Polat ise, her biri 40 dakika 8 seansa katıldığını ve şikayetlerinin sona erdiğini anlattı. 
     
</TEXT>
</DOC>
