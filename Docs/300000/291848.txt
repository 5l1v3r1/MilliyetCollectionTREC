<DOC>
<DOCNO> 291848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur46.html </URL>
<DATE> 2004/11/24/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Aydıner Statta cinayette Türk polisi faili en kısa zamanda yakaladı 
</HEADLINE>
<TEXT>

     Emniyet Genel Müdürü Gökhan Aydıner, Türk Polisi'nin, BJK İnönü Stadı'nda meydana gelen olayın failini 10 binlerin içinden suç aletiyle birlikte en kısa zamanda yakalayarak adalete verdiğini söyledi. 
     Polis Bakım ve Yardım Sandığı'nın kuruluşu olan Ankara Emeklilik ve Ankara Sigorta'nın Şişli'deki yeni genel müdürlük binasının açılışı öncesi verilen kokteylde konuşan Aydıner, polisin aylıklarından kesilen paralarla oluşturulan sandıktan ihtiyacı olan mensuplarının faydalandığını kaydetti. 
     Emekli olmasına rağmen kendisine ait evi bulunmayan polis memurunun adeta ortada kaldığını ifade eden Gökhan Aydıner, sandığın yaptığı organizasyon sonucunda birçok ilde toplu konut alanında çalışmalar gerçekleştirildiğini, bunun ilk örneğinin ise Ankara'da yapıldığını anlattı. 
     Aydıner, Ankara'daki bu konutların önümüzdeki yıl teslim edilebileceğini belirterek, polis memurlarının kira öder gibi aidat yatırarak ev sahibi olabileceklerini bildirdi. 
     Ankara Sigorta'ya başvuranlardan yüzde 2'lik masraf alındığını, diğer miktarın ise kişi adına bireysel sigorta olarak yatırıldığını anlatan Aydıner, bunun diğer bireysel emeklilik şirketlerinden daha avantajlı olduğunu söyledi. 
     Aydıner daha sonra, Polis Bakım ve Yardım Sandığı Başkanı İbrahim Selvi ve Başkan Yardımcısı Özkan Elgin ile birlikte genel müdürlük binasının kapısındaki kurdeleyi keserek açılışı gerçekleştirdi. 
     Binayı gezen Aydıner, bu sırada basın mensuplarının BJK İnönü Stadı'nda meydana gelen olaya ilişkin sorularını yanıtladı. 
     Aydıner, bu konuda devletin bütün tedbirleri aldığını ifade ederek, ''Ortaya çıkan üzücü olayda şu noktayı kimse unutmamalıdır ki, 10 binlerin içerisinde olayın faili, suç silahı ve aletini, bütün birlikte olduklarını Türk polisi en kısa zamanda yakalayıp adalete vermiştir'' dedi. 
     Bu konularla ilgili kanun ve yönetmelikler olduğunu belirten Aydıner, uygulama konusunda bütün illerde gerekli tedbirlerin alındığını ve alınmaya devam edildiğini belirtti. 
     
</TEXT>
</DOC>
