<DOC>
<DOCNO> 255587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun11.html </URL>
<DATE> 2004/07/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Alaattin Çakıcı yakalandı 
</HEADLINE>
<TEXT>

     Alaattin Çakıcı, Avusturya'nın Graz kentinde üzerinde sahte bir yeşil pasaportla yakalanarak gözaltına alındı. 
     İlk gelen haberlere göre, Kaçakçılık Organize Suçlar Daire Başkanlığı'nda oluşturulan bir ekip Alaattin Çakıcı'nın izini Avusturya'da buldu. 
     Bilgi hemen Avusturya polisine aktarıldı. Avusturya polisi dün Alaattin Çakıcı'yı gözaltına alıp polis merkezine götürdü. 
     Ardından kimliği kesinleştirmek için gözaltına alının kişinin parmak izleri Türkiye'ye gönderildi. Ankara'da Emniyet Genel Müdürlüğü'nde yapılan parmak izi karşılaştırması sonucu yakalanan kişinin Alaattin Çakıcı olduğu kesinlik kazandı. Gözaltına alındığı sırada Çakıcı'nın üzerinde sahte bir pasaport bulunuyordu. 
     
     BAKANLIK DA DOĞRULADI 

     İçişleri Bakanlığı'ndan yapılan yazılı açıklamada, Türkiye'de organize suç örgütlerinin ele başlarından olduğu iddiasıyla aranmakta olan Alaattin'in Çakıcı'nın hakkında devam eden davaların tamamlanma ve hüküm verilme aşamasında mayıs ayında yurtdışına kaçtığı hatırlatıldı. 
     Çakıcı'nın yakalanması için Emniyet Genel Müdürlüğü'nün Avrupa çapında bir çok polis teşkilatı ile işbirliğine girdiği belirtilerek, şöyle denildi 
     ''Avusturya Polisi ile Emniyet Genel Müdürlüğü'nün yürüttüğü ortak çalışmalar sonucunda, anılan şahıs 14 Temmuz 2004 tarihinde saat 19.30 sıralarında Avusturya'nın Graz şehrinde yakalanarak ele geçirilmiştir. 
     Alaattin Çakıcı'nın yakalandığı esnada üzerinde başka bir kişi adına düzenlenmiş yeşil bir Türk pasaportunun bulunduğu tespit edilmiştir. 
     Bahse konu şahsın ülkemize iadesine ilişkin olarak Adalet Bakanlığımız nezdinde gerekli girişimlere başlanılmıştır.'' 

     
     YEŞİL PASAPORT KİMLERE VERİLİYOR 

     Resmi adı "Hususi Pasaport" olan yeşil pasaportlar şu kişilere verilebiliyor 
     "Yasama görevinde bulunan eski milletvekilleri, eski bakanlar ile birinci, ikinci ve üçüncü derece kadrolarda bulunan ve bu kadrolar karşılık gösterilmek veya T.C.Emekli Sandığı ile ilgilendirilip emekli kesenekleri bu derecelerden kesilmek suretiyle sözleşmeli olarak çalıştırılan devlet memurları ve diğer kamu görevlilerine diplomatik pasaport verilmesini gerektiren vazifelerden başka herhangi bir resmi vazife ile kendi hesaplarına yabancı ülkelere gittikleri zaman..." Bu kişilerden emekli olanlar ve istifa nedeniyle görevlerinden ayrılanlara da yeşil pasaport veriliyor. 
     
</TEXT>
</DOC>
