<DOC>
<DOCNO> 293139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonspo24.html </URL>
<DATE> 2004/11/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Şenol Güneş Trabzonspor'dan teklif almadım 
</HEADLINE>
<TEXT>

     Eski Milli Takımlar Teknik Direktörü Şenol Güneş, Ziya Doğan'ın istifasının ardından Trabzonspor'dan herhangi bir transfer teklifi almadığını, bir süre takım çalıştırmayı da düşünmediğini söyledi. 
     Beyazıt'ta bir mağazanın açılışına katılan Şenol Güneş, burada basın mensuplarının sorularını yanıtladı. Ziya Doğan'ın istifasının ardından, kendisine Trabzonspor'dan bir teklif gelip gelmediği sorusuna Güneş, ''Hayır böyle bir teklif gelmedi. Zaten benim şu an için bir takımın başına geçmek gibi bir düşüncem yok. Ben bir süre takım çalıştırmayacağımı daha önce açıklamıştım. Yurtdışından da birçok teklif gelmesine rağmen kabul etmemiştim'' diye yanıt verdi. 
     Güneş, Ziya Doğan'ın ayrılmasına çok üzüldüğünü belirterek, ''Ani bir kararla ayrılmasını doğru bulmuyorum. Devam etmesi gerekirdi. Benim ayrılış şeklim de onun ayrılışı da doğru değildi'' dedi. 
     Milli takımla ilgili bir soru üzerine Güneş, şunları söyledi 
     ''Milli takımda bir değişim yaşanıyor. Bu nedenle sıkıntılar yaşanması da doğal. Hoşgörüyle yaklaşmak gerekiyor. Yarış devam ediyor. Favoriydi, ayağı takılsa bile bu devam ediyor. Ben 2006'da Almanya'da olacağımıza inanıyorum.'' Güneş, son zamanlarda tribünlerde yaşanan olaylarla ilgili de ''Bence tribün terörü yok, yapılan yanlışlar var. Bu konuda en fazla eleştiri yapanlar, bu işin tohumunu ekiyor'' dedi. 
     
</TEXT>
</DOC>
