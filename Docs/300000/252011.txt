<DOC>
<DOCNO> 252011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonyas08.html </URL>
<DATE> 2004/06/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
"Karayip Korsanları" geri dönüyor... 
</HEADLINE>
<TEXT>

     Engin denizlerin gözüpek korsanları, yeniden hayranlarıyla buluşmaya hazırlanıyor. İlk yapımda beraber kamera karşısına geçen Johnny Depp ile Orlando Bloom, ikinci film için görüşme masasına oturdu. 
     Internetteki ''about'' sitesinin haberine göre, ''Karayip Korsanları Siyah İncinin Laneti'' adlı filmde buluşan iki ünlü aktöre yeni film için teklif geldi. 
     Filmin lokomotifi olan Depp ve Bloom, görüşme masasına otururken, ''Barbossa'' rolünü ilk filmde başarıyla canlandıran Geoffrey Rush'a da teklif götürüldü. 
     Yapımcı Jerry Bruckheimer, artık projenin giderek ''sır perdesinin'' arkasından günışığına çıktığını ifade ederek, ''Artık hiçbir şey sır değil. Planlarımız var ve Oscarlı Rush da geri dönecek'' dedi. 
     İkinci filmin ardından üçüncüsünün de hemen gösterime konulabileceğini dile getiren Bruckheimer, ''Filmin yönetmeni Gore Verbinski ile filmin ikinci ve üçüncüsünü çekmek için anlaştık. Johnny Depp, Keira Knightley ve Orlando Bloom ile anlaşmak üzereyiz. Ümit ediyorum ki hepsiyle severek tekrar çalışacağız. Onlar üç yıl öncekine göre daha büyük yıldızlar, ama bunu da aşacağız'' açıklamasında bulundu. 
     Filmin Karayipler'in sınırlarını da aşacağını belirten Bruckheimer, bu defa Tayland ve Uzakdoğu'ya da uzanabileceklerini kaydetti. 
     
</TEXT>
</DOC>
