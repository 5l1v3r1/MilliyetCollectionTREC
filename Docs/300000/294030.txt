<DOC>
<DOCNO> 294030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/yasam/axyas02.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölmekten beter etti 
</HEADLINE>
<TEXT>


Deniz Arslan, sevgilisini dövüp başından vurdu. Arslan, genç kadını, 3 arkadaşıyla evine götürüp 4 saat ölmesini bekledi 


Antalya'da, tartıştığı sevgilisinin tabancayla başından vurduğu Ümmü Gülsüm Aydoğan adındaki genç kız, evinde can çekişirken bulundu. İddiaya göre, Aydoğan 24 , sevgilisi Deniz Arslan 26 , arkadaşları Ö.Ö., Ç.M. ve B.Y. ile dün barda eğlendi. Aydoğan'la Arslan arasında, 'Beni rezil ettin' tartışması çıktı. Aydoğan, sevgilisi ve arkadaşları, oturdukları apartman önünde yeniden tartışmaya başladı. Bu sırada Aydoğan'ın çantasındaki, Arslan'a ait ruhsatsız tabanca yere düştü. Tabancayı alan Arslan, sevgilisini başından vurdu. Genç kız, sağ şakağına giren kurşunla ağır yaralandı. 
Arslan, sevgilisini arkadaşlarıyla birlikte evlerine taşıdı. Aydoğan'ı temizleyen 4 arkadaş, genç kızın elbiselerini de değiştirerek yatağa yatırdı ve ölmesini bekledi. Olayı uzaktan gören bir vatandaş polise ihbarda bulundu. 
Polis mahalledeki birçok binada yaptığı aramada, Bakanoğlu Apartmanı'nın girişine yakın bölgede kan izine rastladı. Polis, 2 saat süren araştırma sonucu Aydoğan'ın bulunduğu daireye baskın yaptı. Ağır yaralı olan Aydoğan, hastaneye kaldırıldı. Arslan ve arkadaşları gözaltına alındı. 



</TEXT>
</DOC>
