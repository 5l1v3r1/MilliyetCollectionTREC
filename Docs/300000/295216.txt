<DOC>
<DOCNO> 295216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy22.html </URL>
<DATE> 2004/12/06/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
CHP'nin işsizliğe 15 çözüm önerisi... 
</HEADLINE>
<TEXT>

     CHP, işsizliği önlemek amacıyla 10'u kısa, 5'i uzun vadeli çözüm önerilerinden oluşan rapor hazırladı. Raporda, ''Türk malı kullan, işsiz kalmasın kampanyası, burslu iş, askere çağırmada işsize öncelik verilmesi'' önerileri yer alıyor. 
     CHP Bilim Yönetim Kültür Platformu BYKP üyesi Bülent Tanla, CHP Ankara Milletvekili Bayram Meral ile parti genel merkezinde düzenlediği basın toplantısında, BYKP'ca hazırlanan ''İşsizliği önleyecek 10 5 öneri'' başlıklı raporu açıkladı. 
     Tanla, raporun, kamu, sendika, işveren ve bilim adamlarının görüşlerinden yararlanılarak hazırlandığını belirtti. 
     İşsizliğin, Türkiye'nin en büyük sorunu, fakirliğin motoru olduğunu ifade eden Tanla, işsizliğin hızla azaltılması, yeni istihdam alanları yaratılmasının, CHP'nin en acil hedefi olduğunu söyledi. 
     Rekor düzeye tırmanan işsizlik ve yaygınlaşan yoksulluğun toplumsal bunalıma dönüştüğünü kaydeden Tanla, hükümetin, işsizlik sorununu çözmede siyasi kararlılık gösteremediğini savundu. 
     
     YİNG-YANG FELSEFESİ 
     Tanla, Türkiye'de işsizliğin çözülmesinin zıtların bütünlüğü ve birlikte uyumundan geçtiğini, işsizliğin giderilmesi, istihdamın artması gibi çözümlerin, kamu, özel girişim ve işgücü üçgeninin, diyalog, uzlaşma ve sorumluluk içinde davranmasına bağlı olduğunu belirtti. Tanla, ying-yang felsefesini ortaya koymaya çalıştıklarını dile getirdi. 
     Tanla, daha sonra, raporda yer alan 10 kısa ve 5 uzun vadeden oluşan önerileri sıraladı. 
     Rapora göre, kısa vadeli önerilerin başında, ''Türk malı kullan, işsiz kalmasın'' kampanyası yer alıyor. 
     Türk Lirası'nın aşırı değer kazanması nedeniyle, ithal malların ucuzladığı, bunun da iç üretimde, dışarıya karşı rekabet gücünü zayıflattığı ifade edilen raporda, kalite ve fiyat politikasıyla rekabet gücünün artırılması gerektiği vurgulanıyor. 
     Raporda, tüketicinin, Türkiye'de üretilen malların kalitesi ve yararları konusunda aydınlatılarak, bu malların kullanımıyla ilgili bilinç oluşturulması isteniyor. 
     Kampanyanın başlatıldığı ilk yılda 2.5-7.5 milyar dolarlık kaynağın doğrudan dışarıya aktarılmayacağı, iç pazarda harcanacağı ifade ediliyor. 
     Kampanyaya, işveren temsilcileri ve örgütlerinin ön ayak olması gerektiği dile getiriliyor. 
     
     ''İŞGÜCÜ ÜZERİNDE MALİ YÜKÜN AZALTILMASI'' 
     İşgücü üzerindeki mali yükün azaltılmasının önerildiği raporda, ilk aşamada gelir vergisi oranının ücretlilerden 4 puan, SSK prim kesintilerinin ise 8 puan aşağı düşürülmesi talep ediliyor. 
     Raporda ayrıca, genç işsizlerin istihdam edilmesi ve mesleki becerilerinin, iş deneyimlerinin artırılmasının hedeflendiği ''Burslu iş BECA '' projesinin hayata geçirilmesi öneriliyor. Projeyle, işverenin yol ve yemek masraflarını karşıladığı ve asgari ücretin yarısı kadar ücret ödediği işsiz gençlerin, burslu olarak istihdam edilmesi amaçlanıyor. 
     Raporda, dördüncü öneri olarak, İşsizlik Fonu'ndan yararlanılarak, yabancı dil ve bilgisayar eğitiminin yaygınlaştırılması yer alıyor. 
     Diğer öneriler ise yarım kalmış yatırımların seçilerek tamamlanması, Genç İşkur Projesi'nin uygulamaya geçmesi, kayıt dışının kayda alınmasına öncelik verilmesi, teşviklerin istihdam şartlı olması şeklinde sıralanıyor. 
     
     ASKERE ÇAĞRILMADA İŞSİZE ÖNCELİK 
     Kısa vadede, ''askere çağrılmada işsize öncelik verilmesi'' nin, son öneri olarak bulunduğu raporda, askerliğini yapmayanların iş bulmasının zor olduğuna işaret ediliyor. Bu konuda, Genelkurmay Başkanlığı'nın hükümet ile koordineli çalışarak, askere alınmada işsize öncelik verilmesi, işi olanların ise bir dönem askerliğinin ertelenmesi isteniyor. 
     Raporda, uzun vadeli öneriler ise şöyle sıralanıyor 
     ''Eğitimde yeni anlayış sağlanmalıdır. İstihdam dostu büyüme gerçekleştirilmelidir, bürokrasi azaltılmalıdır. Kırsal göç süreci denetim altına alınmalıdır. İnsana yatırım yapılmalı ve genç anne, babalara eğitim verilmelidir. Sosyal diyalog kurulmalı ve kadın istihdamı artırılmalıdır.'' Tanla, raporu açıklamasının ardından, gazetecilerin sorularını yanıtladı. 
     Bir soru üzerine, Tanla, ulusal tüketim bilincinin yerleşmesi halinde, 1 dolar yatırım yapılmaksızın, üretimin yüzde 40 artacağını, GSMH'yi yüzde 40 büyütmenin mümkün olacağını söyledi. 
     
     ''ÇALIŞTIRACAK İNSAN ARAYACAK'' 
     Tanla, projenin uygulanması halinde, 3 yıl içinde Türkiye'de işsizin kalmayacağını, Türk ekonomisinin, çalıştıracak insan arayacağını ifade etti. 
     Hükümetin, önerilerin bazılarını uygulaması konusunda iyi niyetli olduğunu dile getiren Bülent Tanla, raporu, başta Başbakan Recep Tayyip Erdoğan olmak üzere bakanlara da göndereceklerini belirtti. 
     
</TEXT>
</DOC>
