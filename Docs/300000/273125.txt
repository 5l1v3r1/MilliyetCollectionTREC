<DOC>
<DOCNO> 273125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/soneko09.html </URL>
<DATE> 2004/09/19/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
IMF Heyeti resmi temaslarına yarın başlıyor... 
</HEADLINE>
<TEXT>

     Türkiye'deki temaslarına 16 Eylül'de İstanbul'dan başlayan Türkiye Masası Şefi Rıza Moghadam başkanlığındaki Uluslararası Para Fonu IMF heyeti, Ankara'daki resmi görüşmelerine ise yarın başlıyor. 
     Heyetin ilk olarak, Devlet Bakanı Ali Babacan ile ve Hazine yetkilileriyle biraraya gelmesi bekleniyor. 
     IMF heyeti, Türkiye ile imzalanması düşünülen 3 yıllık yeni stand-by anlaşmasıyla ilgili müzakereler kapsamında temaslarda bulunacak. 
     Görüşmeler kapsamında, son ekonomik gelişmeler ve yapısal reformlarda kaydedilen ilerlemeler değerlendirilecek ve orta vadeli ekonomik programı temel alacak yeni bir stand-by düzenlemesi konusu ele alınacak. Bu kapsamda hazırlanmakta olan 2005-2007 yıllarına ait Ekonomik Program'a dönük hedefler ile uygulanacak politikalar değerlendirilecek. 
     Görüşmelerde, işsizliğin düşürülmesi ve ekonomik büyümenin sürdürülmesine odaklanılarak, 3 yıllık dönemde gerçekleştirilmesi planlanan yapısal ve kurumsal reformlar ele alınacak. 
     Vergi yönetiminin ve rejiminin revizyonu, kamu maliyesinin yeniden yapılandırılması ve sosyal güvenlik alanında yapılması gereken reformlar gibi, Türkiye'nin mali yapısını bozabilecek konular müzakere edilecek. 
     Yatırım ortamının iyileştirilmesi ve yeni iş alanlarının yaratılmasını sağlayacak düzenlemeler yanında, mali sektöre yönelik yeni reformlar ve özelleştirme stratejisi de gündeme gelecek. 
     Türkiye'ye 15 Eylül'de gelen Moghadam başkanlığındaki heyet, öncelikle 16-17 Eylül tarihleri arasında İstanbul'da sivil toplum kuruluşlarının temsilcileri ve bazı akademisyenler ile biraraya gelmişti. 
     IMF heyeti bu çerçevede, Türk Sanayici ve İşadamları Derneği TÜSİAD , Türkiye İhracatçılar Meclisi TİM , Türkiye Bankalar Birliği TBB , Tasarruf Mevduatı Sigorta Fonu TMSF , Türkiye Genç İşadamları Derneği TÜGİAD , Türkiye Ekonomik ve Sosyal Edütler Vakfı TESEV , Müstakil Sanayici ve İşadamları Derneği MÜSİAD yöneticileriyle görüşmeler yapmıştı. 
     IMF heyetinin Türkiye ziyareti, 29 Eylül'e kadar sürecek. 2 Ekim 2004 tarihinde başlayacak IMF - Dünya Bankası Yıllık Toplantıları nedeniyle ara verilecek çalışmalara, Ekim ayında kaldığı yerden devam edilecek. 

     
</TEXT>
</DOC>
