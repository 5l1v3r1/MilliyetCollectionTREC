<DOC>
<DOCNO> 282260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur31.html </URL>
<DATE> 2004/10/21/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
"Pembe Köşk" 24 Ekim'den itibaren ziyarete açılacak... 
</HEADLINE>
<TEXT>

     ''Pembe Köşk'' olarak bilinen İsmet İnönü Evi, Cumhuriyet Bayramı nedeniyle 24 Ekim Pazar gününden itibaren ziyarete açılacak. 
     İnönü Vakfı Başkanı Özden Toker, yaptığı yazılı açıklamada, 29 Ekim Cumhuriyet Bayramı nedeniyle İsmet İnönü Evi'nin 24 Ekim-25 Kasım 2004 tarihleri arasında hergün 10.00-12.00 ve 13.00-17.00 saatleri arasında okulların ve halkın ziyaretine açılacağını bildirdi. 
     Köşkün yılda iki kez ziyarete açıldığnı ve her seferinde cumhuriyetle ilgili değişik konuların işlendiğini belirten Toker, İsmet İnönü ailesinin yazışmaları, eşyaları, giysilerinin de sergilendiğini ifade etti. 
     Toker, bu yıl Atatürk'ün sözleriyle ''Çağdaş Uygarlık Yolunda İlerlerken'' konulu serginin açılacağını, ''Demokrasili Yıllarımız'' ve ''Cumhuriyetimizin 10. Yılı Kutlamaları'' konulu fotoğrafların yer alacağını kaydetti. 
     İsmet İnönü'nün daha önce Meclis içi konuşmalarının yer aldığı 3 cilt kitabın TBMM tarafından basıldığını anımsatan Toker, Meclis dışındaki konuşma, demeç, makale, mesaj ve söyleşilerinden oluşan 6 ciltlik kitabın da TBMM tarafından basıldığını, kitapların ilk kez Pembe Köşk'te okuyucuya sunulacağını belirtti. 
     
</TEXT>
</DOC>
