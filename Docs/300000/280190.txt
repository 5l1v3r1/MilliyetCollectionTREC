<DOC>
<DOCNO> 280190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/ekonomi/eko06.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürsüde pazarlık 
</HEADLINE>
<TEXT>


ANKARA Milliyet 

Başbakan Recep Tayyip Erdoğan, Esenboğa Havaalanı'nın yeni terminal binasını 36 ayda bitirmeyi taahhüt eden Tepe Akfen Via TAV şirketi yetkilileriyle temel atma töreninde pazarlık yaparak süreyi 24 aya indirdi. 
Esenboğa Havaalanı'nın yeni terminal binasının temeli, dün Erdoğan tarafından atıldı. Erdoğan, yaptığı konuşmanın ardından TAV'ın Yönetim Kurulu Başkanı Ali Kantur ve Yönetim Kurulu Başkan Yardımcısı Hamdi Akın'ı yanına çağırarak, 36 aylık yapım süresi konusunda pazarlık etti. Pazarlıklar sonucu yapım süresini 24 aya indirerek, 28 Ekim 2006'da açılışın gerçekleştirileceğini bildiren Erdoğan, bunun "Anadolu usulü" pazarlık olduğunu söyledi. 

200 milyon euroluk yatırım 
TAV'ın iki yılda tamamlayacağı Esenboğa Havaalanı yeni terminal binası yaklaşık 200 milyon euroya mal olacak. Projenin yapımı sırasında 3 bin 500, bitmesinin ardından bin kişi yeni terminalde istihdam edilecek. Yatırımın tamamlanmasıyla Ankara, 10 milyon iç ve dış hat yolcu kapasiteli, 18 yolcu köprülü, 105 adet check in kontuarı, 9 adet bagaj alım konveyörü, yeterli miktarda gümrük ve pasaport bankoları, son teknoloji ürünü güvenlik sistemleri bulunan modern bir tesise kavuşacak. Projeyi yap - işlet - devret modeli ile yapan TAV, 15 yıl 8 ay tesisi işletecek. 


</TEXT>
</DOC>
