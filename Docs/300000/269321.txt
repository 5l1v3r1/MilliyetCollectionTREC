<DOC>
<DOCNO> 269321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/siyaset/axsiy02.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erdoğan ahl k hocalığı yapıyor' 
</HEADLINE>
<TEXT>


İnsan Hakları Danışma Kurulu Başkanı Prof. Dr. İbrahim Kaboğlu, zinanın suç sayılması girişimini eleştirdi, "Avrupa Birliği bürokratları konuşmaya başlasın, hükümet uygulamayı rafa kaldırır" dedi 

ÖNDER YILMAZ Ankara 


İnsan Hakları Danışma Kurulu Başkanı Prof. Dr. İbrahim Kaboğlu, hükümetin yeni TCK Yasa Tasarısı'na zinanın suç sayılmasını ekleme girişimini "anlamsız" bulduğunu belirterek "Neye hizmet edeceği belli değil. Başbakan Recep Tayyip Erdoğan ahl k hocalığı yapıyor. Gerekçeleri inandırıcı değil" diye konuştu. 

Hangi araştırmaya dayanıyor 
Fransa'da çeşitli üniversitelerde insan haklarına ilişkin dersler veren Kaboğlu, hukuk sistemine zinanın suç olarak girmesinin Türkiye'yi ileriye götürmeyeceğini savundu. Kaboğlu "Yasayla yeni bir suç konurken toplumsal yarar beklenir. Ancak bu düzenlemenin neye hizmet edeceği belli değil. 'Anadolu kadını istiyor' deniyor. Fakat kimin isteği hangi araştırmaya dayanıyor, kimin istediği somut olarak belli değil" dedi. 
Ortaya konulan gerekçelerin inandırıcı olmadığını ifade eden İnsan Hakları Danışma Kurulu Başkanı Kaboğlu, şunları kaydetti 
"Zinanın suç olmasını önerenler, inandırıcı gerekçelerle ortaya çıkamıyor. Gerekçe yok. Ayrıca düzenleme yapılması halinde umulan yarara ulaşılamayacağı gibi sakıncaları daha fazla. Kadın erkek eşitliği açısından, töre cinayetleri, beraket kontrolü, kuma getirme, imam nikahı gibi Türkiye'yi çağdışına iten uygulamaların üzerine giderek önlemek dururken, hiçbir yarar getirmeyecek zina konusu ortaya çıkarılıyor. İnsan haklarına da aykırı." 

'Hükümet geri adım atar' 
Kaboğlu, AB bürokratlarının AB üyeliği yolundaki Türkiye'nin imajının zedeleneceğini yönündeki açıklamalarının yoğunlaşması halinde hükümetin geri adım atacağını da iddia ederek "AB bürokratları konuşmaya başlasın, hükümet bu uygulamayı hemen rafa kaldırır" dedi. 


</TEXT>
</DOC>
