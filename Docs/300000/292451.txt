<DOC>
<DOCNO> 292451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur28.html </URL>
<DATE> 2004/11/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
"At nalı" böbreği 2 kişiye can verdi... 
</HEADLINE>
<TEXT>

     Antalya'da evine balkondan girmeye çalışırken düşen ve kaldırıldığı hastaneye hayatını kaybeden Ünal Özyurt'un böbrekleri, Antalya'da iki kişiye nakledildi. 
     Antalya'nın Bahtılı Mahallesi'nde, kapı kilidi açılmayan evine balkondan girmeye çalışan Ünal Özyurt 41 , düşerek ağır yaralanmış, yakınları tarafından kaldırıldığı Antalya Devlet Hastanesi'nde de beyin ölümü gerçekleşmişti. Ardından Özyurt'un eşi Fatma Özyurt, eşinin organlarını bağışlamıştı. 
     Karaciğeri, nakledilmek üzere İstanbul'da Çapa Tıp Fakültesi'nde yatan Dursun Erbay'a 43 gönderilen Özyurt'un böbrekleri, Akdeniz Üniversitesi Tıp Fakültesi Hastanesi'nde, 29 yaşındaki Erşen Tatar ve 23 yaşındaki Şenol Öztürk'e nakledildi. 
     Özyurt'un ailesinin, korneaların naklini kabul etmediği, diğer organların ise nakle uygun bulunmadığı öğrenildi. 
     
     AT NALI ŞEKLİNDE BÖBREK 
     Hastaların sağlık durumlarının iyi olduğunu belirten Uzman Doktor Kamil Yakupoğlu, Ünal Özyurt'un böbreğinin az rastlanır bir anomalisinin bulunduğunu kaydetti. 
     Özyurt'un böbreklerinin birbirine bitişik halde olduğunu ve bunun tıp dilinde ''at nalı böbrek'' diye isimlendirildiğini belirten Yakupoğlu, ''Gerçekleştirdiğimiz operasyonla, ilk olarak iki böbreği birbirinden ayırdık, daha sonra da alıcılara naklettik'' dedi. 
     Yakupoğlu, böbrek hastalığı yaşamayan veya herhangi bir sebeple ultrasona girmeyen kişinin, at nalı şeklinde bir böbreğe sahip olduğunu bilmeden yaşamını sürdürebileceğini dile getirdi. 
     
     ORGAN NAKLİNE DAVET 
     Organ nakli için Sivas'tan gelen Erşen Tatar, Akdeniz Üniversitesi Organ Nakli Eğitim Araştırma ve Uygulama Merkezi yetkililerinin kendisini gece aradığını ve hızlı bir şekilde Antalya'ya geldiğini anlattı. 3 yıldır böbrek hastalığı çektiğini belirten Erşen Tatar, herkesi organ bağışına davet etti. Isparta'dan gelen, 23 yaşında, evli ve bir çocuk babası Şenol Öztürk ise 2 yıldır böbrek hastası olduğunu belirterek, ''Çeken bilir. Bu çok zor bir hastalık. Organ bağışı ne kadar çok yapılırsa, o kadar çok kişi kurtulur'' diye konuştu. 
     
</TEXT>
</DOC>
