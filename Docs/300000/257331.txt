<DOC>
<DOCNO> 257331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/soneko13.html </URL>
<DATE> 2004/07/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Borsada gerileme devam ediyor 
</HEADLINE>
<TEXT>

     Borsa ilk bir saatin sonuna gelindiğinde 173 puan düşüşle 18 bin 606 puana geriledi. Hisse senetleri yüzde 0.93 değer kaybederken, işlem hacmi de 115 trilyon lira olarak gerçekleşti. 
     Güne düşüşle başlayan borsada gerileme devam ederken, endeks minimum 18 bin 569 puanı gördü. 
     Uzmanlar tahminlerin üstünde değer kaybı olduğunu belirtirken, düşüşün sebebini de dün gerçekleşen BDDK- Çukurova ve Garanti- İntesa beklentilerinin realize olmasına bağladılar. 
     Uzmanlar, Greenspan'in faiz artırımını gerekirse hızlandırabileceğine dair gelen haberlerle de düşüş yaşandığını ifade ettiler. 
     
     Dar banttaki, dalgalı seyir devam edecek 

     Oyak Yatırım'ın güne ilişkin yorumu şöyle 
     Endeks'in dar banttaki, dalgalı seyrini bugün de sürdürmesini beklemekteyiz. Çukurova Grubu ile BDDK arasında anlaşmaya varıldığı yönünde yapılan resmi açıklamalar bile Endeks'in 19 bin 100 puan seviyesini aşmaya yetmedi. 
     19 bin 100-19 bin 200 puan seviyelerindeki direnç her geçen gün biraz daha güçleniyor. Bu seviyeye yaklaşıldıkça kar satışlarının gelme olasılığının yüksek olduğunu düşünüyoruz. 
     Artan, kalıcı işlem hacmi ve genele yayılan alımlarla 19 bin 100 direncinin aşılması durumunda Endeks'in önü kısa vadede 19 bin 600 puan seviyesine kadar açılacaktır. 
     Aşağıda ise ilk destek 18 bin 700 puan seviyesinde. Satış baskısının devamı durumunda gerileme 18 bin 350 puan seviyesine kadar devam edebilir. 
     Endeks'in kısa vadeli teknik göstergeleri satış sinyali vermeye devam ediyorlar. 
     
</TEXT>
</DOC>
