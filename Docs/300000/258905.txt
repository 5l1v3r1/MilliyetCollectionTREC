<DOC>
<DOCNO> 258905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/magazin/mag02.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğreti Gelin, Nurgül oldu 
</HEADLINE>
<TEXT>


Usta yönetmen Atıf Yılmaz, yeni filminde Deniz Akkaya için düşündüğü başrolü Yeşilçay'a verdi 

BAYRAM KAYGUSUZ 

Hazırlıklarını 2 yıldır yürüttüğü 'Eğreti Gelin' filminin çekimlerine ağustos sonunda başlamayı planlayan Atıf Yılmaz, sürpriz bir kararla, başrol oynatmayı planladığı Deniz Akkaya'yı kadrodan çıkardı. 
Eşi Deniz Türkali'nin oyunculuk dersi verdiği Akkaya'nın, dizilerdeki performansını beğenmediği belirtilen Yılmaz, geçen hafta başı Villa Zürih Oteli'nin kafesinde Nurgül Yeşilçay ile konuştu. Yılmaz ile Yeşilçay, 'Eğreti Gelin'i canlandırması için prensipte anlaşmaya vardı. 
Denizli bölgesinde gençleri evliliğe hazırlayan bir kadının öyküsünü anlatacak filmin kadrosundan Akkaya'yı çıkarma sebebini açıklamaktan kaçınan Yılmaz, şunları söyledi "Filmde başrolü oynaması için Yeşilçay ile konuştuk. Büyük bir ihtimalle o oynayacak. Nurgül'ün evliliğe hazırlayacağı genci de Haluk Bilginer'in tiyatrosunda oynayan Onur Ünsal isimli arkadaşımız canlandıracak." 

</TEXT>
</DOC>
