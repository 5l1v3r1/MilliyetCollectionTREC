<DOC>
<DOCNO> 285674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun20.html </URL>
<DATE> 2004/11/03/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Bin Ladin Bush Irak'ta bataklığın içine sürüklendi 
</HEADLINE>
<TEXT>

     Terör örgütü El Kaide'nin lideri Usame bin Ladin, ABD Başkanı George W. Bush'un ''Irak'ta bataklığın içine sürüklendiğini'' belirterek, misilleme tehdidinde bulundu. 
     Bin Ladin'in geçen Cuma günü yayınlanan video kasedinin 18 dakikalık tam konuşması bazı internet sitelerinde bugün yayınlandı. El Kaide lideri, Iraklıların öldürülmesine karşı misilleme tehdidinde bulundu. 
     Bush'un ''sonu olmayacak bir şey için, Irak'a haksız yere savaş açmaması yönündeki tavsiyeye kulak asmadığını'' belirten Bin Ladin, ''Siyah altın petrol onu kör etti ve kişisel çıkarlarını Amerika'nın genel çıkarları üzerinde tuttu ve böylece savaş çıktı, birçok kişi öldü, Amerikan parası çar çur edildi ve Bush, geleceğini tehdit eden Irak'ta bataklığın içine sürüklendi'' diye konuştu. 
     Bin Ladin'in video kasetteki bazı sözleri geçen hafta Cuma günü El Cezire televizyonunda yayınlanmış ve El Kaide lideri 11 Eylül benzeri saldırıların olabileceği uyarısında bulunmuştu. 
     
</TEXT>
</DOC>
