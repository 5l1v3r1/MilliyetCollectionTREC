<DOC>
<DOCNO> 297406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/guncel/agun.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadenizli ayakta 
</HEADLINE>
<TEXT>


Sahil Yolu inşaatına karşı örgütlenen Karadenizliler, bir dizi eylem planlıyor. Konu, gerekirse AİHM'ye götürülecek 

Şükran Özçakmak 

Arhavi Sahil Yolu inşaatına karşı örgütlenen Karadenizliler, eylem seferberliği başlatacak. 
Altunizade Kültür Merkezi'nde önceki gün avukat Cihan Eren'in yönettiği 'Doğu Karadeniz Yolu Uygulama, Çevresel Etkiler ve Alternatif Çözümler' paneline, Mimar Sinan Üniversitesi'nden Prof. Dr. Cengiz Eruzun, İstanbul Teknik Üniversitesi'nden Prof. Dr. Ertaç Ergüven, Van Yüzüncü Yıl Üniversitesi'nden Prof. Dr. İlyas Yılmazer, Arhavi Belediye Başkanı Musa Ulutaş, Karadenizli sanatçılar Birol Topaloğlu, Kazım Koyuncu ve Zihni Cinan'la çok sayıda vatandaş katıldı. 
Karadenizliler, yasama ve yürütmenin elbirliğiyle yargıyı ezerek Karadeniz Sahil Yolu'nda ilerlediğini savundu. İlçelerinde yol inşaatı tamamlanan dernek başkanları, tepkilerini "Pazar düştü, Çayeli düştü" sözleriyle dile getirdi. Katılımcıların yolla ilgili ortak değerlendirmeleri ise şöyle 
"Projesi hazırlanmadan inşaatına başlanan yol Anayasa, Kıyı ve İmar kanunlarıyla ÇED Yönetmeliği'ne aykırı. Yol güneyden geçmeli. Alternatif proje hazır." 

Karadeniz usulü 
Güney Yolu Kuşaklama Projesi'ni hayata geçirmek amacıyla yapılması planlanan eylemler ise şöyle sıralandı 
"Karadenizli sanatçılar, şarkıları ve klip çekimleriyle, yol adı altında yapılan doğa katliamına dikkat çekecek. Herkes, Recep Tayyip Erdoğan'a telgraf çekecek, açılan davalara müdahil olacak. Yol inşaatı, oldu bittiye getirilse konu Avrupa İnsan Hakları Mahkemesi'ne götürülecek. Yasaları çiğneyenler hakkında suç duyurusunda bulunulacak. Halk, meydanlara dökülecek." 
Arhavi Belediye Başkanı Ulutaş, "Halkı, işsizlikle korkutuyorlar. Bilim ve adalete sığındık. Onlar ikisini de bu yolda ezerek, hızla ilerliyor. Onları Allah'a havale ediyorum" dedi. 

Eskiden deniz manzaralıydı 

Yol inşaatı için yapılan dolgu nedeniyle, Rize'nin Pazar ilçesinde artık denizi görmek mümkün değil. Dalgalara karşı yükseltilen yolda, kot farkı 3 - 8 metreyi buluyor. Deniz manzaralı lokantalar, şimdi duvar manzaralı. "İş imk nları artar, ekonomi düzelir" umuduyla yolu hasretle bekleyen vatandaşlar, şimdi şaşkın ve çaresiz. 

</TEXT>
</DOC>
