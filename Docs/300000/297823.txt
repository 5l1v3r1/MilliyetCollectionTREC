<DOC>
<DOCNO> 297823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun27.html </URL>
<DATE> 2004/12/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Türkiye kararı AB'yi parçaladı... 
</HEADLINE>
<TEXT>

     Çeşitli çevrelerce, Türkiye'nin üye olması halinde "kimliğini yitireceği ve parçalanacağı" öne sürülen AB, Türkiye'ye müzakere tarihi konusundaki tartışmalar nedeniyle şimdiden kendi içinde bölündü. 
     Avrupalı devletlerin tek bir politika etrafında birleşmeleri idealiyle temeli atılan AB, 17 Aralık Zirvesi öncesinde Türkiye konusunda hala ortak bir tutum ortaya koyamadı. 
     AB içinde Türkiye'nin üyeliğine "Avrupa'nın kimliğini yitireceği ve parçalanacağı" iddiasıyla karşı çıkan çevrelerin korkuları gerçekleşti. Ancak bölünme, söz konusu çevrelerin öngördüğü gibi Türkiye'nin üye olmasıyla değil, daha Türkiye'ye müzakere tarihi bile verilmeden ortaya çıktı. 
     Türkiye'nin üyeliğine, Almanya, İngiltere, İtalya, İspanya, Portekiz, Fransa ve Yunanistan, yönetimler düzeyinde destek veriyor. Ancak özellikle Fransa ve Almanya'da yapılan kamuoyu araştırmaları, hükümetlerin tutumunun halk tarafından pek de benimsenmediğini ortaya koyuyor. 

     
</TEXT>
</DOC>
