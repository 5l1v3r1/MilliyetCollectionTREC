<DOC>
<DOCNO> 291741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko31.html </URL>
<DATE> 2004/11/24/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
'Bay Strateji' Bence Türkiye AB'ye katılmamalıdır 
</HEADLINE>
<TEXT>

     Uluslararası iş çevrelerinde ''Bay Strateji'' olarak tanımlanan ve 1994 yılında The Economist tarafından dünyadaki beş yönetim uzmanından biri seçilen Dr. Kenichi Ohmae, Türkiye'nin AB'ye katılmaması gerektiğini savunarak , ''AB'ye katılım Türkiye'nin girişimciliğine, rekabet avantajına ve diğer bölgelere eğilme gücüne ket vuracaktır'' dedi. Ohmae, 13. Ulusal Kalite Kongresi'nde yaptığı konuşmada, 21. yüzyıl ekonomisinin geleneksel, sınırları ortadan kaldıran, siber ve matematiksel denklemden oluşan 4 unsuru bulunduğunu ifade ederek, ''Ekonomi içindeki bazı bireyler servetlerini birdenbire 10'a hatta 100'e katlayabiliyorlar. Bu, ekonominin içinde görünmeyen bir kıta olduğunu gösteriyor. Buradaki kurallar ve ilkeler çok farklı. Bu kıtada herkes ayakta duramayabilir'' diye konuştu. Sınırların ortadan kalktığı ekonomide, iletişim, sermaye, şirketler ve tüketicilerin ana unsurlar olduğunu ve bunları 4C olarak tanımladığını anlatan Ohmae, yatırım için güvenli ülkeler arayan yatırımcıları çekebilmek için 4C kavramının yerleştirilmesi gerektiğini söyledi. Parayı elinde tutanların en iyi işi yapabilecekleri yerleri aradıklarına işaret eden Ohmae, şunları kaydetti ''Türkiye dış yatırımcılara Piyasamızı açıyoruz demelidir. Ama bunu demek yetmez. Şirketleri sadece buraya davet etmekle yetinmemelisiniz. Nereye, hangi koşullarda davet ettiğinizi belirtmelisiniz. Yatırımcılar için genellikle 20 yatırım yapılabilecek ülke belirlenir. Bu uzun liste daha sonra 3'e indirilir ve 3 ülkeden oluşan kısa liste, şirket yöneticilerine sunulur. Siz de uzun listeden kısa listeye geçerken neler yapmanız gerektiğini iyi bilmelisiniz.'' 
     
     ''YEN VE EURO ARTIK DAHA GÜVENİLİR DÖVİZ KURU'' 
     Kenichi Ohmae, günümüzde yen ve euronun artık daha güvenilir döviz kuru haline geldiğini savunarak, ''Eskiden tasarrufta tartışmasız dolar tekti. Ama artık günlük işlemlerden, bunun yavaş yavaş değişmeye başladığını görüyoruz. İlerde belki doların tasarrufta şu anda yüzde 65'lerdeki üstünlüğü, yüzde 25'lere düşebilecektir'' diye konuştu. Günümüzde fırsatlar ülkesinin Almanya ve Fransa olmadığını dile getiren Ohmae, ''Bu ülkeler artık Hollanda, Danimarka ve Finlandiya'dır. Çünkü bu ülkeler daha hızlı ve akılcı hareket edebiliyorlar'' dedi. Dünyanın hızla gelişen ekonomilerinden Çin ve Hindistan'a değinen Ohmae, Hindistan'ın daha hızlı davranması halinde Çin'in performansına ulaşabileceğini söyledi. 
     
     ''ÇİN ŞEHİRLERİ BİRBİRLERİYLE REKABET EDİYORLAR'' Ohmae, ''Dünyada bir Çin fenomeni var. Şimdiye kadar uyuyan bu ülke nasıl oldu da birden uyandı ve ayaklandı Çin'in düşmanları, Çin şehirleri. Çin şehirleri birbirleriyle rekabet ediyorlar. Artık Çin'in kamu yönetim yapısı ABD'ye benziyor. Bölgeselleşmenin önemine varıyorlar. Adeta şirket şirket, bölge bölge tekelleşiyorlar. Çinliler'in başarılı olmasının sırrı bu'' diye konuştu. Çin'de komünist partilerin bile neredeyse dini örgüte veya şirket yapısına dönüştüğünü savunan Ohmae, ''Çin'de herkes paraya tapıyor. Komünist Ben komünistim diyor ama bunun hiçbir izini göremiyorum'' dedi. Kenichi Ohmae, Çin'de nüfusu 1 milyondan fazla 166 şehir bulunduğuna değinerek, ''Yani 166 motor bulunuyor. Bunlar ekonomiyi kendi başlarına götürüyor. Belediye başkanları son derece özerk, ne yapacaklarına tamamen kendileri karar veriyorlar. 2 yıl üst üste yüzde 7'nin altında büyüme gösterirlerse kırmızı kart görüyorlar ve atılıyorlar'' diye konuştu. 
     
     ''21. YÜZYILDA UMUT VAAT EDEN ÜLKELER'' 
     Ohmae, 21. yüzyılda umut vaat eden ülkelerle ilgili görüşlerini aktarırken, ''Türkiye de 21. yüzyılda umut vaat eden ülkeler arasında. Diğerleri Brezilya, Rusya ve Hindi Çin ile Tayland ve Vietnam'' dedi. 
     Söz konusu ülkeler içinde Türkiye'nin en düşük büyüme hızına sahip olduğunu, ayrıca doğrudan yabancı yatırın miktarının da yüksek seviyede bulunmadığını anlatan Ohmae, ''Ancak yine de konumu Türkiye'yi yatırım açısından cazip kılıyor. Bir kavşağın tam ortasında yer alan Türkiye'deki lojistik altyapı geliştirilirse çok büyük avantaj sağlanabilir'' diye konuştu. Ohmae, Türkiye'nin öncelikle dünyaya, yatırımlarda kısa listede yer alabileceklerine ve ayakta kalabileceklerine dair mesaj vermesi gerektiğini söyledi. 
     Türkiye'deki yönetişim yapısının, yatırım ve refah çekebilecek düzeye çıkarılması yönünde düzenlenmesinin önemine dikkat çeken Ohmae, ''Türkiye Ukrayna, Macaristan ve Polonya gibi ülkelerle ortak çalışabilir'' dedi. 
     Ohmae, Türkiye'nin dünyaya ''Bizde çok iyi bir altyapı var. Gelin ülkemize yatırım yapın'' mesajını vermesi gerektiğini vurgulayarak, doğrudan yabancı yatırım çekebilmek için tek durak haline gelebilmenin büyük önem taşıdığını söyledi. - 
     
     ''TÜRKİYE'NİN EN BÜYÜK ZORLUĞU ÇOK RAKİBİ OLMASIDIR'' 
     Ohmae, Türkiye'deki şirketlerin maliyetlerinin Orta Avrupa'ya göre çok yüksek olduğuna işaret ederek, şöyle devam etti ''Döviz kurunun euroya göre ayarlanması, güçlü olması gerekiyor. Türkiye'nin en büyük zorluğu çok rakibi olmasıdır. Ama diğer rakipleri Türkiye kadar iyi değil. Türkiye aynı ve benzer ürünleri çok daha yüksek fiyata satabilir. 
     Mesela fındık... Fındık var, fındık var. Biri diğerinden 10 kat daha pahalı olabilir. Mesela Kapalıçarşı... Türkiye piyasaları çok daha iyi anlamalıdır. Kapalıçarşı'yı bütün piyasalara açtığınızda aslında bazı hedeflerinizi gerçekleştirmiş olursunuz.'' Türkiye'nin yapmaması gerekenleri de anlatan Ohmae, şöyle konuştu ''Biliyorum biraz provokatif olacak ama bence Türkiye AB'ye katılmamalıdır. Türkiye'nin AB'ye katılması girişimciliğine, rekabet avantajına ve diğer bölgelere eğilme gücüne ket vuracaktır. 
     Ayrıca bölgede jeopolitik bir liderlik amaçlanmamalıdır. Türkiye bu bölgede tarafsız kalmaya çaba göstermelidir. Kişi başına düşen GSMH'sini 5 bin dolardan yukarı çekmelidir. Türkiye AB dışında kalarak girişimcilikle ilgili hırsını koruyabilecektir. 
     Bence Türkiye AB'ye katılmaksızın da ayakta kalabilir. Çünkü geleceği, kendi iradenizle oluşturabilirsiniz. Seçtiğiniz bazı sanayilerde mükemmelliğe ulaşırsanız, zaten sizin bir yere ait olmanıza gerek yok. 2005 yılı Türkiye için yepyeni bir başlangıç olacaktır. Ben hep çok zeki bir insan olduğumu düşünürdüm ama bol sıfırlı paranızı çözmekte zorlanıyorum. Dolayısıyla paranızdan 6 sıfır atılması doğru bir karar.'' Değişen dünyada siber şok ile aslında ekonominin kromozomlarının değişmeye başladığını dile getiren Ohmae, bilişim teknolojileri alanındaki yenilikler nedeniyle eski sanayilerin birer birer can verdiğini, 2005 yılının bir milat olacağını, eski dünyanın şirketlerinin kendilerini dönüştürmemesi halinde büyük sorunlar yaşayacaklarını söyledi. 
     Ohmae, ''Bilişim teknolojilerinin gelişini kutlamalı mıyız Bence bu, kutlamaya başlamadan önce ani ölümlere de yol açacak. Siber dünya, el değmemiş vahşi ormanlar gibi. Bu ormanlarda kaybolabilirsiniz de'' dedi. 
     
</TEXT>
</DOC>
