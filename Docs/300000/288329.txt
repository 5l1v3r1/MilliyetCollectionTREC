<DOC>
<DOCNO> 288329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun46.html </URL>
<DATE> 2004/11/12/ </DATE>
<TIME> 20.54 </TIME>
<AUTHOR>  </AUTHOR>
<HEADLINE>
İtalyan Başbakanı Berlusconi hakkında 8 yıl hapis istendi 
</HEADLINE>
<TEXT>

     Milano Mahkemesi'nde görülmekte olan SME davasında İtalya Başbakanı Silvio Berlusconi hakkında rüşvet iddiasıyla 8 yıl hapis cezası talep edildi. 
     Savcı Ilda Boccassini, 10 yılı aşkın bir süredir devam eden davada yargılanması tamamlanamamış tek sanık konumundaki Berlusconi'nin rüşvetçilik suçundan 8 yıl hapis cezasına çarptırılmasını ve yargı kararlarında usulsüzlüğe neden olma suçlamasıyla kamu görevlerinden men edilmesini istedi. 
     Savcı Boccassini, Milano Mahkemesi'nde bugünkü duruşmada esas hakkındaki mütalaasını takdim ederek, 1990'lı yılların başında devlete ait SME mağazalar zincirinin özelleştirilmesi işleminde Berlusconi'nin yargıya rüşvet verdiğinin saptandığını ileri sürdü. 
     Duruşmanın bugünkü bölümünde, Schifani Yasası doğrultusunda yargılamada 10 aylık erteleme süresinin dolmasının ardından, hakkında henüz herhangi bir hüküm verilememiş tek sanık konumundaki Berlusconi'nin durumu ele alındı. Esas mahkemesi tarafından daha önce aralarında Forza İtalya Partisi milletvekili Cesare Previti'nin de mahkum edilmiş olduğu dava çerçevesinde, Berlusconi hakkında da savcılık tarafından hapis cezası talebinde bulunuldu. 
     Savcı Boccassini, Berlusconi'ye ait şirketlerden Fininvest'in İsviçre'deki hesaplarından, Previti'nin Mercier hesabı üzerinden Yargıç Renato Squillante'nin hesabına para aktarılmış olduğunu saptadıklarını ileri sürdü. 
     Banka belgelerinin söz konusu rüşvetin nasıl verildiğini açıkça ortaya koyduğunu belirten Savcı Boccassini, ''Fininvest'e bağlı Ferrido hesabından, Squillante'ye ait Rowena hesabına 435 bin Amerikan doları aktarılmış. Paranın aktarımı da Cesare Previti'ye ait Mercier hesabı üzerinden gerçekleştirilmiş. Dolayısıyla bu rüşvet hadisesinden, Previti ve Squillante'nin yanı sıra Berlusconi de sorumludur'' dedi. 
     Mahkeme, Berlusconi hakkında hapis ve kamu görevlerinden men cezasının istendiği davaya, 19 Kasım 2004'te tanıkların dinlenmesiyle devam edilmesini kararlaştırdı. 3 Aralık 2004 tarihinde sanık Berlusconi ve avukatların savunması dinlenecek. Aralık ayı sonlarına doğru Milano Mahkemesi'nin davayı karara bağlamasının mümkün olabileceği belirtiliyor. 
     
</TEXT>
</DOC>
