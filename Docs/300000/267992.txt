<DOC>
<DOCNO> 267992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/ekonomi/eko07.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ile müzakereye hazırlıklı değiliz 
</HEADLINE>
<TEXT>


EKONOMİ SERVİSİ 

Aralık ayı başı itibariyle büyük ihtimalle müzakere tarihi alınacağını söyleyen Türkiye Odalar ve Borsalar Birliği TOBB Başkanı Rifat Hisarcıklıoğlu, "Müzakereler 2005 yılı ikinci yarısında başlayacak. Biz müzakere etme sürecine tam hazırlıklı değiliz" dedi. Hisarcıklıoğlu, 19 - 20 Eylül tarihlerinde düzenleyecekleri konferansta kimin hangi noktada olduğunun da belirleneceğini kaydetti. 

Eurochambers kasımda Türkiye'de 
Hisarcıklıoğlu, konferansın, TOBB'un Avrupa Çalışmaları, Türk Üniversiteler Birliği ve Marmara Üniversitesi Avrupa Topluluğu Enstitüsü işbirliğiyle yürüttüğü 'Hukuki, Siyasal, Sosyal ve Kültürel Boyutları ile Türkiye'nin Avrupa Birliği'ne Katılım Süreci' konulu proje kapsamında gerçekleştirileceğini belirtti. Faaliyetlerini daha çok Avrupa iş dünyası üzerinde yoğunlaştıracaklarını anlatan Hisarcıklıoğlu, ekimde AB ülkelerinin odalar birliği başkanlarıyla bir araya geleceklerini kaydetti. Hisarcıklıoğlu kasımda da Avrupa Ticaret ve Sanayi Odaları Eurochambers ile Türkiye'de toplantı yapacaklarını bildirdi. 


</TEXT>
</DOC>
