<DOC>
<DOCNO> 256456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun16.html </URL>
<DATE> 2004/07/19/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Filipin askerleri Irak'tan ayrıldı... 
</HEADLINE>
<TEXT>

     Irak'taki Filipin askerlerinin tamamı Hille üssünden ayrıldı. 
     Son Filipin askerleri de komutası altında çalıştıkları Polonyalı komutana bugün veda ziyareti yaparak, 6 araçla üsten ayrıldı. 
     Böylece Filipin askerlerinin Irak'tan çekilme işlemi tamamlanmış oldu. 
     Filipinler Dışişleri Bakanı Delia Albert, askerlerin kara yoluyla Kuveyt'e geçeceklerini ve oradan tarifeli bir uçakla ülkelerine geri döneceklerini söyledi. 
     Filipinler hükümeti, kaçırılan bir vatandaşının başı kesileceği tehdidi üzerine, Irak'taki askerlerini geri çekme kararı almıştı. 
     
     Komutan ülkeye döndü 
     Öte yandan, Filipinler'in Irak'ta bulunan küçük birliğinin komutanı General Jovito Palparan başkent Manila'ya geldi. 
     Dışişleri Bakanı Delia Albert ve Genelkurmay Başkanı Narciso Abaya ile görüştüğünü ifade edilen Palparan, kalan askerlerin durumunun iyi olduğunu ve Filipinler'e dönmeye hazırlandıklarını belirtti. 
     Filipinler'in 51 askerinden 10'u Kuveyt'te bulunuyor. Diğer askerlerin, Polonyalı komutanın Hille'ye bu akşamüstü yapacağı nezaket ziyaretinden sonra Irak'tan ayrılacağı kaydedildi. 
     Manila hükümeti, Palparan'ın beraberindeki 10 kişiyle cuma günü Irak'tan ayrılacağını, 51 kişilik birlikten geri kalanların da en kısa sürede bu ülkeyi terk edeceğini açıklamıştı. 
     Iraklı militanlar, 10 Temmuz'da kaçırdıkları Filipinli kamyon sürücüsünün Filipin askerlerinin tamamı ay sonuna kadar ülkeyi terk etmesi halinde serbest bırakacaklarını bildirmişti. 
     
</TEXT>
</DOC>
