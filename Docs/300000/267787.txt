<DOC>
<DOCNO> 267787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun29.html </URL>
<DATE> 2004/08/31/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Talat Kıbrıs'ta çözümsüzlük sonsuza kadar sürmeyecek 
</HEADLINE>
<TEXT>

     KKTC Başbakanı Mehmet Ali Talat, Kıbrıs'ta çözümsüzlüğün sonsuza dek devam etmeyeceğini belirterek, ''Bir gün mutlaka bir çözüm bulunacaktır ve biz Türk tarafı olarak bunun erken tarihte olmasını istiyoruz' dedi. 
     Başbakan Talat, Bayındırlık ve İskan Bakanı Zeki Ergezen'i kabulünde yaptığı konuşmada, Kıbrıs Türk tarafının adada çözüme hazırlanırken kendi altyapı olanaklarını da iyileştirmesi gerektiğini kaydetti. 
     KKTC'deki ekonomik gelişmenin önemini vurgulayan Talat, sağlanan gelişmenin doğru yönlendirilmesi halinde, Kıbrıs'ta bir çözümde kağıt üzerinde değil, fiilen de eşit ortaklık olacağını söyledi. 
     Altyapı için gerekli katkının Türkiye tarafından sağlandığına işaret eden Talat, şöyle konuştu 
     ''Biz ne olursa olsun, bugün ulaştığımız nokta, yani bir çözümsüzlük ortamının devam etmiş olmasına rağmen, bu durumun sonsuza kadar devam etmeyeceği bellidir. Mutlaka bir gün çözüm bulunacaktır, ama biz Türk tarafı olarak bunun erken zamanda olmasını istiyoruz.'' Altyapısı tamamlanmamış bir ülkeyle, altyapısı tamamlanmış bir ülkenin dengeli olmayan durumunun bir çözümde yapacağı olumsuzluğa işaret eden Talat, ''hayırcı'' Rumların kampanyalarında bu unsuru kullandıklarını ve KKTC'nin gelişmemiş olduğunu, bu nedenle çözüm olması halinde yükün Güney Kıbrıs'ın sırtına kalacağını ileri sürdüklerini anımsattı. 
     Türkiye'nin katkılarının süreceğine olan inancını belirten Talat, ilişkilerin bugüne kadar sağlıklı bir şekilde yürüdüğünü, bundan sonra da böyle olacağını kaydetti. 
     Bayındırlık ve İskan Bakanı Zeki Ergezen de, Kıbrıs'taki yatırımları ve daha neler yapılabileceğini görmek amacıyla geldiklerini belirterek, yapımı süren yollarda incelemelerde bulunduklarını, Girne Çevre Yolu'nun da hemen ihale edilmesi gerektiğini söyledi. 
     Türkiye'nin adada barış çabalarına her zaman destek oalcağını vurgulayan Ergezen, ''Kıbrıs'ta her zaman huzur istiyoruz. Türkiye'nin de arzusu bu, Kıbrıslı Türk yetkililerin de arzusu bu. Karşı tarafın da arzusu bu olur inşallah'' dedi. 
     
     TANINMA KONUSU 
     Başbakan Mehmet Ali Talat, bir gazetecinin, ''Pakistan'ın Ankara Büyükelçisi'nin 'Türkiye'den resmi talep gelirse KKTC'nin tanınmasını ciddiyetle değerlendiririz' açıklamasını samimi buluyor musunuz '' sorusuna karşılık, ''Tabii ki samimi buluyorum, ama bunun farklı düzeylerde değerlendirilmesinin yapılması lazım'' dedi. 
     Bayındırlık ve İskan Bakanı Ergezen, KKTC Bayındırlık ve Ulaştırma Bakanı Ömer Kalyoncu'yu da makamında ziyaret etti. 
     
</TEXT>
</DOC>
