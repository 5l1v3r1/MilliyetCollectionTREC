<DOC>
<DOCNO> 255019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun21.html </URL>
<DATE> 2004/07/13/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Fransa'da infial uyandıran ırkçı saldırı... 
</HEADLINE>
<TEXT>

     Paris'te bir banliyö treninde 6 kişinin, Yahudi olduğunu düşündükleri 23 yaşında bir kadına saldırmalarının ardından sürdürülen adli soruşturmada, kurbanın ifadelerinin çelişmesi ve hiçbir görgü tanığının olmaması, polisin kafasını karıştırdı. 
     Soruşturmayı sürdüren polisin, saldırıya uğrayan kadının ifadesinde ortaya çıkan çelişkiler üzerine daha temkinli hareket ettiği ve saldırının hayal ürünü olabileceği de dahil olmak üzere bütün ihtimalleri değerlendirdiği bildirildi. 
     
     SALDIRI HAYAL ÜRÜNÜ MÜ 

     Polisin, genç kadının ifadesindeki çelişkili gördüğü ve basına da sızan unsurlar, şöyle 
     ''Genç kadının ifadesine dayanarak, saldırganların treni terk ettiği istasyonda, gelen yolcuların perondaki video kayıtları incelendi, ancak saldırganlara ilişkin hiçbir ize rastlanmadı. 
     Genç kadının saldırı sırasında, tren içinde başka görgü tanıkları da bulunduğunu söylemesine rağmen, şu ana kadar hiçbir yolcu ifade vermek için polise başvurmadı. 
     Genç kadının, daha sonra indiği tren istasyonundaki gişeye giderek, saldırıyı bildirdiğini söylemesine rağmen, söz konusu gişede çalışan hiçbir görevlinin bu tür bir ihbar almadığını söyledi. 
     Genç kadının, daha önce de polise tecavüze uğradığına dair şikayetlerde bulunduğu belirlendi. 
     Genç kadının, saldırı öncesi trene bindiğini söylediği istasyonda, 28 yaşındaki bir erkek görgü tanığının, ağlayan ve pantolonu yırtık bir kadını gördüğünü söyledi ve yardım talebinin bu genç kadın tarafından kabul edilmediğini bildirdi.'' Paris polisi, cumartesi günü yaptığı ilk açıklamada, Kuzey Afrika kökenli ve bıçaklı 6 saldırganın, 13 aylık bebeği olan genç kadının saçlarını kestiğini, bluzunu ve pantolonunu zorla çıkardıktan sonra karnına gamalı haçlar çizdiğini bildirmişti. 
     Açıklamada, saldırganların genç kadını tartakladıktan sonra çantasını gasp ettiği ve bebek arabasını devirerek, bebeği yere düşürdükleri kaydedilmişti. 
     Fransa'da siyasi partiler, basın ve sivil toplum örgütleri, dün yaptıkları açıklamalarda, saldırıyı şiddetle kınamışlardı. 

     
</TEXT>
</DOC>
