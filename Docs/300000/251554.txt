<DOC>
<DOCNO> 251554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/siyaset/siy01.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK Irak'ta kalıcı 
</HEADLINE>
<TEXT>


Başkan Bush'un, Irak'taki PKK varlığı konusundaki ifadelerinden memnun kalmayan Ankara, ABD ve Irak yönetiminin bölgede askeri operasyon yapmayacağından emin 

Yasemin Çongar İstanbul 


Türkiye'nin Kuzey Irak'taki PKK varlığından duyduğu ve ABD Başkanı George Bush'a en üst düzeyde aktarılan rahatsızlık, Washington'ı harekete geçirmeye yetecek gibi görünmüyor. Diplomatik kaynaklar, görüşmelerden, "ABD'nin PKK'ya karşı askeri operasyon yapmayacağı" sonucunu çıkardıklarını bildirdi. Irak geçici yönetiminin de, Kandil Dağı'ndaki PKK üyelerine karşı herhangi bir askeri önlem alması beklenmiyor. Bush'un, Ankara'daki görüşmeler sırasında, Türkiye'nin Kuzey Irak'taki PKK varlığı konusundaki sıkıntısını anladıklarını ve bu konuya önem verdiklerini söylediği belirtiliyor. Ancak kaynaklar, Bush'un Türk yetkililere, "ABD açısından Irak'taki birincil önceliğin PKK olmadığını da" açıkça hatırlattığını kaydediyor. Bush'un mesajları, Türk tarafında, "PKK'nın Irak'ta en azından görünür gelecekte kalıcı olacağı" yorumuna yol açtı. 

Gerçekçi bulunmadı 
Türk diplomatik kaynakları, ABD'li yetkililerin PKK ile mücadelenin Irak geçici yönetimine havale edildiğini düşündürten bazı açıklamalarını da "gerçekçi" bulmuyor. Kürdistan Demokrat Partisi'nin KDP , PKK'ya karşı askeri önlem alacağı yönündeki duyumları da "büyük kuşkuyla" karşılıyor. 
Türk tarafındaki "PKK bölgede kalıyor" izlenimini değerlendiren ABD'li bir yetkili ise, "Amacımız yeni Irak'ın, terör örgütlerinin barınamayacağı bir ülke olması. PKK da bir terör örgütüdür. Bunu sadece Türkiye ve ABD değil, artık Irak geçici yönetimi de söylüyor" diyerek, Irak Başbakanı İyad Allawi'nin son açıklamasına dikkat çekti. Aynı yetkili, "Irak geçici yönetimi, artık Irak'ın siyasi egemenidir. PKK'ya karşı herhangi bir girişim, mutlaka onların kararına bağlı olacaktır. Zamanını ve yöntemini bir yana bırakırsak, Irak'taki PKK varlığının bitirilmesi hedefinin değişmediğini, Bağdat'taki hükümet tarafından da paylaşıldığını söyleyebilirim" dedi. 

Yeni Irak hükümeti PKK terör listesinde 

Irak'ta yönetimi devralan Irak geçici hükümetinin PKK'yı terör örgütü listesine aldığı bildirildi. Dışişleri Bakanı Abdullah Gül de Milliyet muhabirinin sorusu üzerine bu gelişmeyi doğruladı. Irak'ta koalisyon güçlerine liderlik eden ABD, egemenliğin tam devri için 30 Haziran tarihini öngörüyordu. Bu tarihten itibaren, başbakan olarak belirlenen İyad Allavi, resmen geçici Irak hükümetinin başbakanı olacaktı. Bu devir dün gerçekleşti. Devirle birlikte, Irak'ın da PKK'yı terör örgütü listesine aldığı öğrenildi. 


</TEXT>
</DOC>
