<DOC>
<DOCNO> 264757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonspo08.html </URL>
<DATE> 2004/08/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Başkent derbisine doğru... 
</HEADLINE>
<TEXT>

     Birinci Süper Futbol Ligi'nde, cumartesi günü başkent derbisinde Büyükşehir Belediyesi Ankaraspor ile karşılaşacak Gençlerbirliği'nde, teknik direktör Erdoğan Arıca, rakipleri karşısında maçı kesinlikle kazanmak istediklerini söyledi. 
     Beştepe İlhan Cavcav Tesisleri'nde bir basın toplantısı düzenleyen Erdoğan Arıca, aynı kentin 2 takımının karşı karşıya geleceğini ve dostça bir karşılaşma olmasını dilediklerini ifade ederek, ''Kesinlikle kazanmak istiyoruz. İlk önce centilmenlik, daha sonra da iyi futbol oynayarak, güzel goller atarak galip gelmeyi hedefliyoruz. Derbi maç, ligdeki sıralamada yükselmemiz ve UEFA Kupası maçı öncesinde moral bulmamız için önemli'' diye konuştu. 
     Rakiplerinin kendilerine farklı oynadığını kaydeden Arıca, ''Ben, kendi oyuncularıma güvenerek farklı şeyler söyledim. Hayatta hiç kimseden çekinmedik. Rakip takımda da çekindiğim oyuncu veya oyuncular yok'' dedi. 
     Her bölgede 2 oyuncusunun bulunduğunu vurgulayan Arıca, şöyle konuştu 
     ''Bir kulüpte transfer bitmez. İyi bir oyuncu bulursanız, her kulüp alır. Biz futbolcularımıza güveniyoruz. Takım olarak yeterliyiz. Bu tür şeyleri fakir edebiyatı olmasın diye fazla dile getirmedim. Gençlerbirliği, futbolcu kalitesi olan bir ekip. Oyun sistemimiz için zamana ihtiyacımız var. Geçen seneden farklı bir oyun yapısında oynuyoruz.'' 
     
     ''HEDEF ZİRVE'' 
     Gençlerbirliği'nin hedefinin zirvede yer almak olduğunu vurgulayan Arıca, ''Bu hedef içinde şampiyonluk da var. İlla şampiyon olacağız diye birşey yok. Şampiyonlar Ligi'ne katılmak da olur. Ben kulübün yapısına ve ekonomisine göre söylüyorum. Sonuç ne olur, kimse bilemez. Hayal taciri değilim'' dedi. 
     
     ''SEÇME ŞANSINI BİZ KULLANIYORUZ'' 
     Arıca, ellerinde 11 asil ve 7 yedek forma bulunduğunu belirterek, ''Seçme şansını biz kullanıyoruz. Formayı oyuncular kendileri istiyor. 24 tane oyuncum var. Kimi nerede oynatacağım idmanlarda belli oluyor'' diye konuştu. 
     Beşiktaş maçı sonrasında yaptığı açıklamaların yanlış anlaşıldığını ifade eden Arıca, ''Sonuçtan memnun olmadım. Yanlış anlaşıldım veya yanlış ifade ettim. 1-0 yenik durumdasınız. Maçı kaybedebilirsiniz. Bu sonuçtan beraberliği yakalıyorsunuz. Ben onu söyledim. Sonuçta Beşiktaş ile oynuyorsunuz'' dedi. 
     Basın toplantısına katılan futbolculardan Sedat, maçı kazanmak ve Hırvatistan'a moralli gitmek istediklerini belirterek, dostça bir maç geçmesini ve kazanan tarafın kendileri olmasını dilediğini kaydetti. 
     Futbolculardan Uğur Boral ise lig fikstüründeki avantajlarını iyi kullanmak istediklerini vurgulayarak, ''UEFA, lig ve Türkiye Kupası'nı kazanmak istiyoruz. Maç sahada kazanılır. Rakibimizi yenerek, puanımızı 7'ye yükseltip, ligde üst sıralara tırmanmayı hedefliyoruz'' diye konuştu. 
     Sakatlığı süren Erkan ve 19 Yaş Altı A Genç Milli Takım'da yer alan Hakan Arslantaş dışında Gençlerbirliği'nde eksik futbolcu bulunmuyor. 
     
</TEXT>
</DOC>
