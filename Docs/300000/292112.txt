<DOC>
<DOCNO> 292112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur07.html </URL>
<DATE> 2004/11/25/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Kalp hastası öğrenciye öğretmen dayağı 
</HEADLINE>
<TEXT>

     Yaşar ANTER DHA 

MUĞLA'nın Yatağan İlçesi'nde derste, sınav notuna itiraz eden öğrenci Mehmet Çelik'in, Tarih öğretmeni Özcan Yaşar tarafından acımasızca dövüldüğünü ileri süren ailesi, savcılığa suç duyurusunda bulundu. Kalp rahatsızlığı olduğu için fenalık geçiren öğrenci Mehmet Çelik, hastaneye kaldırıldı. 
     Olay önceki sabah Yatağan Lisesi 10 TM-A sınıfında meydana geldi. Tarih dersinde öğretmen Özcan Yaşar, iki hafta önce yaptığı sınavın sonuçlarını açıkladı. Sınavdan 5 üzerinden 2.2 aldığını öğrenen 16 yaşındaki Mehmet Çelik, sınıf arkadaşı Suat Ülker ile aynı dershaneye gidip birlikte ders çalıştığını belirterek, "Sınavdan sonra da arkadaşımla değerlendirme yaptık. Sorulara benzer yanıtlar verdik. O 3.5 aldı, ben neden 2.2 aldım'' diye sordu. Bunun üzerine öğretmen Özcan Yaşar iki öğrencinin kağıdını karşılaştırdı, iddiaya göre ardından da "Takdir hakkımı kullandım'' dedi. 
     Öğrenci Mehmet Çelik, yazılı başvuruda bulunup sınav sonucuna itiraz edeceğini söyleyince, öğretmen Özcan Yaşar, iki eliyle öğrencinin boğazına sarılıp sınıfın arkasına sürükledi, duvara çarpıp tokatladı. Öğrenciler ve gürültüye gelen öğretmenler, öğrenciyi öğretmenin elinden aldı. 
     
     HASTANEYE KALDIRILDI 
     Fenalaşıp bayılan Mehmet Çelik, çağrılan ambulansla Yatağan Devlet Hastanesi'ne götürüldü ve 4 saat müşahade altında tutuldu. Boynunda, sırtında ve göğsünde izler bulunan Çelik, ayakta tedavinin ardından evine gönderildi. 
     Oğullarının dövülmesine tepki gösteren Zehra ve Dilaver Çelik çifti, savcılığa suç duyurusunda bulunurken Milli Eğitim Müdürlüğü ve Muğla Valiliği'ne de şikayet dilekçesi verdi. Babası ve annesiyle karakola ve savcılığa giden öğrenci Mehmet Çelik verdiği ifadesinde, "Öğretmen iki kağıdı alıp baktı. Cevapların aynı olduğunu o da gördü. Haklı olduğum ortaya çıkınca kızdı, notumu düzeltmedi. Hakkımı arayacağımı söyleyince sinirlenip saldırdı. Boğazıma sarıldığı için nefessiz kalmıştım. Bayıldım'' dedi. Mehmet Çelik'in sınıf arkadaşı Meliha Çetinkaya, Seçil Balık ve Meltem Yılmazlar'ın da savcılıkta tanık olarak ifadeleri alındı. 
     
     ÖĞRETMENE SORUŞTURMA 
     Öğretmen Özcan Yaşar dan okula gelmezken, bin 100 öğrencinin eğitim gördüğü Yatağan Lisesi'ne gelen İlçe Milli Eğitim Müdürü Şennur Şahbudak, öğretmen hakkında idari soruşturma başlattığını söyledi. Şahbudak, "35 yıllık öğretmen ve idareciyim. Kaçıncı yüzyılda yaşıyoruz. Eğitimin bilimsel ve çağdaş olması gerekirken bir öğretmenin üstelik kalp rahatsızlığı olan bir öğrenciye arkadaşlarının arasında, böyle davranması kabul edilemez'' dedi. 
     Muğla Valisi Hüseyin Aksoy da hiçbir öğrencinin şiddete maruz kalmaması gerektiğini vurguladı. Aksoy, olayla ilgili 2 müfettiş görevlendirdiğini belirterek, "Olay çok yönlü araştırılacak. Gereken yapılacak. Kim suçluysa cezasını çeksin. Çağdaş eğitim kurumunda yaşanmaması gereken bir olay. Öğretmenler Günü'ne denk gelmesi daha da üzücü. Öğretmen ve velilere bu yıl verimi artırmak için psikolojik eğitim seminerleri vermeye başlamıştık. Bunun ne kadar önemli olduğu bir kez daha ortaya çıktı'' diye konuştu. 
     Nakliyatçılık yapan Dilaver Çelik, oğlu Mehmet'in kalbinden rahatsız olduğunu, daha önce kalp grafiği çektirdiklerini belirterek, şunları söylyedi 
     "Doktor ritm bozukluğu, nefessiz kalma gibi belirtiler nedeniyle oğlumun bir kalp damarının tıkalı olabileceğini, tam teşekküllü bir sağlık kurumuna götürmemiz gerektiğini söyledi. Biz oğlumuzun bu durumuna üzülürken ve tedavi imkanlarını araştırırken, başımıza bu olaylar geldi. Özür dilemeleri gereken tarih öğretmeni ve okul idaresi, oğlumun sicilini bozmakla, disiplin kuruluna vermekle ve okuldan uzaklaştırmakla tehdit ediyor. Hastaneyi baskı altına alıp oğluma rapor alınmasını bile engellediler. Oğlumun psikolojisi bozuldu. Oğlum dayak yüzünden ölseydi bunun hesabını kim verecekti. Bu işin peşini bırakmayacağım'' dedi. 
     Bu arada olay duyulunca çok sayıda veli olayı duyunca okula geldi, bilgi almak istedi. 
     
</TEXT>
</DOC>
