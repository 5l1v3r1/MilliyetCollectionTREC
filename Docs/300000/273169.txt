<DOC>
<DOCNO> 273169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur15.html </URL>
<DATE> 2004/09/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
'Altın suyuyla banyo yapınca hamile kalırsın' deyip, dolandırdılar .. 
</HEADLINE>
<TEXT>

     Coşkun YAMAN BALIKESİR, DHA 
BALIKESİR'de, altın suyuyla banyo yapınca hamile kalıp çocuğu olacağına inandırılan bir genç kadın, hem kendinin hem de komşularının canını yaktı. 24 yaşındaki 4 yıllık evli Dilek Akbaş, kendi altınlarının yanısıra komşularına ait 5 milyar lira değerindeki altınları, adını bilmediği dolandırıcı 2 kadına kaptırdı. Şikayet üzerine komşuların zararı ailesi tarafından borçlanılarak ödenen genç kadın da ortadan kayboldu. 
     İddiaya göre, 2'inci Sakarya Mahallesi, Filiz Sokak'ta oturan Dilek Akbaş, önceki gün komşuları 59 yaşındaki Fatma Ulaş ve 32 yaşındaki Fatma Sarıçalı'nın evine giderek, hocaya gittiğini ve çocukları olmayan kadınların nasıl evlat sahibi olabileceklerini sorduğunu anlattı. 
     Dilek Akbaş, komşularına, altınlarla beraber bir miktar su ısıtıp, bu su ile banyo yapılırsa çocuk sahibi olacağını öğrendiğini söyledi. Bunun üzerine Fatma Ulaş, altın gerdanlığını, Fatma Sarıçalı da 6 adet Adana burmasını geri almak üzere Dilek Akbaş'a verdi. Ziynetleri alıp evden ayrılan Dilek Akbaş, bir süre sonra kendisini arayan komşularına altınların kaybolduğunu söyledi. 
     Ulaş ve Sarıçalı, ziynet eşyaları verilmeyince polisi arayarak şikayetçi oldular. Polisin gözaltına aldığı Dilek Akbaş, ifadesinde, "Eşim Alaaddin'in adını bilemediğim halası, yanında 1 kız çocuğu ile eve geldi. Torba içerisinde bulunan altınları eşimin halasının başında çevirerek siyahlama yaptık. Daha sonra hala ile yanındaki kız ayrılıp gitti. Onlar gittikten sonra torbadaki altınlar da kayboldu'' dedi. 
     Yaklaşık 5 milyarlık zararı karşılamayı kabul eden Akbaş'ın ailesi, Fatma Sarıçalı'nın 6 bileziğini bir kuyumcuya taksit yaptırarak ödedi. Fatma Ulaş'ın gerdanlığı ise İstanbul'daki bir kuyumcuya sipariş edildi. Sorgusu sonrası serbest bırakılan Akbaş, ortadan kayboldu. Akbaş'ın Köseler Köyü'ndeki babaevine gittiği öne sürüldü. 
     Olayın şokunu yaşayan Fatma Sarıçalı, "Dilek bana çocuğu olmadığını, gittiği hocanın altın suyuyla yıkanması halinde, çocuğu olacağını söylediğini belirterek, bileziklerimi istedi. Ben de doktora gitmesini tavsiye ettim. Bana güvenmiyor musun ' dedi, yarım saat sonra altınları getireceğini söyledi. Ben de bilezikleri istemeye istemeye verdim. Ancak, 1 saat içinde getirmeyince evine gittim. Henüz banyo yapmadım' diyerek altınları vermedi. Yarım saat sonra yeniden giderek bileziklerimi istediğimde, bana bileziklerimin olmadığını söyledi. 2 kadından bahsetti'' dedi. 
     Fatma Ulaş ise, "Dilek bileziklerimi istedi. Ben ise, bilezikleri sattım diyerek, sadece gerdanlığımı verdim. Eve gidince gerdanlığın olmadığını söyledi. Evine gelen 2 kadının altınları alıp kaçtığından sözetti. Dilek, bizi de kendisini de yaktı. Neyse ki, kimsenin canına bir zarar gelmedi. Cana geleceğine, mala gelsin. Zaten zararımızı da ailesi karşıladı'' diye konuştu. Sarıçalı ve Ulaş, Akbaş'ın sözünü ettiği kadınla kızı ise görmediklerini söyledi. 
     Benzer bir olayın 8 yıl önce de yaşandığını belirten 2'inci Sakarya Mahallesi Muhtarı Kadir Tetik, "Vatandaşlar, kapıdan satış yapanlara, falcılık yapanlara itibar etmesin. Şüpheli bir durum olursa hemen polisi arasın'' şeklinde uyarıda bulundu. 
     
</TEXT>
</DOC>
