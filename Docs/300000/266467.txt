<DOC>
<DOCNO> 266467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/yasam/axyas01.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeki, çevik ve ahlaksız 
</HEADLINE>
<TEXT>


Macar atlet, kendi testislerine ameliyatla başkasının idrarıyla dolu kese yerleştirip doping testlerini atlatmaya çalıştı 

Yorgo Kırbaki 

Atina Olimpiyat Oyunları'nda üst üste yaşanan doping skandallarına, akıllara durgunluk verecek bir yenisi eklendi. Olay, erkekler disk atmada altın madalya kazanan Macar Robert Fazekas'ın, doping yapmak için geliştirdiği 'icat'la açığa çıktı. Fazekas, doping testi sırasında kendi idrar örneğini vermek yerine, başka bir idrar örneğiyle yetkilileri kandırmaya çalıştı. Bunun üzerine altın madalya geri alındı. Yapılan soruşturmada, Fazekas'ın, 'd hiyane' bir buluşla, testislerine ameliyatla küçük bir kese eklettiği ve böylece başkasına ait idrarı yetkililere vermeye kalktığı ortaya çıktı. 

'Hortumlu'ydu 
Doping yetkilileri, 2 yıl önce Münih'te Avrupa Şampiyonu olan Fazekas'a Atina'da yaptıkları test sırasında erkeklik uzvunun yanında küçük bir hortum görünce şaşkına döndü. 
Fazekas'ın, testislerinin içindeki torba ve erkeklik uzvunun yanındaki hortumla oluşturduğu mekanizma sayesinde, kendi idrarı yerine başka idrarları kontrol görevlilerine verdiği öğrenildi. 
Birkaç gün önce de bayanlar disk atma şampiyonu Rus Irina Korzanenka dopingli çıkmış ve madalyası geri alınmıştı. Atina'da düne kadar yapılan testlerde çeşitli ülkelerden 9 halterci de dopingli bulunmuştu. 


</TEXT>
</DOC>
