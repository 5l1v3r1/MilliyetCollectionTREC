<DOC>
<DOCNO> 269030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonspo08.html </URL>
<DATE> 2004/09/04/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Köseoğlu Süper Lig'e çıkmak zordur ancak tutunabilmek daha zordur 
</HEADLINE>
<TEXT>

     Konyaspor Kulübü Başkanı Mehmet Köseoğlu, ''Birinci Süper Lig'e çıkmak zordur. Ancak asıl zor olan ligde tutunabilmektir'' dedi. 
     Mehmet Köseoğlu, A.A muhabirine yaptığı açıklamada, Konyalılar'ın 10 yıl boyunca Birinci Lig'e çıkabilmek için trilyonlarca lira para harcadığını ve önceki yıl bu hasretlerinin sona erdiğini hatırlattı. 
     Konyaspor'un gerçekten zor koşullarda lige çıktığını anlatan Köseoğlu, ''Birinci Süper Lig'e çıkmak zordur. Ancak asıl zor alan ligde tutunabilmektir'' dedi. 
     Takımın şu anda hiçbir sıkıntısının bulunmadığını ve hatta UEFA Kupası'na katılacak bir sonucu bile zorlayabileceklerini dile getiren Köseoğlu, buna karşın takımda ilerleyen dönemlerde bazı maddi sıkıntılar yaşanabileceğini söyledi. 
     Bu bakımdan takımın ciddi anlamda desteğe ihtiyaç duyduğunun altını çizen Köseoğlu, şunları kaydetti 
     '' Elini taşın altına koymak diye bir söz vardır. Yalnızca Konya'nın ileri gelenleri elinin küçük parmağını taşın ucuna koysalar, Konyaspor ligi rahat götürebilecek konuma ulaşır. Birinci Süper Lig'de bir takımı olan Konyalılar, bunun kıymetini çok iyi bilmeli. Konyaspor'un Konya'ya yaptığı reklamı kolay kolay kimse yapamaz. Önceki yıllarda Boluspor, Eskişehirspor, Antalyaspor, Bursaspor ve İzmir takımları ligde mücadele ediyordu. Fakat şu anda hiçbirini göremiyoruz. Bu yüzden elimizdeki nimetin kıymetini bilmeliyiz. Konyaspor'un ligde kalması gerekiyor.'' 1 milyar liradan satışa çıkardıkları protokol tribünü kombine biletlerinin satışlarının iyi gitmediğini de belirten Köseoğlu, ''Bu durum üzerine yaptığım bazı açıklamalar kamuoyunda yanlış anlaşıldı. Yönetim olarak taraftara serzenişte bulunduk'' dedi. 
     Köseoğlu, Konyaspor'un Gençlerbirliği ile bugün özel bir maç yapacağını da sözlerine ekledi. 
     
</TEXT>
</DOC>
