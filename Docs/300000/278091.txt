<DOC>
<DOCNO> 278091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy17.html </URL>
<DATE> 2004/10/07/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ankara Tabip Odası'ndan tayinlere sert tepki .. 
</HEADLINE>
<TEXT>

     Ankara Tabip Odası üyeleri, eğitim hastanelerinde çalışan bazı uzman ve başasistanların, Sağlık Bakanlığı'nca Doğu ve Güneydoğu illerine atanmasına tepki gösterdi. 
     Ankara Tabip Odası üyesi hekimler, TBMM'de bazı CHP milletvekilleriyle görüşmelerinin ardından basın açıklaması yaptı. 
     Grup adına açıklama yapan Genel Sekreter Semih Tatlıcan, Sağlık Bakanlığı'nın, 25 Ağustos'ta, İstanbul, Ankara ve İzmir valiliklerine bir yazı göndererek, eğitim hastanelerinde süresini doldurmuş başasistanların doğu ve güneydoğu illerine tayin için tercihte bulunmasını istediğini, aksi takdirde resen tayin edileceklerini duyurduğunu anımsattı. 
     Tatlıcan, Sağlık Bakanlığı'nın bu uygulamasının, halen başasistan olarak çalışan yüzlerce hekimi adeta cezalandırarak sürgüne göndermek olduğunu savunarak, uygulamanın kapsamının sonradan yapılan yönetmelik değişiklikleriyle daha da genişletildiğini ifade etti. 
     Yeni uygulamayla ilgili çekincelerini imza metni olarak hazırladıklarını ve CHP'li 2 milletvekiline imzalattıklarını anlatan Tatlıcan, imza metninin tüm hastanelerde doktorlar tarafından imzalandıktan sonra Sağlık Bakanlığı'na gönderileceğini bildirdi. 
     Tatlıcan, eğitim hastanelerinin eğitim kliniklerindeki bütün uzman hekimlerin tayin edileceklerini bunun da hekimlerin aile birliğine saygısızlık olduğunu savundu. 
     Bu uygulamayla başasistan ve uzmanlara mecburi hizmetin geri getirildiğini öne süren Tatlıcan, tayinleri istenen uzman hekimlerin çoğunun mecburi hizmet yaptığını ifade etti. 
     Uzman ve başasistanların tayinlerinin, eğitim hastanelerindeki eğitim faaliyetlerini aksatacağını, hastanelerdeki eğitim sürecinin olumsuz etkileneceğini kaydeden Tatlıcan, ''İzmir, Ankara ve İstanbul'da yaklaşık 4 bin 500 hekimi etkileyecek bu düzenleme cumhuriyet tarihinde eşi görülmemiş bir siyasi kadrolaşma girişiminin başladığı izlenimini vermektedir. Bu idari tasarrufu reddediyor, Sağlık Bakanlığı'nı bu girişimlere son vermeye davet ediyoruz'' diye konuştu. 
     
</TEXT>
</DOC>
