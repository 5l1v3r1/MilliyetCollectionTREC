<DOC>
<DOCNO> 284266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/spor/axspo04.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkandan mesaj var 
</HEADLINE>
<TEXT>


Trabzonspor'un patronu Atay Aktuğ, camia olarak artık silkinmelerinin gerektiğini açıkladı. Aktuğ, "Geçmişi tartışmayı bırakıp, artık önümüze bakmak zorundayız" yorumunu yaptı 


'El ele vermeliyiz' 
BORDO - Mavili kulübün Başkanı Atay Aktuğ, Galatasaray yenilgisinin ardından yaşanan olumsuz tablolara son verme zamanının geldiğini dile getirdi. Aktuğ, bir yenilgi nedeniyle şampiyonluk yarışından kopmadıklarını belirterek, "Camia adına silkinme zamanı artık gelmiştir. Herkes geleceğe baksın. Geçmişi konuşmak bu saatten sonra fayda sağlamaz" diye konuştu. 

'Kendinizi gösterin' 
AKTUĞ, bugünkü Diyarbakırspor maçı öncesinde de futbolcularla toplantı yaptı. Trabzonspor Başkanı'nın, "Diyarbakırspor ve Ankaragücü maçlarını kazanarak, yeniden zirvenin en güçlü adaylarından biri olmanızı istiyorum. Gücünüzü tüm Türkiye'ye bir kez daha gösterin. Size güveniyorum. Önceki haftalardaki gibi kimseye eleştiri imkanı tanımayın" dediği öğrenildi. 

'Tolga istemiyorsa gider' 

TRABZONSPOR Yönetimi, Tolga Seyhan'ın Shakhtar Donetks'e gitmekte ısrar etmesi durumunda bu satışa onay vermeye hazırlanıyor. Genel Sekreter Yusuf Ziya Yılmaz, "Trabzonspor hiçbir oyuncuyu zorla tutmaz. Eğer bu takımda kalmak istemiyorsa, belirlenecek olan bonservis bedelini getirir ve gider. Ayrıca önümüzde kongre var. Bu konuyu konuşmak için erken" yorumunu yaptı. Başkan Atay Aktuğ'un, Tolga için 5 milyon dolar istemeyi planladığı iddia edildi. 

Hazırlıklar tamamlandı 

TRABZONSPOR, Diyarbakırspor ile oynayacağı kritik maçın hazırlıklarını dün yaptığı tek antrenmanla tamamladı. Tüm oyuncuların katıldığı idman kondisyon çalışmasının ardından taktiksel çift kale maçla tamamladı. Yeniden takıma dönen İbrahim Ege'ye ise antrenman açığını kapatabilmesi için özel program uygulanıyor. Genç futbolcu, Diyarbakırspor maçında kadroda yer alamayacak. 


</TEXT>
</DOC>
