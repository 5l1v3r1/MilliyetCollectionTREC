<DOC>
<DOCNO> 294949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/soneko03.html </URL>
<DATE> 2004/12/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Hızlı tren projeleri hızlandırıldı... 
</HEADLINE>
<TEXT>

     Demiryollarının rehabilitasyonu projelerine hız veren TCDD Genel Müdürlüğü, programına aldığı iki hızlı tren yapım projesiyle ilgili çalışmalarını sürdürüyor. 
     600 trilyon lira toplam yatırım tutarı bulunan Ankara-Konya demiryolu projesi ile ilgili ihale sürecini bir süre önce başlatan TCDD Genel Müdürlüğü'ne, hattın müşavirlik hizmetleri için 6 firmanın başvuruda bulunduğu öğrenildi. 2008 yılına kadar tamamlanması planlanan ve saatte 250 kilometreye kadar hız yapacak olan Ankara-Konya arasındaki hızlı tren hattı yapımına yönelik müşavirlik ihalesinin, Ocak ayı içinde sonuçlandırılması bekleniyor. 
     Türkiye'nin önde gelen mühendislik firmalarının yarıştığı projenin detay uygulama projeleri ile ihale şartnamelerinin hazırlanmasına yönelik müşavirlik hizmetleri ihalesinde, teknik ve mali teklifler geçtiğimiz hafta içinde alındı. Programa göre, ihalede öncelikle teknik teklifler açılacak. Yapılacak değerlendirme çalışmaları sonucunda teknik teklifleri uygun görülen firmaların mali teklifleri daha sonra açılarak değerlendirmeye geçilecek. 
     
     250 KM HIZ YAPAN TRENLER HİZMET VERECEK 
     Proje kapsamında, Ankara Malıköy -Konya arasında saatte 250 kilometreye kadar hız yapabilen trenlere göre demiryolu yapımı amacıyla yaklaşık 230 kilometrelik kesimin hızlı tren proje kriterlerine göre çift hatlı olarak inşaasına yönelik detay uygulama projeleri ile hattın ihale yapımına yönelik gerekli şartnamelerin hazırlanması işleri yeralıyor. TCDD Genel Müdürlüğü'nün programına göre, söz konusu demiryolu hattının yaklaşık 600 trilyon liraya malolması planlanıyor. 
     
     ANKARA-İSTANBUL HATTININ REHABİLİTASYONU 
     Demiryolları Genel Müdürlüğü'nün Ankara-İstanbul demiryolu hattının rehabilitasyonu ile ilgili programı da, belirlenen takvime uygun olarak yürütülüyor. Geçtiğimiz yıl ilk etabın yapımı başlatılan hattın 2. etabını oluşturan İnönü-Köseköy bölümü için açılan 2 ayrı paket ihaleye yönelik önseçim başvuru süresi 16 Aralık 2004 tarihinde sona erecek. İhalelere bugüne kadar 40'a yakın firmanın başvuru formu alarak katılım hazırlığı yaptığı öğrenildi. 
     
     1.2 MİLYAR DOLAR HARCAMA YAPILACAK 
     2007 yılı ile 2008 yılı içinde ilk etapla eşzamanlı olarak tamamlanması planlanan proje kapsamında, 104 kilometrelik Köseköy-Vezirhan bölümü demiryolu hattının altyapı işleri, üst yapı işleri ve elektromekanik işlerinin ''anahtar teslim '' yapımı ile 54 kilometrelikm Vezirhan-İnönü bölümü demiryolu hattının, alt ve üst yapı işleri ile elektromekanik işlerinin ''anahtar teslim'' yapımı bulunuyor. 
     Önümüzdeki yılın ilk aylarında fiili inşaat ihalesinin gerçekleştirilmesi planlanan 2. etap inşaatına da 2005 yılının sonlarında başlanması planlanıyor. Yaklaşık 1.2 milyar dolara malolması planlanan Enönü-Köseköy arasındaki demiryolu hattının modernizasyonunun dış kredili olarak gerçekleştirilmesi planlanıyor. 
     
</TEXT>
</DOC>
