<DOC>
<DOCNO> 256555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonspo06.html </URL>
<DATE> 2004/07/19/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Valdes kaptan oluyor, Rüştü'nün işi çok zor 
</HEADLINE>
<TEXT>

     Hamburg, Fenerbahçe ve Beşiktaş gibi birçok kulüpten transfer teklifi almasına rağmen takımında kalmak isteyen kaleci Rüştü, Barcelona'da zorlu bir forma savaşına girdi. 
     Hazırlık maçlarında kaleci Victor Valdes'ten daha iyi bir performans sergilediği gözlenen Rüştü'nün tek handikabı AB dışında yabancı oyuncu statüsünde olması. 
     Türk futbolcunun, AB statüsünde oyuncu olarak tanınması için mahkemeye yaptığı başvurunun yıl sonundan önce sonuçlanması bekleniyor. Rüştü ''Barcelona dünyanın en iyi kulüplerinden biri, bana fırsat verilmesini bekleyeceğim'' diyerek, yedek kalsa da Katalan kulübünden ayrılmayacağını bir kez daha vurguladı. 
     Geçtiğimiz sezon Barcelona'nın kalesini koruyan Victor Valdes ise amacının geçen yıla oranla kendisini daha güçlendirmek olduğunu, 1. kaleci olarak yerini garanti görmediğini söyledi. 
     Ancak Barcelona'da Philip Cocu ve Luis Enrique'den boşalan kaptanlığa en uygun kişi olarak 24 yaşındaki Valdes'in gösterilmesi, İspanyol kalecinin yerinin bu sezon daha sağlam olacağını gösteriyor. 

     
</TEXT>
</DOC>
