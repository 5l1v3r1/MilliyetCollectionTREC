<DOC>
<DOCNO> 294120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko23.html </URL>
<DATE> 2004/12/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
TMSF, el koyduğu yat, tablo ve antikaları satışa çıkarıyor... 
</HEADLINE>
<TEXT>

     Tasarruf Mevduatı Sigorta Fonu TMSF bu ay, yattan, iş makinası ve kamyona, silahtan, tabloya kadar uzanan, trilyonlarca liralık satış gerçekleştirecek. 
     Uzan Ailesi'nden haczedilen 2 lüks yat, toplam 74.6 trilyon liralık muhammen bedel ile 10 Aralık'ta TMSF'nin Esentepe'deki Konferans Salonu'nda açık artırma yöntemi ve peşin parayla satışa sunulacak. 
     Frequency adlı yatın muhammen bedeli 40 trilyon 125 milyar lira, Airwaves adlı yatın muhammen bedeli de 34.5 trilyon lira olarak belirlendi. 
     Bu yatlarla birlikte Uzan ailesinin katamaran yelkenli yatı 195 milyar liralık muhammen bedelle, iki ayrı motor yat ise 225 milyar lira ve 45 milyar liralık muhammen bedellerle satışa çıkarılacak. 
     
     İŞ MAKİNALARI 
     TMSF'nin el koyduğu Uzan Grubu şirketlerinden Yapı Ticaret A.Ş.'den haczedilen, Berke Barajı'nın yapımında kullanılan 749 iş makinesi ve kamyon, 6-9 Aralık tarihleri arasında yine İstanbul'da açık artırma ile satılacak. 
     Toplam 25.5 trilyon lira muhammen bedelli makine ve araçların 251'i 6 Aralık'ta, 242'si 7 Aralık'ta, 199'u 8 Aralık'ta, 57'si 9 Aralık'ta satışa çıkarılacak. 
     
     SİLAHLAR VE ZEYTİN ADASI 
     Uzan ve Bilgin Grubu'nun borçlarından dolayı haczedilen toplam 206 milyar 845 milyon lira muhammen bedelli 154 adet silah, yarın İstanbul'da satışa sunulacak. 
     Müşteri aranacak silahların 28'ine Uzan Grubu, 126'sına da Bilgin Grubu borçları nedeniyle el konuldu. 
     Bu arada 2. açık artırmada satılamayan Uzan Grubu'nun borçlarından dolayı haczedilen 16 trilyon lira muhammen bedelli Göcek'teki Zeytin Adası, yazılı teklif olması durumunda tekrar satışa çıkarılacak. 
     
     TABLO VE ANTİKALARA MÜŞTERİ ARANACAK 
     TMSF'ye devredilen İktisat Bankası koleksiyonundan 322 tablo ve 24 antikanın satışı 12 Aralık'ta gerçekleştirilecek. 
     Tablo ve antikaların toplam muhammen bedeli 8 trilyon lirayı aşıyor. 
     Satışa sunulacak koleksiyonda Osman Hamdi Bey'in ''Kaplumbağa Terbiyecisi'' adlı tablosu 1 trilyon 950 milyar lira ile en yüksek muhammen bedele sahip bulunuyor. Osman Hamdi Bey'in önemli eserlerinin yanı sıra Sabri Berkel'in 14 eseri ve İbrahim Çallı'nın 5 eseri de müzayedede yer alacak. 
     Satılacak eserler arasında, Abidin Dino, Bedri Rahmi Eyüboğlu, Avni Arbaş ve Zeki Faik İzer gibi önemli Türk ressamlarının eserleri ile çağdaş koleksiyon niteliği taşıyan eserlere imza atan Bedri Baykam, Adnan Çoker gibi çağdaş Türk ressamlarının tabloları da bulunuyor. 
     Ayrıca, satılacak eserler arasında çoğunluğu çini, antika özelliği taşıyan ve 16. ve 17. yüzyıla tarihlenen İznik Koleksiyonu da yer alıyor. 
     
</TEXT>
</DOC>
