<DOC>
<DOCNO> 266987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur43.html </URL>
<DATE> 2004/08/27/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Makinistin dikkati, kazayı önlendi .. 
</HEADLINE>
<TEXT>

     Afyon-İzmir seferini yapan trenin makinisti, sıcak nedeniyle eğrilen rayları son anda fark ederek, treni durdurup olası bir kazayı önledi. 
     Alınan bilgiye göre, 32618 sayılı yük ve yolcu treni, sabah saatlerinde İzmir'e gitmek üzere Afyon'dan yola çıktı. Denizli'ye uğrayan tren, yolcu indirip, İzmir'e gidecek yeni yolcuları aldıktan sonra hareket etti. 
     Ancak merkeze bağlı Üzerlik Köyü çıkışında trenin makinistlerinden İsmail Volkan Ay, demiryolundaki rayların ''S'' biçiminde eğrildiğini fark ederek durdurdu. 
     Tren görevlilerinin TCDD Denizli Gar Müdürlüğü'ne haber vermesiyle, Üzerlik Köyü'ne demiryolu görevlileri gönderildi. Görevliler, yaklaşık 2 saat süren çalışmanın sonunda eğrilen rayları sökerek değiştirdi. 
     Rayların değiştirilmesi sırasında 32618 sayılı Afyon-İzmir seferini yapan tren, Üzerlik Köyü'nde, İzmir-Denizli seferini yapan 31701 sayılı tren de Sarayköy İlçesi yakınlarında bekletildi. 
     Afyon-İzmir treninde bulunan yaklaşık 80 yolcu, Makinist İsmail Volkan Ay'a dikkatinden dolayı teşekkür ederken, demiryollarının bu tür sorunlara karşı daha bakımlı hale getirilmesini ve görevliler tarafından sıkça kontrol edilmesini istedi. 
     
</TEXT>
</DOC>
