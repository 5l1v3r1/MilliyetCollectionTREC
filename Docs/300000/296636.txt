<DOC>
<DOCNO> 296636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur08.html </URL>
<DATE> 2004/12/10/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Saatini vermedi üç yerinden bıçaklandı 
</HEADLINE>
<TEXT>

     İbrahim LALELİ-Gökhan ÇALBAY DHA 

ANTALYA'da özel bir hava yolu şirketinde kabin memuru olarak görev yapan 25 yaşındaki Atilla Tolanay, önünü kesip saatini ve cep telefonunu isteyen gaspçılara direnince üç yerinden bıçaklandı. Bıçak darbesinden biri karaciğerine isabet eden Tolunay ölümden döndü. 
     Kırcami Semti'ndeki arkadaşlarını Salı akşamı ziyarete giden Tolunay'ın önünü kimlği belirsiz üç kişi kesti. Kimlği belirsiz kişiler Tolunay'a Saat kaç' diye sordu. Tolunay saatine bakarken, üç gençten biri kolundan tutup saati çıkarmak istedi, diğeri ise elindeki cep telefonunu almak için hamle yaptı. Soyulacağını anlayan kabin amiri Tolunay, aralarından sıyrılmak isterken, ikisi karın bölgesine, biri sırtına olmak üzere üç bıçak darbesi aldı. 
     Çevreden yetişen vatandaşların yardımıyla Özel Lara Hastanesi'ne kaldırılan Atilla Tolanay hemen ameliyata alındı. Şuurunu kaybeden ve karaciğere aldığı bıçak darbesi nedeniyle çok kan kaybeden genç, başarılı bir operasyonla hayata döndürüldü. Başhekim Yardımcısı Dr. Oğuz Kabak, "Zamanında müdahale edilmeseydi yaralıyı kaybedebilirdik. Çünkü, karaciğerine aldığı bıçak darbesi yüzünden çok kan kaybetmişti'' diye konuştu. 
     Hayati tehlikeyi atlatan Tolanay, korku dolu geceyi anlatırken, o anı yeniden yaşadığını belirtti, "Ben saati söylemek için koluma baktığımda, şahıslardan birisi saatimi almak için elime hamle yaptı. Bu sırada arkada duran üçüncü kişi, Vurun vurun' diye bağırdı. Aralarından sıyrılıp kaçtım. Ama, beni bıçaklamışlardı'' dedi. 
     Polis, Tolanay'ın saat ve cep telefonunu alamadan kaçan üç gaspçıyı arıyor. 
     
</TEXT>
</DOC>
