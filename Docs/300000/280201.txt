<DOC>
<DOCNO> 280201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/guncel/gun04.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Af için uzlaşsınlar' 
</HEADLINE>
<TEXT>


AKP'li Tayyar Altıkulaç, öğrenci affı konusunda uzlaşmak gerektiğini, bu affın doğrudan türbanla ilişkilendirilmesinin doğru olmadığını söyledi 

ÖNDER YILMAZ Ankara 

Eski Milli Eğitim Komisyonu Başkanı AKP'li Tayyar Altıkulaç, AKP ile CHP'nin sahiplenmek istemediği öğrenci affının uzlaşmayla çıkması gerektiğini söyledi. Altıkulaç ,"Türbanlılar, aftan yararlanacak öğrencilerin sadece yüzde 3 - 5'ini oluşturuyor. Eğer 60 bin kişi yararlanacaksa, türbanlılar dışında kalan 54 bin öğrenci unutulmasın" dedi. Af bekleyen öğrencilerin ortada bırakılmamasını isteyen Altıkulaç şöyle konuştu "CHP'nin, 'AKP'nin çıkarına' diye yaklaşmaması lazım. Ortak soruna ortak çözüm aranmalı. Aftan yararlanacak öğrencilerin büyüklüğünün ortaya çıkarılması gerek. Affın, belli bir kesim için çıkarıldığı düşünülmemeli. Harçlarını ödeyemeyen, disiplin suçu işleyen, sağlık gibi bir dizi nedenlerle okullarından uzaklaştırılanlar var. Öğrenci affının doğrudan türbanla ilişkilendirilmesi doğru değil." AKP'nin geçen dönem verdiği iki teklifin yeterli olmadığını da dile getiren Altıkulaç, Milli Eğitim Bakanlığı'nın başlattığı çalışmanın beklenmesi gerektiğini kaydetti. 


</TEXT>
</DOC>
