<DOC>
<DOCNO> 286593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/yazar/akyol.html </URL>
<DATE> 2004/11/06/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Filistin nereye 
</HEADLINE>
<TEXT>


FİLİSTİN davasının sembolü Arafat, Filistinli bir ailenin çocuğu olarak 1929'da Kahire'de doğmuştu. Ama resmi biyografisine, "Doğum yeri Kudüs" yazdırmıştı. 
Vasiyeti de Kudüs'e, Aksa Camii'nin yanına gömülmek... 
Ama 'Beyrut Kasabı' Şaron, Arafat'ın Kudüs'e gömülmesine izin vermiyor. 
Birçok kimse inanıyor ki, Arafat'ın öldüğünün resmen açıklanmamasının sebebi, nereye gömüleceğine dair devam eden diplomatik müzakereler. 
'Filistinli Araplar'ı "Filistin halkı" haline getiren ve dünyaca diplomatik tanınma sağlayan bu efsanevi liderin ölümü de davasıyla bütünleşiyor. Artık "Filistin halkı" için Kudüs'ün milli ve İslami anlamına bir anlam daha eklendi 
"Reis'in defnedilmek istediği kutsal şehir " 
Bunu İsrail'in engellemesi Filistin davasını daha da ateşleyecek... 

ARAFAT, Filistin örgütlerinden biri olan El Fetih'i 1959'da dört arkadaşıyla kurdu Bunlardan Ebu Cihad ve Ebu Ziyad Tunus'ta İsrail tarafından öldürüldü. 
Amerikan desteğine ve yüksek teknolojiye sahip İsrail karşısında eğitimsiz, disiplinsiz Arap orduları yenildikçe El Fetih "yenilmeyen" tek Arap gücü oldu. 
1969'da bütün Filistinli örgütleri toplayacak "Filistin Kurtuluş Örgütü" kurulduğunda 'doğal lider' çoktan belli olmuştu Yaser Arafat... 
Silahlı mücadele yanında iyi diplomasi yürüttü, dünya onu resmen tanıdı. 
İsrail Başbakanı İzak Rabin'le "Oslo Barış Süreci"ni başlattı. Nobel Barış ödülünü paylaştılar ama barış maalesef gerçekleşmedi. 
Büyük devlet adamı Rabin'i bir Yahudi fanatik öldürdü. 
İki tarafta radikaller yükseldi. 
Rabin gibi evrensel saygıya bir liderin koltuğunda bugün 'Beyrut Kasabı' Şaron'un oturması öbür tarafta Hamas'ın yükselişi... 

ŞARON, dünyanın gözleri önünde Arafat'ın konutunun bulunduğu Ramallah'ı defalarca bombaladı, tanklarla çiğnedi, evini kuşatıp iki yıldan beri onun dünyayla iletişimini kesti 
O günlerde Arafat'la görüşen CNN Türk muhabiri Bora Bayraktar, "A'raf Oslo Barışı'ndan El Aksa İntifadasına Ortadoğu" adlı çok iyi bir kitap yazdı. Aykırı Yayıncılık, www.aykiri.net 
Orada Bora Bayraktar şunu belirtiyor 
"Arafat'ın güç yoluyla iktidardan uzaklaştırılması sadece radikal grupların işine yarayacaktır. Kim ne derse desin, Arafat radikal örgütler üzerinde önleyici, frenleyici bir etkiye sahip. Onun ortadan kalkması dizginlerin boşalması anlamına gelecek... Sf. 352 
İşte o an geldi çattı. 
Arafat'ın yerine çok isim var ama onun yerine dolduracak, onun manevi otoritesine sahip kimse yok. Üstelik Şaron'un füzeleri, bombaları, tankları Filistin yönetiminin altyapısını ve kurumlarını da mahvetti. 
Arafat büyük bir mücadele mirası ve ama aynı zamanda büyük bir manevi otorite boşluğu bırakarak gidiyor. 
Yerini doldurabilecek karizmaya sahip Mervan Barguti İsrail'in elinde... 
Resmen yetkileri devralan Başbakan Ahmet Kurey 'lider' değil. 
Belki yıllardır Filistin mücadelesini finanse eden eski Başbakan Mahmud Abbas... Belki başkası... 
Herhalde Şaron'un kasaplığına dünya dur deyip de adil bir barış sağlanamazsa, korkarım çok daha fazla kan akacak... 



</TEXT>
</DOC>
