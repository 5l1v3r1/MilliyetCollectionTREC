<DOC>
<DOCNO> 268178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonsiy07.html </URL>
<DATE> 2004/09/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
CHP'li Koç Zinanın suç olması kadın-erkek barışını bozar 
</HEADLINE>
<TEXT>

     CHP Grup Başkanvekili Haluk Koç, zinanın suç olmasının kadın-erkek barışını bozacağını bildirdi. 
     Koç, Parlamento'da düzenlediği basın toplantısında gazetecilerin Türk Ceza Yasası'nda değişiklik çalışmaları sırasında tartışmalara yol açan ''zina'' konusuna ilişkin sorularını yanıtladı. Bir gazetecinin 1 Eylül Dünya Barış Günü olduğunu hatırlatarak, ''Zinanın suç olması kadın-erkek barışını bozar mı '' şeklinde yönelttiği soruya Koç, ''Zinanın suç olması, kadın-erkek barışını bozar'' karşılığını verdi. 
     Tasarıda zina ile ilgili bir madde olmadığını, bunu AK Parti'nin ek madde olarak getirmek istediğini belirten Koç, şunları söyledi 
     ''CHP olarak Anayasa Mahkemesi'nin bozma kararının gerekçesinin geçerli olduğuna inanıyoruz. Kadın erkek eşitliğini sonuna kadar savunuyoruz. Zinanın ancak kadın ve erkek arasında Medeni Hukuk çerçevesinde bir boşanma gerekçesi olabileceğinin altını çiziyoruz. 
     AKP bu konuyu kendisi getirirse ek maddenin tasarıya nasıl gireceği belli. Bu AKP'nin sorumluluğunda. Bu konuda bir katkımız olmayacak. AKP, bu konuyu Genel Kurul'a taşırsa, bu konuda CHP parlamentodaki muhalefet görevini yerine getirecektir.'' Bir başka soru üzerine Koç, bu madde ile ilgili olarak CHP ile AK Parti arasında bir teknik çalışma olmayacağını, çalışmanın diğer maddeleri kapsayacağını söyledi. Koç, bir gazetecinin ''Zina suç kapsamına alınırsa, imam nikahlıların durumu ne olacak '' sorusuna ''Bu sorunun muhatabının AKP'liler olacağını düşünüyorum'' karşılığını verdi. ''Zina suç olduğunda bundan etkilenecek imam nikahlı milletvekili var mı '' sorusunu da Koç, iki yanında oturan CHP Kars Milletvekili Selami Yiğit ile CHP Ankara Milletvekili Gülsün Bilgehan'ı göstererek, ''Bilemem, tek söyleyeceğim biz üçümüz kapsam dışındayız'' diye yanıtladı. 
     
</TEXT>
</DOC>
