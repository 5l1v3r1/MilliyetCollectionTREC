<DOC>
<DOCNO> 297526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun56.html </URL>
<DATE> 2004/12/14/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
Helmut Kohl'e göre bazı siyasetçiler Türkiye konusunda dürüst değil 
</HEADLINE>
<TEXT>

     Eski Almanya Başbakanı Helmut Kohl, ''Türkiye'ye AB üyeliği sözü veren bazı siyasetçilerin dürüst olmadıklarını'' söyledi. 
     Kohl, Almanya'da yayınlanan Frankfurter Allgemeine Zeitung gazetesinin yarınki sayısında yer alacak demecinde, ''Sözlerini tutmak zorunda olmadıklarını ve halkın onayını alamayacaklarını bilen bazı siyasetçilerin Türkiye'ye AB üyeliği sözü vermekle adil ve dürüst davranmadıklarını'' belirtti. 
     ''Fransa Cumhurbaşkanı Jacques Chirac ve başka siyasetçileri kastettiğini'' ifade eden Kohl, ''Almanya Başbakanı Gerhard Schröder'in her şeyden önce seçimleri kazanmaya ve böylelikle Almanya'daki Türk seçmenlerin sempatisini elde etmeye çalıştığını'' kaydetti. Türkiye'nin Kopenhag kriterlerini yerine getiremeyeceğini düşündüğünü belirten Eski Başbakan Kohl, Türkiye ile AB arasındaki müzakerelerin ''en az 15 yıl'' alabileceğini de ifade etti. 
     Kohl ayrıca, Bulgaristan, Romanya ve diğer bazı Balkan ülkelerinin katılımından sonra AB'nin azami genişlemeye ulaşacağından emin olduğunu ifade ederek, ''AB, daha fazlasını taşıyamaz'' ifadesini kullandı. 
     
</TEXT>
</DOC>
