<DOC>
<DOCNO> 264215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur62.html </URL>
<DATE> 2004/08/17/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
MEB, öğretmen ataması yapılacak alanları ve taban puanlarını belirledi 
</HEADLINE>
<TEXT>

     Milli Eğitim Bakanlığı, öğretmen ataması yapılacak alanları ve taban puanlarını belirledi. 
     Milli Eğitim Bakanlığı'ndan yapılan açıklamaya göre, Eylül ayında 48 branşta toplam 9 bin 267 öğretmen ataması yapılacak. Bu kadronun yüzde 2'si olan 185 kadro ihtiyaç bulunan alanlarda açıktan atamalar için kullanılacak. 
     Bu kadrodan kullanılmamak koşuluyla ihtiyaç bulunan ve ilan edilen alanlarda kurum içi ve kurumlararası naklen atama için başvuru kabul edilecek. 
     
     BAŞVURULAR YARIN BAŞLIYOR 
     Öğretmen adaylarının başvuruları yarın başlayıp 27 Ağustos Cuma günü sona erecek. 
     Adaylar, ''http personel.meb.gov.tr'' adresindeki ''2004-2 İlk Atama Elektronik Başvuru Formu'' ve ''2004-2 Açıktan, Kurum İçi ve Kurumlar Arası Atama Elektronik Başvuru Formu''nu dolduracak. Doldurulan formlar, illerdeki en yakın başvuru bürolarında onaylatılacak. Bu işlemler sırasında hiçbir şekilde ücret alınmayacak. 
     Son başvuru gününe kadar ''hastalıkları, yurtdışında bulunmaları veya muvazzaf askerlikleri'' nedeniyle şahsen başvuru yapamayacak olanlar, gerekli koşulları taşımaları şartıyla vekalet yoluyla başvurularını gerçekleştirebilecekler. 
     Başvuru ve atamalara ilişkin detaylar, ''2004-2 Öğretmenlik İçin Atama Kılavuzu''nda açıklanacak. Kılavuz da başvuru formları gibi ''http personel.meb.gov.tr'' adresinde yer alacak. 
     Atamalar yapıldıktan sonra sonuçlar da yine aynı internet adresinde yayımlanacak. Milli eğitim müdürlükleri tarafından il içi görev yerleri belirlenenler de bu adresten bilgi alabilecek. 
     
</TEXT>
</DOC>
