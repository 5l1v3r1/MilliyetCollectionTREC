<DOC>
<DOCNO> 271494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur48.html </URL>
<DATE> 2004/09/13/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Star TV yayın durdurma kararına karşı mahkemeye başvuracak 
</HEADLINE>
<TEXT>

     RTÜK kararı gereği, borçları nedeniyle gece yarısından sonra yayını durdurulacak olan Star TV'nin Yönetim Kurulu Başkanı Adem Gürses, ''Yarın sabah yürütmenin durdurulması için İdare Mahkemesi'ne başvuracağız'' dedi. 
     Star TV'nin, Çırağan Sarayı'ndaki yeni yayın dönemi tanıtım gecesinde A.A muhabirine açıklama yapan Gürses, televizyonun, faizleriyle birlikte yaklaşık 6 trilyon liraya ulaşan, 2001 yılına ait matrah farkından kaynaklanan 1 trilyon 800 milyar liralık reklam payı borcu bulunduğunu, borcun ödenmesi için RTÜK'ün 7 gün süre verdiğini, sürenin ise bu geceyarısı dolacağını hatırlattı. 
     Gürses, RTÜK'ün, borcun 24 ay vadeyle ödenmesine ilişkin kararı bulunduğunu, ancak bugün yapılan toplantıda herhangi bir sonuç alınamadığını söyledi. 
     Karar çıkmamasından dolayı 7 günlük sürenin bitiminde yayın durdurmanın gerçekleşeceğini anlatan Gürses, ''Daha önceki kararda lehte oy veren üyeler bugünkü toplantıda ya 'çekimser' ya da 'hayır' dedi. Sorun bundan kaynaklanıyor. Herhangi bir sürpriz olmadığı sürece Star TV bu gece kapanacak. Yarın sabah yürütmenin durdurulması için İdare Mahkemesi'ne başvuracağız. RTÜK'le de görüşmeler yapacağız. Umuyorum ki yarın Star TV yayınına devam edecektir'' şeklinde konuştu. 
     Gürses, TMSF Başkanı Ahmet Ertürk ile de konuyla ilgili görüştüklerini kaydetti. 
     Geceye katılan TMSF Başkanı Ertürk ise yayın durdurmaya ilişkin herhangi bir açıklama yapmayacağını söyledi. 
     Bu arada, yeni yayın döneminde Star TV'de yer alacak yapımlar sinevizyon gösterisiyle tanıtıldı. 
     Geceye, İstanbul Büyükşehir Belediye Başkanı Kadir Topbaş, sanatçılar İbrahim Tatlıses, Mehmet Ali Erbil, Ferdi Tayfur ile Galatarasaray Kulübü Başkanı Özhan Canaydın, Galatasaray Teknik Direktörü Hagi'nin de aralarında bulunduğu çok sayıda davetli katıldı. 
     Şarkıcı Nil Karaibrahimgil gecenin sonunda davetlilere konser verdi. 
     
</TEXT>
</DOC>
