<DOC>
<DOCNO> 290983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/spor/axspo02.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptılar ama kaçamadılar 
</HEADLINE>
<TEXT>


Son günlerdeki kapkaç olayı bu kez de Fenerbahçeli Alex'in eşini vurdu. Diana Kriegermauad, Bağdat Caddesi'nde alışveriş yaparken çantasını çaldırırken, 12 yaşındaki iki kız çocuğu yakalandı 

YUSUF KOBAL 


Bebek arabasından aldılar 
FENERBAHÇE'NİN Brezilyalı yıldızı Alex de Souza'nın eşi Diana Kriegermauad iki gün önce alışveriş yapmak için Kadıköy Bağdat Caddesi'ndeki bir giyim mağazasında kapkaççıların kurbanı oldu. Kriegermauad'ın bebek arabasına astığı ve içerisinde fotoğraf makinesi, cep telefonu, oturma belgesi ile 400 milyon lira bulunan çantası, 2 kız çocuğu tarafından çalındı. 

Fotoğraftan teşhis etti 
POLİSE başvuran Kriegermauad, Asayiş Şube Müdürlüğü Yankesicilik ve Dolandırıcılık Büro Amirliği'nde kayıtları bulunan çocukların fotoğraflarını inceledi. Kriegermauad'un çantasını çalan iki kızı teşhis etmesinin ardından operasyona başlayan polis, Hacıhüsrev Mahallesi'nde olaya karıştıkları bildirilen S.T. 12 ile M.S.T'yi 12 gözaltına aldı. 

Prag'a gidiyorlar 

ŞAMPİYONLAR Ligi'nde yarın Sparta Prag ile deplasmanda karşı karşıya gelecek olan Fenerbahçe, bugün saat 11.00'de özel bir uçakla Prag'a gidecek. Sarı - Lacivertli ekip hazırlıklarını dün tek antrenmanla sürdürdü. Daum, özellikle orta sahada görev vermeyi planladığı Selçuk ve Kemal'le yakından ilgilendi. 
YÖNETİCİ Mahmut Uslu ise kamuoyunun şampiyonluğu garanti olarak görmemesi gerektiğini belirtti. Uslu, "Süper Lig düşünülenin aksine çok zorlu. Önümüzde koskoca bir yarı daha var. Futbolcularımızın rehavete kapılmaması lazım. Prag'ı yeneceğimize inanıyorduk, Trabzon galibiyeti güvenimizi artırdı" dedi. 

Sakatlardan kötü haber 

SAKATLIĞI nedeniyle Trabzon deplasmanına götürülmeyen Pierre van Hooijdonk'un yoğun tedaviye rağmen en az iki hafta daha sahalardan uzak kalacağı öğrenildi. Prag ve Diyarbakır maçlarında da forma giyemeyecek olan Hollandalı yıldızın dışında, Trabzon'da sakatlanan Deniz'in ise sağ arka adalesinde yırtık tespit edildi. Bu oyuncu da bir ay oynayamayacak. 

Alex Artık Fener'e alıştım 

'Çok zorlandım' 
TRABZONSPOR maçındaki performansıyla geceye damgasını vuran Alex de Souza, ilginç açıklamalar yaptı. Fenerbahçe'nin Brezilyalı yıldızı, "Artık ben Fener'e, Fener de bana alıştı. İlk geldiğim zaman hiçbir arkadaşımın ismini bilmiyordum. Bu da beni bir hayli zorladı. Ama bütün bu zorlukları aştım. Yeni ve genç bir ekibimiz var. Ligde kolay kolay yenilmeyiz. Ancak Avrupa'da tecrübesizliğimizin kurbanı olduk" diye konuştu. 

Hakem Alman Stark 

SARI - Lacivertli ekibin Sparta Prag ile yapacağı karşılaşmayı Alman hakem Wolfgang Stark yönetecek. Çek Cumhuriyeti'nin başkenti Prag'daki Letna Toyota Arena Stadı'nda oynanacak ve TSİ 21.45'de başlayacak karşılaşmada Stark'ın yardımcılıklarını ise aynı ülkeden Volker Wezel ile Thorsten Schiffner yapacak. 


</TEXT>
</DOC>
