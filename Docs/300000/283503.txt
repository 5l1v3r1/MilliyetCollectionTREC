<DOC>
<DOCNO> 283503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonspo23.html </URL>
<DATE> 2004/10/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Çetin Her zaman öne geçen takım olmalıyız... 
</HEADLINE>
<TEXT>

     Gençlerbirliği Teknik Direktörü Oğuz Çetin, ''Bizim için önemli olan takım ruhunu sahaya yansıtmak'' dedi. 
     Çetin, İlhan Cavcav Tesisleri'nde düzenlediği basın toplantısında, henüz 2 haftadır takımla birlikte olduğunu belirterek, ''Samsunspor maçına bazı handikaplarla çıktık. Bizim için önemli olan takım ruhunu sahaya yansıtmak. Hedefimiz yenilmeyen bir takım olmak. Ama yenemiyorsak da yenilmemeliyiz'' dedi. 
     Ligde yenildikleri Samsunspor maçına da değinen Çetin, şöyle konuştu 
     ''Bu maça da aynı düşünceyle gittik. Biz geriye düşen değil, her zaman öne geçen takım olmalıyız. Ama Samsunspor maçında golü yedikten sonra takım ruhunu kaybettik. Girdiğimiz pozisyonları da değerlendiremeyince, sahadan yenik ayrıldık. İstikrarı yakalamak isteyen biri olarak bu yenilgi benim ve takımım için iyi olmadı.'' Gençlerbirliği'nde uzun vadede bazı hedefler belirlediklerini kaydeden Çetin, ''Kısa zamandaki hedefimiz içinde ise İstanbulspor, Kayserispor ve Akçaabat Sebatspor maçları var. Bu 3 maçı da kazanacak kapasiteye sahibiz. İstanbulspor'un ligdeki durumu belli. Ancak bu ligde her takımın kendine göre artıları bulunuyor. Üst sıralardaki takımları bir an önce yakalamamız için puan kaybına tahammülümüz yok'' diye konuştu. 
     Toplantıya katılan futbolculardan Boliç ise Samsunspor karşısında bekledikleri futbolu sahaya yansıtamadıklarını ifade ederek, ''Talihsiz bir gol yedik. Daha sonra rakibimizden üstün oynamamıza rağmen bir türlü gol atamadık. Ancak lig uzun bir maraton. İstanbulspor maçını kazanarak bir seri yakalamak istiyoruz'' şeklinde konuştu. 
     Son haftalarda takımın gol bölgelerinde sıkıntı yaşadığı yönündeki bir soruya ise Boliç, ''Bence genel oyunumuzda bir problem var. Gol bölgelerinde çoğalamıyoruz. Ama forvette biz de istediğimiz gibi oynayamıyoruz'' yanıtını verdi. 
     Skoko da İstanbulspor maçından 3 puanla ayrılmak istediklerini, takımın zamana ve bir arada oynamaya ihtiyacı olduğunu belirterek, ''İstanbulspor maçına başlangıç olarak bakıyoruz. Üst sıralara çıkmak için bu maçı kazanmak zorundayız'' dedi. 
     
</TEXT>
</DOC>
