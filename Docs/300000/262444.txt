<DOC>
<DOCNO> 262444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo01.html </URL>
<DATE> 2004/08/11/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
İşte Federasyonun bu sezon havuzdan para dağıtım kriterleri... 
</HEADLINE>
<TEXT>

     Türkiye Futbol Federasyonu, 2004-2005 sezonunda uygulanacak havuz sistemi dağılım kriterleri esaslarını İMKB'ye bildirdi. 
     Türkiye Futbol Federasyonu Mali İşler Koordinatörü Haldun Kozakoğlu imzasıyla İMKB'ye gönderilen yazıda, 2004-2005 2005-2006 2006-2007 2007-2008 sezonlarında oluşacak yayın gelirlerinin Türkiye Futbol Federasyonu Yönetim Kurulu tarafından, belirlenmiş kriterlere uygun bir şekilde kulüplere dağıtılmakta olduğu belirtildi. 
     Yazıda, şöyle denildi 
     ''27 Temmuz 2004 tarihli Yönetim Kurulu toplantısında karara bağlanan ve 2004-2005 sezonunda uygulanacak havuz sistemi dağılım kriterleri esasları Naklen yayın sözleşmesi ile belirlenen yayın bedelinin yüzde 50'si şampiyon olan kulüplere yüzde 26.5 oranında Beşiktaş, yüzde 26.5 oranında Fenerbahçe, yüzde 26.5 oranında Galatasaray, yüzde 20.5 oranında Trabzonspor , bakiye yüzde 50'nin diğer 14 kulübe yüzde 50 eşit yüzde 15 lige katılım kriteri yüzde 35 puan esası dağıtılmasına, ayrıca 18 kulübün her hakedişinden yüzde 3 oranında kesinti yapılarak bu meblağın 2. ve 3. Lig kulüplerine dağıtılmasınadır.'' 
     
     FENERBAHÇE SPORTİF HİZMETLER 
     Öte yandan, Fenerbahçe Sportif Hizmetler Sanayi ve Ticaret A.Ş'den İMKB'ye yapılan açıklamada, 2004-2005 sezonu için şirket lehine tahakkuk edecek Türkiye Süper Ligi yayın gelirinin 17 trilyon 472 milyar 973 milyon 750 bin lira olduğu ve 11 eşit taksitte ödeneceği kaydedildi. 
     Açıklamada, beheri 1 trilyon 588 milyar 452 milyon 159 bin 91 lira olmak üzere ilk 2 takside tekabül eden toplam 3 trilyon 176 milyar 904 milyon 318 bin 182 liranın şirket hesaplarına intikal ettiği belirtildi. 
     
</TEXT>
</DOC>
