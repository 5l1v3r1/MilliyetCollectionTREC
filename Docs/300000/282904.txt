<DOC>
<DOCNO> 282904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun16.html </URL>
<DATE> 2004/10/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Irak... Dicle Nehri'nde başsız ceset bulundu... 
</HEADLINE>
<TEXT>

     Irak'ın kuzeyindeki Kerkük kenti yakınında, Dicle Nehri'nde başsız bir ceset bulunduğu bildirildi. 
     Polis açıklamasında, kimliği henüz belirlenemeyen, üzerinde iş kıyafeti bulunan cesedin başının kesik olduğu kaydedildi. Kesik başın cesedin ayaklarına bağlı halde bulunduğu belirtildi. 
     Büyük Zab Suyu'nun Dicle Nehri ile birleştiği alanda, son iki ay içinde dördüncü kez ceset bulunduğunu kaydeden polis, daha önce bulunan 3 cesedin Amerikan güçleriyle çalışan Iraklılara ait olduğunun tahmin edildiğini bildirdi. 
     
     MUSUL 
     Irak'ın kuzeyindeki Musul kentinde de bir ABD devriyesi yakınında bomba yüklü bir aracın infilak ettiği açıklandı. Patlamada ölen ya da yaralanan olmadığı bildirildi. 
     Amerikalı bir askeri yetkili, bomba yüklü araç bulunduğu yönündeki istihbaratı kontrol için devriye gezen Amerikan askerlerine roketle atılan el bombasıyla RPG saldırı düzenlendiği sırada bomba yüklü aracın infilak ettiğini söyledi. 
     Yetkili, saldırıda yaralanan ya da ölen olmadığını kaydetti. 
     
</TEXT>
</DOC>
