<DOC>
<DOCNO> 250955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur48.html </URL>
<DATE> 2004/06/25/ </DATE>
<TIME> 19.59 </TIME>
<AUTHOR>  </AUTHOR>
<HEADLINE>
Kucağında bomba patlayan kız ailesiyle 5 yıldır görüşmüyor... 
</HEADLINE>
<TEXT>

     İstanbul'daki bombalama eylemine karışan ve taşıdığı bombanın patlaması sonucunda ölen İskenderunlu Semiran Polat'ın, 5 yıldır ailesinin yanına gelmediği bildirildi. 
     İstanbul'un Fatih semtinde taşıdığı bombanın dün bir İETT otobüsünde patlaması sonucu ölen ''Behice Çatalçam'' sahte kimlikli Semiran Polat'ın, Hatay'ın İskenderun İlçesi'nin Mustafa Kemal Mahallesi'nde oturan ailesi, kızlarının yasadışı hareketlerini engellemek için uzun süre çaba gösterdiklerini, ancak bu konuda başarılı olamadıklarını söylediler. 
     Semiran Polat'ın babası Zülfü Polat, İskenderun Demir ve Çelik A.Ş'den İSDEMİR emekli olduktan sonra yine aynı işyerinde çalışmaya devam ettiğini, kızının ise 5 yıldır yanlarına gelmediğini belirtti. 
     Bu arada, cenazesi, İstanbul Adli Tıp Kurumu'ndan 2 yakını tarafından polis nezaretinde teslim alınan Semiran Polat'ın yarın İskenderun'da toprağa verileceği öğrenildi. 
     Semiran Polat'ın yakınları, cenazenin nerede defnedileceği konusunda bilgi vermediler. 
     
</TEXT>
</DOC>
