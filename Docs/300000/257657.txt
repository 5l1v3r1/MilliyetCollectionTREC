<DOC>
<DOCNO> 257657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonspo13.html </URL>
<DATE> 2004/07/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Çaykur Rizespor, Polonyalı Vlodarczyk'i alarak transferi kapatıyor 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, Polonyalı oyuncu Vlodarczyk'i alarak transferi kapatmak istediklerini söyledi. 
     Mustafa Tüylüoğlu, A.A muhabirine yaptığı açıklamada, bu sezon öncesi transferde iyi oyuncular kadrolarına dahil ettiklerini belirterek, ''Son olarak aldığımız 2 Mısırlı oyuncunun kapasiteleri belli ve ülkelerinin milli takım kamplarında oynuyorlar. Bize büyük katkı sağlayacaklarına inanıyoruz'' dedi. 
     Mısırlı futbolcuların transferinden sonra 1 oyuncu daha alarak transferi kapatacaklarını da kaydeden Tüylüoğlu, ''Forvette eksiğimiz var. Bunun için yoğun bir çalışma yapıyoruz. Polonyalı Vlodarczyk ile görüşmelerimiz sürüyor. Büyük olasılıkla bu oyuncuyu renklerimize katacağız. Bu transferi sonuçlandırıp, transferi kapamak istiyoruz'' diye konuştu. 
     
     AVUSTURYA KAMPI SONA ERİYOR 
     Tüylüoğlu, yeşil-mavili takımın Avusturya'da gerçekleştirdiği kampın yarın sona ereceğini söyledi. 
     10 günlük kampın iyi bir biçimde geçtiğini ifade eden Tüylüoğlu, ''Takımımız yarın son bir çalışma yapacak ve 25 Temmuz Pazar günü Türkiye'ye dönecek. Salı günü de Rize'de toplanarak sezon öncesi hazırlık çalışmalarımızı kendi tesislerimizde sürdüreceğiz. Yeni transferlerimizin kaynaşmasıyla Çaykur Rizespor, bu sezon kendisinden söz ettirecektir.'' dedi. 
     
</TEXT>
</DOC>
