<DOC>
<DOCNO> 258827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sontur16.html </URL>
<DATE> 2004/07/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Atatürk Havalimanı'nda 150 milyar liralık kaçak telefon ele geçirildi 
</HEADLINE>
<TEXT>

     Atatürk Havalimanı'nda, yurda kaçak sokulmak istenen piyasa değeri 150 milyar lira olan 407 adet cep telefonu ele geçirildi. 
     AA muhabirinin aldığı bilgiye göre, gümrük muhafaza ve muayene ekipleri, KLM Havayolları'na ait uçakla Amsterdam'dan İstanbul'a gelen Bülent Öncel'in durumundan şüphelenerek bagajında arama yaptı. 
     X-Ray cihazına konulan valiz ile çanta içerisinde çok sayıda cep telefonu olduğunu belirleyen gümrük ekipleri, Öncel'i gözlem altına aldı. 
     Yapılan sayım sonucu 407 adet olduğu anlaşılan cep telefonlarına el konuldu. Bu cihazların piyasa değerinin, yaklaşık 150 milyar lira olduğu belirtildi. 
     Yetkililer, özellikle Uzakdoğu ve Ortadoğu üzerinden gelerek Türkiye'ye giriş yapan yolcuların bagajlarında rutin aramalar yapıldığını belirterek, bu duruma karşılık yurda kaçak mal sokmak isteyenlerin Avrupa ülkeleri üzerinden seyahat ederek İstanbul'a giriş yapmaya çalıştıklarını bildirdiler. 
     
</TEXT>
</DOC>
