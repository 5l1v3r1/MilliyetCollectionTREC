<DOC>
<DOCNO> 295423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/yasam/axyas02.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkını, oğlunun canına tercih etti 
</HEADLINE>
<TEXT>


Şahin Taşpınar, kanser hastası oğlunun tedavisi için toplanan 40 milyar lirayı alarak sevgilisiyle kayıplara karıştı 

AYDIN ARSLANYILMAZ Zonguldak DHA 

Zonguldak Karaelmas Mahallesi'nde oturan 2 çocuklu Taşpınar ailesinin oğlu 12 yaşındaki Rıdvan, 1.5 yıl önce kemik kanserine yakalandı. Ankara'da tedavi gören Rıdvan'ın, bir bacağının kesilmesine karar verildi. Maddi durumu iyi olmayan aile, basın aracılığıyla hayırseverlerden tedavi masrafları için yardım istedi. Sonuçta Rıdvan için 40 milyar lira toplandı. Bu arada Rıdvan'ın durumunda iyileşme gören doktorlar, bacağının kesilmemesine ve ilaç tedavisinin sürmesine karar verdi. 

'O kadını seviyormuş' 
Ancak Şahin Taşpınar 30 , 16 Kasım'da oğlunun tedavisi için toplanan 40 milyar lirayla kayıplara karıştı. 16 yıllık eşinin bir kadınla ilişkisi bulunduğunu söyleyen Melahat Taşpınar, "Oğlumun tedavisi yarım kaldı. Bize komşular bakıyor. Çaresiz kaldık" dedi. 
Büyük hayal kırıklığı yaşayan Rıdvan da, "Babamla telefonda görüştüm. Benimle ilgilenmesini istedim ama dönmeyeceğini söyledi. Babam, birlikte kaçtığı kadını sevdiğini söylüyor. Ben şimdi nasıl tedavi olacağım" diye gözyaşı döküyor. 




</TEXT>
</DOC>
