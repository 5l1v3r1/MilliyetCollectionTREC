<DOC>
<DOCNO> 252862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sontur07.html </URL>
<DATE> 2004/07/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Milletvekili lojmanlarının sadece 25'i satıldı... 
</HEADLINE>
<TEXT>

     Maliye Bakanı Kemal Unakıtan, milletvekili lojman satışlarıyla ilgili yasal zeminin sağlandığı 31 Temmuz 2003 tarihinden bu yana 10'u peşin, 15'i taksitle olmak üzere toplam 25 lojmanın satıldığını bildirdi. 
     Kemal Unakıtan, CHP Antalya Milletvekili Osman Kaplan'ın yazılı soru önergesine verdiği yanıtta, Hükümet'in aldığı karar doğrultusunda TBMM milletvekili lojmanlarının satışına ilişkin çalışmalara süratle başlandığını belirtti. 
     2003 Mali Yılı Bütçe Kanunu'nun 50'nci maddesinin yürürlüğünün, Anayasa Mahkemesi tarafından durdurulmasının ardından 31 Temmuz 2003 tarihinde çıkarılan yasayla satış işlemlerinin yasal zemininin hazırlandığına işaret eden Unakıtan, bu çerçevede Maliye Bakanlığı ile Emek İnşaat ve İşletme A.Ş. arasında 7 Nisan 2003 tarihli protokolün düzenlendiğini, Emek İnşaat ve İşletme A.Ş. ile Reha Medin Emlak Hizmetleri arasında da satış işlemleriyle ilgili 9 Nisan 2003 tarihli protokolün yapıldığını bildirdi. 
     Milletvekili lojmanlarının alıcıları adına tapuda tescil işlemlerinin gerçekleştirilebilmesi için, 400 villanın müstakil tapularının alınması ve 177 dairenin de kat irtifakının kurularak tapularının alınması işlemlerinin 2004 yılı başına kadar sürdüğünü kaydeden Unakıtan, TBMM milletvekili lojmanlarının bulunduğu alanın, Bayındırlık ve İskan Bakanlığı nezdinde imar planı tadilatı yaptırılarak Türkiye Ticaret Merkezi Alanı olarak ayrıldığını ve bu şekilde satış işlemlerinin sonuçlandırılmasının planlandığını hatırlattı. Unakıtan, ticaret alanı olarak yapılacak satışlardan elde edilecek gelirin, konut alanına göre yüzde 50 daha fazla olacağının hesaplandığını da vurguladı. 
     Maliye Bakanı Unakıtan, milletvekili lojmanlarının bulunduğu alanın değerlendirilmesinde önem arz eden yapımarket, hipermarket ile otele ilişkin alanların satışa hazır hale getirilebilmesine yönelik çalışmaların devam ettiğini de kaydetti. 
     
     İKAMET EDEN MİLLETVEKİLİ YOK 
     Bakan Unakıtan, milletvekili lojmanlarının tahliye işlemleri tamamlandığından lojmanlarda halen ikamet eden milletvekili bulunmadığını belirtti. 
     Kemal Unakıtan, uygulamaya konulan Türkiye Ticaret Merkezi TTM Projesi çerçevesinde, ilgili şirket tarafından bugüne kadar lojmanların, 10'unun peşin, 15'inin de taksitli olmak üzere, 25'inin satışının gerçekleştirildiğini bildirdi. Unakıtan, peşin satılan 10 lojmanın toplam değerinin 2 trilyon 963 milyar lira olduğunu, taksitli satışlardan da bugüne kadar alınan peşinat ve taksit tutarının 2 trilyon 656 milyar lirayı bulduğunu kaydetti. Unakıtan, böylece bugüne kadar satışlarda tahsil edilen paranın toplam 5 trilyon 619 milyar lira olduğunu açıkladı. 
     Bakan Unakıtan, hipermarket, otel, kreş ve okul alanları da dahil olmak üzere 18 parselin ise toplam 8 milyon 900 bin ABD Doları üzerinden ön satış sözleşmesinin imzalandığını duyurdu. 
     Maliye Bakanı milletvekili lojmanları için elektrik, su, telefon, doğalgaz ve benzeri giderler olarak bugüne kadar bir trilyon 482 milyar lira ödendiğini de bildirdi. 
     Bakan Unakıtan, ayrıca milletvekili lojmanlarının bulunduğu alanın daha önce imar planında konut alanı olarak ayrıldığını belirterek, bu alanın ticaret merkezi olarak tespiti, 400 villanın müstakil tapularının alınması ve 177 dairenin de kat irtifakının kurularak tapularının alınması ile lojmanların boşaltılması işlemlerinin satışların gecikmesine neden olduğunu da vurguladı. 
     
</TEXT>
</DOC>
