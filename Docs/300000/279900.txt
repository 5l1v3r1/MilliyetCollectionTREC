<DOC>
<DOCNO> 279900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/ekonomi/eko06.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlilik yerine sermaye dopingi 
</HEADLINE>
<TEXT>


Finansbank, 'kız vermeye' benzettiği yabancı ile evlilik yerine 200 milyon dolarlık sermaye benzeri kredi aldı 

EKONOMİ SERVİSİ 

Finansbank Yönetim Kurulu Başkanı Hüsnü Özyeğin, yabancı bankaların Türkiye'de aldığı bankayı kontrol etmek istediğini savunarak, "Bu evlenmek değil, kız vermek oluyor" dedi. Geçmişte BNP Paribas'la yaptıkları görüşmeden büyük dersler çıkardıklarını anlatan Özyeğin, "Bankanın değerinin nerede oluştuğunu, müşteri sayısıyla oluştuğunu anladık. 350 bin olan kredi kartı sayısı, 1 milyon 700 bine çıktı. 3 yılda 14 yıldakinin üzerinde müşteri kazandık. 'Müşteri sayısı çok olsun, risk dağılsın' bunu öğrendik" dedi. 

Sermaye benzeri kredi 
Türkiye'de ilk kez uluslararası piyasalardan 10 yıl vadeli 200 milyon dolar sermaye benzeri kredi sağladıklarını açıklayan Özyeğin, şöyle konuştu "Kamuoyunda 'yabancı bankalar Türk bankalarını alarak ya da ortak olarak çözüm bulabilir' görüşü oluştu. Biz yeni çözüm geliştirdik. O da sermaye benzeri kredi. Sermayemiz 600 milyon dolardan 800 milyon dolara çıktı." Özyeğin, sermaye benzeri kredi sistemi ile Türkiye'ye 2 - 3 milyar dolar geleceğine inandığını, bunun da sektörü 30 - 40 milyar dolar büyütme potansiyeli olduğunu vurguladı. 


</TEXT>
</DOC>
