<DOC>
<DOCNO> 270201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonyas07.html </URL>
<DATE> 2004/09/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Moore'un amacı 'Fahrenheit 9 11'i seçimlerden önce TV'de göstermek 
</HEADLINE>
<TEXT>

     ABD Başkanı George W. Bush'un terörle mücadele ve Irak politikalarını ağır dille eleştiren ''Fahrenheit 9 11'' belgeselinin yönetmeni Michael Moore, 2 Kasım'daki başkanlık seçiminden önce televizyonda gösterilebilmesi amacıyla filmini Oscar yarışmasının belgesel kategorisinden çektiğini bildirdi. 
     Moore, internet sitesi yoluyla yaptığı açıklamada, ''Fahrenheit 9 11'i Oscar'ın en iyi belgesel kategorisinde yarıştırmamaya karar verdim. Benim için bir Oscar daha kazanmak yerine, filmimi başkanlık seçimlerinden önce milyonlarca Amerikalıya gösterme şansını yakalamam daha önemli. İkinci bir heykel kazanmak hoş olur, ancak ülkeyi demokrat çoğunluğa teslim etmek kadar da hoş değil'' dedi. 
     Moore, 1999'da Colorado'daki bir lisede iki gencin yaptığı katliamdan yola çıkarak ABD'deki silahlanma ve şiddeti eleştiren bir önceki belgesel filmi ''Bowling for Columbine'' Benim Cici Silahım ile En İyi Belgesel Oscarı'nı kazanmıştı. 
     Oscar Akademisi kurallarına göre, televizyonda gösterilen bir film belgesel kategorisinde yarışamıyor, ancak en iyi film kategorisinin de içinde bulunduğu diğer kategorilerde yarışabiliyor. 
     Moore, ''Fahrenheit 9 11''in sadece en iyi film ödülü kategorisinde yarışması konusunda yapımcısıyla fikir birliğine vardığını açıklamıştı. 
     Bu arada Akademi, Moore'un filmini belgesel kategorisine kaydetmediğini, ancak ünlü yönetmenin filmini diğer kategorilere sokabileceğini belirtti. 
     Oscar ödülleri töreni Hollywood'da 27 Şubat 2005'de düzenlenecek. 
     
</TEXT>
</DOC>
