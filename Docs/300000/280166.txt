<DOC>
<DOCNO> 280166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonyas13.html </URL>
<DATE> 2004/10/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Doğal felaketlerin 10 yıllık faturası 622 bin ölü 
</HEADLINE>
<TEXT>

     Uluslararası Felaketleri Azaltma Günü dolayısıyla BM yetkilileri tarafından yapılan açıklamalara göre, 1992 ile 2001 yılları arasında dünyada meydana gelen doğal felaketlerde 622 bin kişi hayatını kaybetti, 2 milyar kişi felaketlerden zarar gördü. 
     Erken uyarı sistemleri ve diğer gelişmiş planlamalar sayesinde 2010 yılından itibaren doğal afetler yüzünden ölüm ve yıkımların yarı yarıya azalacağını kaydeden Dünya Meteoroloji Örgütü Genel Sekreteri Michael Jarraud, bu konuda bir önleyici kültür oluşturmanın önemine dikkat çekti. 
     Uluslararası Felaketleri Azaltma Günü dolayısıyla açıklama yapan Jarraud, ''Önleyici kültür ancak risk değerlendirme, izleme ve erken uyarı sistemlerinin daha da geliştirilmesi eğitim, bilgi ve tecrübe paylaşımı aracılığıyla karar vericiler kadar halkın da bilinçlendirilmesiyle sağlanabilir'' dedi. 
     1992-2001 yılları arasındaki doğal afetler yüzünden tahminen 446 milyar dolarlık ekonomik kaybın da meydana geldiği belirtildi. Bu yıl içinde yaşanan doğal afetler olarak Karayipler ve ABD'deki kasırgalar, Batı Pasifik'teki tayfun, Doğu ve Güneydoğu Asya'daki seller ile Kuzeybatı Afrika'daki çekirge istilası sıralandı. 
     BM Çevre Programı UNEP Başkanı Klaus Töpfer de çevre ve yoksullukla ilgili birleşiminin doğal tehlikeleri afetlere dönüştürdüğü kaydetti. 
     
</TEXT>
</DOC>
