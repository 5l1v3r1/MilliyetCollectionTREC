<DOC>
<DOCNO> 290239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur26.html </URL>
<DATE> 2004/11/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Okulda beyin kanaması geçiren öğrenci öldü .. 
</HEADLINE>
<TEXT>

     Nevşehir'in Hacıbektaş İlçesi'nde yatılı eğitim alan 14 yaşındaki kız öğrenci, okul kantininde geçirdiği beyin kanaması sonucu hayatını kaybetti. 
     AA muhabirinin edindiği bilgiye göre, Hacıbektaş Kız Meslek Lisesi 1. sınıf öğrencisi Elmas Tuncer, dün okul kantininde arkadaşlarıyla otururken fenalaşarak yaşamını yitirdi. 
     Öğretmenleri tarafından hastaneye kaldırılan Tuncer'in, yapılan otopside beyin kanaması sonucu öldüğü belirlendi. 
     Tuncer'in cenazesi, memleketi Yozgat'ın Çekerek İlçesi'ne bağlı Sarıköy'deki aile mezarlığında toprağa verildi. 
     Genç kızın cenazesine okul müdürü, müdür yardımcısı, öğretmenleri ve okul çalışanları da katıldı. 
     Tuncer'in öğretmeni Mahide Öztürk Özcan, yatılı öğrenci olan Elmas'ın okulda efendi kişiliği ve sıcakkanlı tavırlarıyla tanındığını, ölümüyle derinden üzüldüklerini söyledi. 
     5 çocuklu Tuncer ailesinin en büyük çocuğu olan Elmas Tuncer'in ölümü arkadaşlarını da yasa boğdu. 

     
</TEXT>
</DOC>
