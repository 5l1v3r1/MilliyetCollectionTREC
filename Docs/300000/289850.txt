<DOC>
<DOCNO> 289850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonsiy02.html </URL>
<DATE> 2004/11/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sarıgül'den üç milletvekiline 1 trilyonluk tazminat davası... 
</HEADLINE>
<TEXT>

     CHP'de ihracın eşiğine gelen Şişli Belediye Başkanı Mustafa Sarıgül, hakkındaki yolsuzluk raporunu hazırlayan üç hukukçu milletvekiline toplam 1 trilyon liralık tazminat davası açacak. 
     ANKA'nın edindiği bilgiye göre, Sarıgül, hakkındaki yolsuzluk iddialarını rapor haline getiren İstanbul Milletvekilleri Mehmet Ali Özpolat, Sırrı Özbek ve İsmet Atalay hakkında toplam 1 trilyon liralık tazminat davası açacak. Mustafa Sarıgül, bugün avukatları aracılığıyla suç duyurusunda bulunacak. 
     Sarıgül'ün dava dilekçesinde, "gerçek dışı beyanlarda bulunmak", "kişilik haklarını ihlal ve kamuoyunda itibarını sarsacak açıklamalarda bulunmak" ve "iftira" suçlamalarıyla toplam 1 trilyonluk manevi tazminat davası açılması talep edilecek. Sarıgül'ün avukatlarından Murat Hazinedar, suç duyurusu dilekçesini bugün vereceklerini bildirdi. 
     
     GENEL BAŞKAN TARAFINDAN GÖREVLENDİRİLDİLER 
     Haklarında suç duyurusunda bulunulacak milletvekilleri, CHP Genel Başkanı Deniz Baykal tarafından Şişli Belediye Başkanı Sarıgül'ün hakkındaki iddiaları araştırmak ve rapor haline getirmekle görevlendirilmişlerdi. Milletvekilleri yaklaşık iki ay boyunca Sarıgül'le ilgili iddiaları araştırmış tanıkları dinlemiş ve rapor haline getirerek, Baykal'a sunmuştu. 
     
     SAV VE ERDEM HAKKINDA DA SUÇ DUYURUSU HAZIRLIĞI 
     Sarıgül'ün CHP Genel Sekreteri Önder Sav ve Genel Başkan Yardımcısı Eşref Erdem'le de ilgili suç duyurusunda bulunma hazırlığında olduğu öğrenildi. Erdem, Sarıgül'ün disipline sevki konusunda gazetecilere bilgi verdiği sırada "Gerçekten açıklandığında çoğu çevrenin adı geçen arkadaşımızı sahiplenemeyeceği ölçüde ciddi iddialar var" diye konuşmuş, Sav ise Sarıgül hakkındaki raporu kamuoyuna açıklamıştı. 
     
</TEXT>
</DOC>
