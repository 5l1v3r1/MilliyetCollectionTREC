<DOC>
<DOCNO> 299147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko30.html </URL>
<DATE> 2004/12/20/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Avrupa Komisyonu, Euro ile ilgili risklerin kısa vadeli olacağı kanısında 
</HEADLINE>
<TEXT>

     Euronun ABD Doları karşısında değerlenmesinin Euro Kuşağı'nın ekonomik büyümesine ''kısa dönemde bazı riskler getirebileceği'' bildirildi. 
     Avrupa Komisyonu'nun 3 aylık raporunda, Euro Kuşağı'nın genelde iyi bir ekonomik performans gösterdiği savunulurken, euronun değerlenmesiyle Avrupa ihraç mallarının göreli fiyatlarının yükselmesinin bazı sorunlar doğurabileceği kabul edildi. 
     Raporda, euronun ABD Doları karşısında değerlenmesinin Avrupalı ihracatçılarının rekabet gücünü olumsuz etkilediği ifade edildi. 
     Buna karşılık, euronun değerlenmesinden doğan kaygıları yatıştırmayı hedefleyen Avrupa Komisyonu'nun raporun genelinde iyimser bir üslup kullandığı ve ''Avrupa ekonomisinin yapı taşlarının güçlü olduğunu'' vurguladığı gözlendi. 
     ''Euronun değerlenmesinin getirdiği risklerin yanı sıra, petrol fiyatlarındaki yükselişin etkisini telafi etmek gibi olumlu etkilerinin de görüldüğü'' savunulan raporda, eurodaki değerlenişin yüksek olmakla birlikte Avrupa ekonomisinin genel parametrelerinden sapmadığı kaydedildi. 
     
</TEXT>
</DOC>
