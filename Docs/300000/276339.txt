<DOC>
<DOCNO> 276339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonyas08.html </URL>
<DATE> 2004/09/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Gençler bilgisayarı "oyun" amaçlı kullanıyor, en çok diskoya gidiyor... 
</HEADLINE>
<TEXT>

     Lise öğrencileriyle yapılan bir araştırma, gençlerin bilgisayar ve interneti oyun oynamak ya da chat yapmak için kullandığını, boş zamanlarının büyük bölümünü de kafeterya ve disko gibi yerlerde geçirmekten hoşlandığını ortaya koydu. 
     Trakya Üniversitesi Eğitim Fakültesi Eğitim Bilimleri Bölümü Araştırma Görevlisi Yar Ali Mete, Edirne merkezdeki 11 okulda eğitim gören 500 lise öğrencisiyle, ''Küreselleşme sürecinde lise öğrencilerinin tüketim alışkanlıkları, kültürel değerlere bakış açıları'' konulu araştırma yaptı. 
     Araştırmada, gençlerin yaklaşık yarısının, pizza-döner gibi fast-food türü yiyecekler ve meşrubat türü içecekleri tercih ettikleri belirlendi. 
     Öğrencilerin yüzde 41.8'i boş zamanlarının büyük bölümünü kafeterya, disko gibi yerlerde geçirmekten hoşlandığını ifade ederken, yabancı ve pop müzik de en çok dinlenen müzik türleri oldu. 
     Araştırmada, katılımcıların yüzde 74.5'inin bilgisayar ve interneti ödev-araştırma ve yeni bilgileri bulmak için değil, oyun oynama, chat ve sörf yapma gibi eğlence amaçlı kullandığı tespit edildi. 
     Küreselleşmenin öncüleri olan ülkelere ait filmleri seyretmeyi tercih eden gençlerin, televizyonda da daha çok batı kültürüne ait programları izlemekten hoşlandığı ortaya çıktı. 
     Araştırmada ayrıca, ''ailesinin eğitim düzeyi düşük olan bireylerin kültürüne bağlı olduğu, ancak bulunduğu ortamı ve olumsuzlukları eleştirmediği'' de belirlendi. 
     -YORUM- Söz konusu araştırmanın sonuç bölümünde ise ''küreselleşmenin olumsuz etkilerinin Türkiye'de öğrencileri de sardığı, Amerikan tüketim alışkanlıklarını kazanmış, onlar gibi beslenen, içen ve zamanını geçiren bireylerin ortaya çıktığı'' belirtildi. 
     ''Toplumun ve bireylerin, küreselleşmenin doğuracağı muhtemel sonuçlara karşılık önlem alabilecek ve değişimlerden yarar sağlayabilecek yetilere sahip olması gerektiği'' kaydedilen değerlendirmede, ''bu noktada en önemli değişimlerden birinin eğitimde gerçeklemesinin'' önemine işaret edildi 
     
</TEXT>
</DOC>
