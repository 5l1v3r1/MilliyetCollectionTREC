<DOC>
<DOCNO> 286757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/guncel/axgun02.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağca tahliye peşinde 
</HEADLINE>
<TEXT>


Abdi İpekçi'nin katili Ağca, tahliye talebiyle Kadıköy 1. Ağır Ceza Mahkemesi'ne başvurdu. Avukatı Can Özbay, Ağca'nın yeni TCK'dan yararlanabileceğini söyledi 

İSTANBUL Milliyet 

Abdi İpekçi'nin katili Mehmet Ali Ağca da tahliye peşinde. Papa'ya suikast girişimi nedeniyle 19 yıl İtalya'da hapis yatan, 13 Haziran 2000'de Türkiye'ye iade edilen ve gasp suçundan cezaevinde bulunan Mehmet Ali Ağca, tahliye talebiyle Kadıköy 1. Ağır Ceza Mahkemesi'ne başvurdu. 
Türkiye'yi sarsan bir suikastla 1 Şubat 1979'da Milliyet'in Genel Yayın Yönetmeni Abdi İpekçi'yi katleden ülkücü Ağca'nın avukatı Şevket Can Özbay, müvekkilinin iki ayrı gasp suçu nedeniyle çarptırıldığı toplam 36 yıl ağır hapis cezasının, infaz indiriminden yararlanarak 7 yıl 4 aya düşürüldüğünü anımsattı. Özbay, "Şimdi yeni TCK, gasp suçuna öngörülen cezayı azaltıyor. Bu nedenle infazın durdurulması talebiyle mahkemeye başvurduk. Mahkeme başvurumuzu kabul ederse Ağca tahliye olacak" dedi. 
Yaklaşık dört yıldır Kartal Cezaevi'nde yatan ve 3.5 yıl daha yatması gereken Ağca'nın avukatı, Ceza Muhakemeleri Usulü Kanunu'nun 402'nci maddesindeki, "Yeni yasada lehlerine düzenleme olan hükümlüler için infazın durdurulması" hükmüne paralel talebi, Kadıköy 1. Ağır Ceza Mahkemesi'ne gönderdiklerini söyledi. 

Yeni TCK'ya göre istedi 
Talep kabul edilirse, halen yürürlükteki 765 sayılı TCK'ya göre gasp suçundan ceza alan Mehmet Ali Ağca, 1 Nisan 2005 tarihinde yürürlüğe girecek olan 5237 sayılı yeni TCK'ya göre tahliye edilmiş olacak. 
Ceza Hukukçusu Doç. Dr. Fatih Mahmutoğlu yeni yasanın yağma ve gasp suçu bakımından daha az bir cezayı öngördüğünü, bu takdirde lehte olan yasadan herkesin yararlanabileceğini söyledi. 

Lehte olan uygulanır 

Ceza Hukukçusu Doç. Dr. Fatih Mahmutoğlu, lehte olan yasaların geçmişe de uygulanabileceğini belirterek, "Bu çercevede yargıç bir değerlendirme yapacaktır. Zaten kişinin daha önce bir mahkumiyeti varsa, ona ilişkin ceza süresi ile yeni kanundaki ceza süresini karşılaştıracak ve lehte olanı uygulayacaktır" dedi. 
Mahmutoğlu şöyle konuştu "Burada şöyle bir sorun var TCK 1 Nisan 2005'te yürürlüğe girecektir. Bazı mahkemeler, CMUK'un 402. maddesindeki infazın durdurulmasına ilişkin hükmü tatbik ederek, kişilerin tahliyesine neden olmuşlar. Bir kısmı da yasanın yürürlüğe girmesini beklemektedir." 


</TEXT>
</DOC>
