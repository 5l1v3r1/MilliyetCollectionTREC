<DOC>
<DOCNO> 252316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/ekonomi/eko13.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



'Dört Köşe' tarife Aycell - Aria evliliğinden doğan Avea 'Evlere Şenlik', 'Dört Köşe' ve 'Tek Fiyat' isimli üç yeni ücret tarifesi açıkladı. Avea Genel Müdürü Cahit Paksoy, "Promosyon değil, kalıcı tarifeler hedefledik" dedi. Dört Köşe tarifede müşteri, en fazla konuştuğu dört kişi ile faturalı hatta dakika başına 59 bin lira, faturasız hatta iki kontör harcayacak. 
Evlere Şenlik tarifesinde ise tüm ev ve işyeri telefonları dahil olmak üzere sabit telefonlar ile Avea hattıyla konuşmanın bedeli, faturalı hatlarda dakikada 199 bin lira, faturasız hatlarda ise 3 kontör şeklinde ücretlendirildi. Tek Fiyat tarifesinde ise Türkiye'de bulunan tüm telefonlarla konuşmanın bedeli, faturalı hatlarda dakikada 355 bin lira, faturasız hatlarda ise 5 kontör olarak belirlendi. 

e-kolay, PTT işbirliği E - kolay.net ve PTT arasında imzalanan anlaşmayla yurt çapında 3 bin 500 PTT şubesinde bir, üç ve 12 aylık e - kolay.net ve 10 saatlik 'Fıstık' internet erişim paketleri satılmaya başlandı. İnternet erişiminde pazarın yüzde 30'una h kim ve 240 bin aktif aboneye sahip e - kolay, yapılan anlaşmayla her ay yüzde 1 katılım ile abone sayısını 2 bin ile 3 bin kişi arasında artırmayı amaçlıyor. PTT Genel Müdürü İbrahim Şahin imza töreninde yaptığı konuşmada, "Yeni alanlarda ve birçok ürün yelpazesinde hizmetlerimiz devam edecek. Şu an sadece satış hizmeti vereceğiz. Ancak eğer anlaşırsak diğer kurumlarla ve e - kolay ile 23 bin 500 posta dağıtım çalışanımızla kapıdan kapıya teslim de yapabiliriz" dedi. 

Cep'te mobil bilet Turkcell cep telefonlarında 'mobil bilet' gibi kullanılabilecek 'BiletCell' servisine başladı. Servis, film sorgulama, SMS'le veya çağrı merkezi üzerinden rezervasyon, SMS ile mobil ödeme işlemleri yapılabilecek. Turkcell ve Cinebonus'un başlattığı bu servisle seyirciler sinemaya gitmeden bilet alabilecek. Sinema bileti, içinde 2 boyutlu barkodu bulunduran bir SMS olarak geliyor. 
Barkodlu bilet, sinemada barkod okuyuculu gişeye gösteriliyor ve buradan alınan koltuk numarasıyla ilgili bilgileri içeren fiş alınıyor. Biletin SMS aracılığıyla ödenmesinde kredi kartı kullanılıyor. Bu proje, ilk aşamada Cinebonus Maçka'nın altı salonunda gösterilecek filmler için kullanılacak. 


</TEXT>
</DOC>
