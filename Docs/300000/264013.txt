<DOC>
<DOCNO> 264013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/yasam/yas05.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'MRSA' değil, ihmal kurbanı mı 
</HEADLINE>
<TEXT>


Hastanede MRSA mikrobu kaparak yoğun bakıma alınan Veysel Atasoy'un hastalığının önemsenmediği kuşkusu, doktor raporuyla daha da güçlendi... 

AYDIN HASAN Ankara 

Gazi Hastanesi Enfeksiyon Kontrol Komitesi Başkanı Prof. Firdevs Aktaş, komite üyesi Prof. Nedim Sultan ve Göğüs Cerrahisi Başkanı Doç. Sedat Demircan'ın raporu, hastanede antibiyotiğe dirençli MRSA mikrobu kapan ve yoğun bakıma alınan Veysel Atasoy'un yakınlarının, 'hastalığın ihmal edildiği ve önemsenmediği' iddiasını destekliyor. 

İşte doktorların raporu 
Rapora göre, Atasoy'un rahatsızlığı şöyle gelişti 
Gazi Hastanesi'nde sinüzit tedavisi gören Atasoy, göğsündeki ağrı nedeniyle 3 Haziran'da Göğüs Cerrahisi Bölümü'ne yatırıldı. Sağ akciğerde kalınlaşma ve sıvı toplaması saptandı. 7 Haziran'da akciğerden alınan parçada biopsi , kronik fibrinöz iltihabi hastalık tespit edildi. İltihaplı sıvı boşaltıldı.19 Haziran'da göğüs tüpü alınan ve 21 Haziran'da taburcu edilen Atasoy'un sinüzit tedavisi Özel Güven Hastanesi'nde devam etti.23 Haziran'da Gazi Hastanesi Göğüs Cerrahisi Polikliniği'ne kontrole gelen Atasoy'un kültür değerlendirmesinde, MRSA kapmış olduğu tespit edildi.Gazi Hastanesi yetkilileri, bunun üzerine Özel Güven Hastanesi doktoruna antibiyotik önerisinde bulundu. Tedavisi Özel Güven Hastanesi'nde devam eden Atasoy, hayati tehlike ortaya çıkınca, ay başında İbni Sina Hastanesi'ne götürüldü. 

Yeni mezun hekim iddiası 
Atasoy'un akrabası Emel Günay, "İlk tedaviden itibaren ihmaller zinciri var. Hastanede yeni mezun bir hekime teslim edilmiş. İbni Sina'ya zamanında gönderilmemiş. Bizim müdahalemizle İbni Sina'ya getirildi" dedi. 



</TEXT>
</DOC>
