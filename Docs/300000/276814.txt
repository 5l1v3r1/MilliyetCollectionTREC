<DOC>
<DOCNO> 276814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sontur14.html </URL>
<DATE> 2004/10/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
İstanbul'da terör örgütü operasyonu .. 
</HEADLINE>
<TEXT>

     PKK KONGRA-GEL terör örgütü adına kırsal alanda güvenlik kuvvetleriyle silahlı çatışmaya girdikten sonra sansasyonel eylemlerde bulunmak üzere İstanbul'a gönderildiği öne sürülen 1 kişi ile bu örgüt üyesiyle bağlantılı oldukları ifade edilen 7 kişi yakalandı. 
     İstanbul Terörle Mücadele Şube Müdürlüğü'nden yapılan açıklamada, İstihbarat Şube Müdürlüğü ile sürdürülen koordineli çalışmalar sonucu, PKK KONGRA-GEL terör örgütünün ülke sınırları içindeki kamplarında siyasi ve askeri eğitim aldıktan sonra sansasyonel eylemlerde bulunmak üzere İstanbul'a gönderildiği belirlenen 1 örgüt üyesinin yakalandığı bildirildi. 
     Açıklamada, örgüt üyesiyle irtibatlı oldukları tespit edilen 1 öğretmen, 2 çocuk ve 2 kadının da aralarında bulunduğu 7 kişinin de gözaltına alındığı kaydedildi. 
     Örgüt üyesi ile bu kişiye yardım ve yataklık ettikleri öne sürülen kişilerin gösterdikleri yerlerde yapılan aramalarda da 5 kilo 695 gram ağırlığında C-4 patlayıcı madde, 13 adet elektrikli fünye, 2 adet sim kartı, 2 adet cep telefonu, 2 adet sahte kimlik, bol miktarda bomba yapımında kullanılan malzeme, 1 adet kuru sıkı tabanca, bu silaha ait şarjör ve mermi ile bol miktarda örgütsel doküman ele geçirildiği belirtildi. 
     Yakalanan örgüt üyesinin, bu yıl içinde 2 teröristin ölü ele geçirildiği Şırnak ve Gabar Dağı'nda güvenlik kuvvetleriyle silahlı çatışmaya girilmesi olaylarına karıştığı bildirildi. 
     
     OPERASYONA İLİŞKİN DİĞER BİLGİLER 
     Polis yetkilileri, yakalanan örgüt üyesinin ''Aykut Islak'' sahte kimlikli Sezai K. olduğunu, örgütün üst düzey bir sorumlusu tarafından sansasyonel eylemlerde bulunması için İstanbul'a gönderildiğini ve Aksaray'da 2 ayrı otelde sahte kimlikle yabancı uyruklu kadınlarla aynı odada kaldığını belirttiler. 
     Yetkililer, bu tespitin, otellerin kamera görüntüleri ve kayıt defterinden anlaşıldığını kaydettiler. 
     Yetkililer, Sezai K'nın, Eyüp'te E.H'ye 17 patlayıcı madde verirken suçüstü yakalandığını, bu sırada gözcülük yapan H'nin ablası Mevlüde H'nin de gözaltına alındığını bildirdiler. 
     Yetkililer, Beyazıt'ta yakalanan diğer kişilerden Gıysettin Y'nin de, Sezai K'nın 1990'lı yıllarda Siirt'teki Eğitim Fakültesi'nden arkadaşı olduğunu ve halen İstanbul'da bir ilköğretim okulunda öğretmenlik yaptığını kaydettiler. 
     Polis yetkilileri, H. ile yaşı 18'den küçük olan diğer zanlının Çocuk Şube Müdürlüğü'ne teslim edildiğini ve buradaki işlemlerin ardından sevk edildikleri mahkemece H'nin tutuklanarak cezaevine konulduğunu bildirdiler. 
     
</TEXT>
</DOC>
