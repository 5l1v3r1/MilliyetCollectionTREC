<DOC>
<DOCNO> 274669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur50.html </URL>
<DATE> 2004/09/24/ </DATE>
<TIME> 20.08 </TIME>
<AUTHOR>  </AUTHOR>
<HEADLINE>
Iğdır'da doktora saldırı iddiası... 
</HEADLINE>
<TEXT>

     Iğdır'da Devlet Hastanesi'nde görevli doktora, muayenehanesine gelen ve kimliği henüz belirlenemeyen 4 kişi tarafından saldırıda bulunulduğu iddia edildi. 
     AA muhabirinin edindiği bilgiye göre, Genel Cerrahi Uzmanı Opr. Dr. Saber Sazdar'ın Evren Paşa Caddesi'ndeki muayenehanesine gelen kimliği henüz belirlenemeyen 4 kişi, Sazdar'ı darp ettikten sonra muayenehanedeki eşyalara zarar verdi. 
     Dr. Sazdar, gazetecilere yaptığı açıklamada, muayenehanesine gelen 4 kişinin kendisine hakaret ettiğini ve bu kişiler tarafından darp edildiğini ileri sürdü. 
     Saldırganlara karşı koyduğunu ve bunun üzerine söz konusu kişilerin muayenehanedeki eşyalara zarar verdiklerini öne süren Sazdar, ''Bana saldıranların hiçbirini tanımıyorum. Niye saldırıya uğradığımı anlamış değilim'' diye konuştu. 
     Bu arada, Iğdır'da 22 Eylül'de Devlet Hastanesi'nde görevli Dr. Abbas Aras'ın fıtık ameliyatı yaptığı hastası Muharrem Tevkan'ın ölmesi üzerine, hasta yakınları doktorun muayenehanesine saldırmışlardı. 
     
</TEXT>
</DOC>
