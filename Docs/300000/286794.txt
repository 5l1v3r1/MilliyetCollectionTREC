<DOC>
<DOCNO> 286794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/spor/spo04.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tolga müjdesi 
</HEADLINE>
<TEXT>



Shakthar'a gitmiyor 
TRABZONSPOR'DA çok tartışılan Tolga krizi mutlu sonla bitti. Teknik Direktör Lucescu'nun çalıştırdığı Shakthar Donetsk'e transfer olacağı iddia edilen genç futbolcu, Bordo - Mavili takımda kalacağını açıkladı. Tolga, "Devre arasında gitmem söz konusu değil. Sezon başında belki olabilirdi. Ancak bu dakikadan sonra kesinlikle transferi düşünmek istemiyorum" dedi. 

Kolları sıvadılar 
TOLGA'NIN Trabzon'da kalacağını açıklamasının ardından gözler Bordo - Mavili yönetime çevrildi. Yöneticilerin, yıldız futbolcunun yanı sıra Mehmet Yılmaz ve Emrah Eren gibi oyuncularla masaya oturmaya hazırlandığı öğrenildi. Üç fubolcunun da aldıkları ücrette iyileştirme yapılacağı ve ikişer yıllık yeni sözleşme teklif edilmesinin gündemde olduğu bildirildi. 

Yattara rest çekti 

GİNELİ yıldız Yattara, özel yaşamının sürekli gündemde tutulması halinde gelecek sezon Trabzon'dan ayrılabileceğini söyledi. Yöneticilerle görüşen yıldız futbolcunun, "Herkes futboldan çok saha dışında ne yaptığımı konuşuyor. Trabzon camiasına ters gelecek bir şey yapmıyorum. Ancak herkes üzerime gelmeye devam ederse gelecek sezon Türkiye'de kalmam" dediği öğrenildi. 

Dedeoğlu üzüntüsü 

BORDO - Mavili kulübün kurucu başkanlarından Rıfat Dedeoğlu'nun ölümü camiada şok etkisi yarattı. Başkan Atay Aktuğ, Ankaragücü maçı programını iptal ederek, cenazeye katılabilmek için Trabzon'da geri döndü. 


</TEXT>
</DOC>
