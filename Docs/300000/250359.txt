<DOC>
<DOCNO> 250359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur61.html </URL>
<DATE> 2004/06/23/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Bush'u Ankara'da 13 bin polis koruyacak... Tüm izinler kaldırıldı... 
</HEADLINE>
<TEXT>

     ABD Devlet Başkanı George W. Bush'un Ankara ziyaretiyle ilgili geniş güvenlik önlemi alındı. Bush'un havaalanına gelişi, hangi güzergahı kullanacağı, kalacağı oteldeki önlemler tek tek gözden geçiriliyor. 
     ABD Devlet Başkanı Bush'un, Ankara'ya saat 21.00 sıralarında gelmesi bekleniyor. Esenboğa Havalimanı'na inecek olan Bush'un özel uçağı, Şeref Salonu'nun yakınlarına kadar gelecek. Bush, herhangi bir açıklama yapmadan apronda hazır bekleyen makam arabasına alınacak. 
     Çok sayıda koruma ve eskort eşliğinde Esenboğa'dan ayrılacak olan Bush için, Hilton Oteli'ne gidişi sırasında ikisi çevre yolundan olmak üzere toplam 9 ayrı güzergah belirlendi. Bu güzergahların tamamına çevik kuvvet ve özel harekat timleri yerleştirilecek. Bush'un hangi güzergahı izleyeceği, son dakikada belirlenecek. 
     
     DUBLÖR BUSH 

     Bush'un yer alacağı makam aracının bir benzerinde de dublörü yola çıkarılacak. Koruma araçları ve eskortların eşlik edeceği dublör Bush farklı bir güzergahtan yol alırken, Başkan Bush değişik bir güzergahtan Hilton Oteli'ne götürülecek. Heyetten bazıları da Sheraton Otel'de konaklayacak. 
     ABD Devlet Başkanı'nın bir gece kalacağı Hilton Oteli'nde 250 oda rezervasyonu yapıldı. Otel çalışanlarının Genel Bilgi Toplama adı verilen GBT kayıtları, geçen hafta polis tarafından incelendi. Yapılan araştırma sonucunda, güvenliği etkileyecek herhangi bir kayda rastlanmadı. 
     Güvenlik amacıyla, Hilton Oteli'nin diskosu ile Sheraton Otel'in yan tarafındaki inşaat çalışmaları durdurulması öngörüldü. 
     Öte yandan, Ankara Emniyet Müdürlüğü, dün bir yazı ile izinlerin kaldırıldığını duyurdu. Yazıda, ABD Devlet Başkanı'nın gelişi ve NATO Zirvesi'ni protesto mitingi dolayısıyla izinlerin iptal edildiği belirtilerek, 2. bölge adı verilen şarka tayin olan personelin de ilişiklerinin kesilmeyeceği bildirildi. Tayin olan personelin, NATO Zirvesi sonuçlandıktan sonra ilişik kesebilecekleri kaydedildi. 
     Bush'un ziyareti sırasında Ankara polisi 12 12 olmak üzere iki vardiya çalışacak. Buna göre, gece ve gündüz olmak üzere 13 bine yakın polis çeşitli noktalarda görevlendirilecek. 
     Bu arada, Ankara Emniyet Müdürü Ercüment Yılmaz, alınacak önlemlerle ilgili yardımcıları ve ilgili şube müdürleriyle sık sık toplantı yapıyor. Terör, istihbarat, devlet büyüklerini koruma başta olmak üzere Bush'un gelişiyle ilgili hassas noktalar sık sık gözden geçirilirken, özel harekat timinde yer alan keskin nişancıların hangi noktalara yerleştirileceği belirleniyor. 
     Bush'un pazar günü temaslarını tamamlamasının ardından İstanbul'a harekatı sırasında birkaç noktada polis helikopterinin hazır bulundurulacağı da kaydedildi. 
     Emniyet yetkilileri, tüm bu önlemler alınırken başkentli vatandaşların günlük yaşamını etkileyecek herhangi bir kısıtlamaya gidilmeyeceğini bildirdiler. Önlemlerden sorumlu bir yetkili, ''Her türlü olasılığı göz önüne alarak tedbirlerimizi alıyoruz. Sakiniz ancak dikkatliyiz'' diye konuştu. 

     
</TEXT>
</DOC>
