<DOC>
<DOCNO> 263100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/soneko03.html </URL>
<DATE> 2004/08/13/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Japonya ekonomisi yüzde 0.4 büyüdü... 
</HEADLINE>
<TEXT>

     Dünyanın ikinci büyük ekonomisi Japonya, 2004 yılının ikinci çeyreğinde yüzde 0.4 oranında büyüdü. 
     Hükümet Bürosu tarafından açıklanan büyüme verileri, Japonya'dan daha yüksek bir performans bekleyen ekonomi uzmanlarının tahminlerinin altında kaldı. 
     Ancak ekonomistler, Japonya ekonomisinde büyümenin yılın kalan kısmında artarak süreceğini tahmin ediyor. 
     Japonya'nın gayri safi milli hasılası GSMH yılın ilk çeyreğinde yüzde 1.6, geçen yılın son çeyreğinde ise yüzde 1 oranında büyüme gerçekleştirmişti. 
     
     FRANSA EKONOMİSİ İSTİHDAM YARATMAYA BAŞLADI 

     Fransa'da tarım dışı çalışanların sayısı 2004'ün 2'nci çeyreğinde binde 1 oranında artış gösterdi. 
     Fransa istatistik bürosu INSEE'nin verilerine göre, ülkede yılın ilk çeyreğinde 15 milyon 426 bin 700 olan tarım dışı çalışan sayısı, 2'nci çeyrek sonunda 14 bin 200 artışla 15 milyon 440 bin 900 olarak gerçekleşti. 
     Ekonomistler, 2004'ün 2'nci çeyreğinde yüzde 0.8 büyüyen Fransa ekonomisinin yeni yeni istihdam yaratmaya başladığını belirtiyor. 
     Almanya'nın ardından euro bölgesinin 2'nci büyük ekonomisine sahip Fransa'da işsizlik oranı yüzde 9.9 seviyesinde bulunuyor. 
     
     ÇİN'İN, BU YIL FAİZ ORANLARINI YÜKSELTME İHTİMALİ ZAYIF... 

     Çin'in, bu yıl faiz oranlarını yükseltme ihtimalinin zayıf olduğu bildirildi. 
     The China Securities Journal gazetesinin haberine göre, Çin, ekonomiyi soğutmak için faiz dışındaki diğer önlemlere başvuracak. 
     Çin yönetiminin, faiz oranlarının artırılması sonucu sıcak paranın ülkeye girmesi ve dolayısıyla da ulusal para birimi yuanın değerlenerek ihracat imkanının daralmasına karşı olduğu belirtiliyor. 
     Ekonomiyi soğutarak, enflasyonu kontrol altında tutmak isteyen Çin yönetimi, bankaların tüketici kredisi imkanlarını daraltıcı önlemler almıştı. 
     Çin'de, Temmuz ayı itibarıyla tüketici fiyatları endeksi, yıllık bazda yüzde 5.3'e yükselmişti. 
     
</TEXT>
</DOC>
