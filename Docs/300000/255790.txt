<DOC>
<DOCNO> 255790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/siyaset/siy04.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ifade özgürlüğü 
</HEADLINE>
<TEXT>


Yargıtay, 'Sarsıcı nitelik taşıyan, çoğunluğu kızdıran, tartıştıran fikirler de ifade özgürlüğünün koruması altındadır' yorumunda bulundu 

ANKARA Milliyet 


İfade özgürlüğünün çoğunluk gibi düşünmeme, kurulu düzeni sorgulama, eleştirme hakkını da kapsadığını kaydeden Yargıtay, "Sarsıcı nitelik taşıyan, toplumun çoğunluğunu kızdıran, tartışmaya yönelten fikirler de ifade özgürlüğünün koruması altındadır" yorumunda bulundu. Nefret saçan, şiddete davet eden ya da şiddet kullanmayı özendiren ifadelerin ise bu özgürlüğün kapsamı dışında olduğu kaydedildi. Yargıtay 8. Ceza Dairesi, Yeni Gündem gazetesindeki yazısı nedeniyle İstanbul 3 No'lu DGM'nde yargılanan Erdal Taş hakkında TCK'nın 312. maddesi uyarınca "ırk ve bölge farklılığı gözeterek halkı kin ve düşmanlığa tahrik"ten verilen mahk miyeti bozdu. Kararda, çağımızın ruhunun çok sesliliğe dayandığı vurgulandı. Dış dünyaya yansıtma olanağı verilmediği takdirde, düşünce özgürlüğünün işlevini yerine getiremeyeceği anlatıldı. Düşüncenin çokluğunun, bir ülkenin zenginliğinin itici gücü olduğu belirtildi. 
İnsanın kendisini tanımlamasının, başkalarını algılamasının yolunun ifade özgürlüğünden geçtiği kaydedilen kararda, düzenle, özgürlük arasında makul bir denge kurulması gerektiği belirtildi. 
Kararda, yazarın, yakın tarih ve günün olaylarını değerlendirerek, zamanın iktidarlarını, yöneticilerini, uyguladıkları politikaları sert bir biçimde eleştirdiği, bunların sonucunda Osmanlı Devleti'nin büyük toprak kayıplarına uğrayarak parçalandığı, Kürt sorununun çözülemediği iddialarında bulunduğu dile getirildi. 





</TEXT>
</DOC>
