<DOC>
<DOCNO> 252931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/spor/aspo.html </URL>
<DATE> 2004/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan mucizesi 0-1 
</HEADLINE>
<TEXT>


Tarihinde ikinci kez Avrupa Şampiyonası'na katılan ve neredeyse hiç şans tanınmayan Yunanistan, finalde ev sahibi Portekiz'i de aştı, destan yazdı. Mavi - Beyazlılar'ı mutlu sona ulaştıran gol Charisteas'tan geldi 


Galibiyeti bile yoktu 
PORTEKİZ'DE düzenlenen 2004 Avrupa Şampiyonası'nda oynadığı her maçta aldığı sonuçlarla büyük sansasyon yaratan, Avrupa'nın devlerini bir bir dize getiren komşumuz Yunanistan, finalde de ev sahibi Portekiz'i tek golle devirdi, şampiyonluğa uzandı. Daha önce katıldığı 1980 Avrupa Şampiyonası ve 1994 Dünya Kupası'nda galibiyet dahi alamayan Yunanistan, 57. dakikada Charisteas'ın golüyle tarihi bir sonuca imza attı. Bu arada, son dakikalarda sahaya giren bir seyirci, elindeki Barcelona bayrağını Figo'ya savurduktan sonra Yunanistan kalesine girdi. Karşılaşmanın bitiş düdüğü ile birlikte tüm Yunanistan sokağa döküldü, sabahlara kadar uyumayan halk bu büyük başarının coşkusunu doyasıya yaşadı. 

Rehhagel tarih yazdı 

Alman antenör, Avrupa Şampiyonası tarihinde bir milli takımın başında şampiyonluk yaşayan ilk yabancı hoca olmayı başardı 


12 trilyon ödül 
YUNANİSTAN Teknik Direktörü Otto Rehhagel, Avrupa Şampiyonaları tarihinde bir milli takımın başında şampiyonluk yaşayan ilk yabancı teknik adam oldu. Alman hoca, şampiyona öncesi neredeyse hiç şans tanınmayan ekibi ile bir büyük mucizeye imza atarak adını tarihe altın harflerle kazıdı. Yunanistan bu zaferi ile birlikte UEFA'dan toplam 10 milyon İsviçre Frangı 12 trilyon lira ödül de kazandı. 

Baros gol kralı 
TURNUVANIN açılış maçında Porto'daki Dragao Stadı'nın tribünlerinde sadece 2 bin Yunanlı taraftar vardı. Ancak final için Lizbon'a akın eden Yunanlı taraftarlar, Luz Stadı'nda 20 bin kişilik yeri doldurdu, 5 bin kişi de dışarıda kaldı. Biletler karaborsada 1500 Euro'ya alıcı buldu. Bu arada şampiyonada beş gol atan Çek Cumhuriyeti'nin Liverpool'lu yıldızı Milan Baros da gol kralı oldu. 





</TEXT>
</DOC>
