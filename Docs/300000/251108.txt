<DOC>
<DOCNO> 251108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sontur05.html </URL>
<DATE> 2004/06/26/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
El-Kaide bağlantılı örgütlerle ilgili olduğu bildirilen 10 kişi yakalandı 
</HEADLINE>
<TEXT>

     Konya'da, İstanbul'da yapılacak NATO zirvesine yönelik olası provokasyon ve saldırıları önlemek amacıyla düzenlenen operasyonlarda, El-Kaide bağlantılı örgütlerle ilişkisi olduğu bildirilen 10 kişi yakalandı. 
     AA muhabirinin edindiği bilgiye göre, Konya Emniyet Müdürlüğü Terörle Mücadele Şube Müdürlüğü ekipleri, İstanbul'da yapılacak NATO zirvesinin güvenliğini sağlamaya yönelik operasyon başlattı. 
     Başta El-Kaide olmak üzere radikal görüşlü yasa dışı örgütlerle bağlantısı olduğu tespit edilen kişileri yakın takibe alan ve istihbarat çalışması yapan polis, Konya merkezde çeşitli semtlerdeki evlere, eş zamanlı baskın düzenledi. 
     Operasyonlarda, aralarında Afganistan ve Bosna-Hersek'te savaşan ve askeri eğitim alanların da bulunduğu belirtilen toplam 10 kişi yakalanarak, gözaltına alındı. 
     Evlerde, 3 tabanca, 340 mermi, 1 el bombası, bomba yapımının anlatıldığı dokümanlar, çok sayıda eğitim CD'si ile çeşitli yayınlar ele geçirildi. 
     Operasyonların devam edeceği bildirildi. 
     
     GÖZALTINA ALINANLARIN SORGUSU SÜRÜYOR 

     Konya'da düzenlenen operasyonlarda yakalanan ve El-Kaide bağlantılı örgütlerle ilişkisi olduğu öne sürülen kişilerin sorgusu sürüyor. 
     AA muhabirinin edindiği bilgiye göre, Konya Emniyet Müdürlüğü Terörle Mücadele Şube Müdürlüğü'nün düzenlediği operasyonda, aralarında Y.A 33 , Ö.Ö 28 , A.Ö 28 , S.K 39 , H.A 32 , S.K 49 ve M.Z'nin 39 bulunduğu 10 kişi gözaltına alındı. 
     S.K'nın evinde yapılan aramada, 1 adet 7.65 milimetre çapında tabanca, 3 adet şarjör, 161 adet 9 milimetre, 13 adet de 7.65 milimetre çapında mermi, 1 adet el bombası ile bomba yapımıyla ilgili doküman ve bilgisayar disketleri ele geçirildi. 
     Y.A'nın evinde ise çoğu eğitim amaçlı bilgisayar CD'si ile teyp kasetleri bulundu. Söz konusu kişiye ait çeşitli notların bulunduğu bir ajandayı da incelemeye alan polis, yürütülen yasadışı faaliyetlerle ilgili olarak daha geniş bilgilere ulaşmaya çalışıyor. 
     Operasyonlarda toplam 3 tabanca, 340 mermi ile CD, disket, kitap, dergi ve video kasetleri gibi çeşitli doküman ele geçirilmişti. 
     Operasyonların devam edeceği sorguları hafta sonunda da sürecek söz konusu kişilerin, Pazartesi günü adliyeye sevk edileceği belirtildi. 
     
</TEXT>
</DOC>
