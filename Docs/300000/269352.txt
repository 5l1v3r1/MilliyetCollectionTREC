<DOC>
<DOCNO> 269352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/yasam/ayas.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Berlin'de şık bir şey 
</HEADLINE>
<TEXT>


Sokak AHMET TULGAR 

Dünyanın gelecekte nasıl bir yer olacağı, olabileceği, olması gerektiği bana Kreuzberg'de göründü. Tam ortasındaki üst geçidin bir tarafına kocaman, ışıklı harflerle Almanca olarak "Kreuzberg Zentrum" yazıldıysa, diğer tarafına da aynı büyüklükte, aynı karakterde "Kreuzberg Merkezi" yazılacak denli Türkiye etkisi olan bu mahallenin şimdi dünya kültür ve demokrasi hareketlerinin en önemli odak noktalarından biri, hatta en önemli odak noktası olmasını sağlayan, buna yol açan ne 
Kreuzberg'in içinden geçen Oranienstrasse adlı caddede Berlinli bir Alman hanımefendi ile aynı masada Iraklı bir Kürt'ün servis yaptığı bir Arap büfesinde "felafel" yerken gözüm iki bina arasında asılı ve üzerinde Almanca olarak "1 Mayıs tutukluları serbest bırakılsın" yazılı pankarta takılıyor. Kulağım ise yoldan geçerken kendi aralarında Türkçe konuşan ama öğretmenlerinin her sözüne Almanca karşılık veren Türkiyeli ilkokul öğrencilerinde. 
Nüfus ağırlığının Türkiyeli göçmen işçilerde ve eşcinsellerde olduğu Kreuzberg'de, diğer azınlıkların da etkisiyle yaratıcılık, bir hayatta kalma, yasallaşma kavgası ve şiddetli bir iletişim, bir kendini ifade etme ihtiyacı olarak hayatın her alanına yansımış. 
30 yılda, giderek ivme kazanan bir sürecin bir momentinde, bir uğrağında Kreuzberg, böylece dünya çapında bir "trend - setter", yani bir "eğilim oluşturucu" olmuş durumda artık. 

Kültür kenti Berlin 
"30 yıl öncesi" yaklaşık bir başlangıç noktası olarak Türkiyeli göçmen işçilerin Kreuzberg'de yoğunlaşmasına, burayı öncelikle bir Türkiye mahallesine dönüştürmesine tekabül ediyor. 
Evet, kendi topraklarında hayatını sürdüremeyen, kendi ülkesinin rejiminin, devletinin sadece acı çektirdiği bir insan topluluğu, bir mülksüzler -mülksüzleştirilmişler ordusu bir safra gibi gönderildiği, atıldığı Almanya'da, bugün dünyaya mührünü vuran bir kültürel hareketin, bir yaşam tarzının başlama vuruşu olmuş. 
Bugün dünyanın en önemli sanatçıları, yazarları esinlenmek için Berlin, Kreuzberg'e geliyor, stüdyolarını buraya taşıyor mesela David Bowie . 
Kendi halkının enerjisini har vurup harman savuran, heder eden Türkiye egemenleri gelsinler görsünler bu enerji burada ne bariyerleri yıkıp ne açılımlara yol açmış. 
Türkiyeli olmak nasıl şık, nasıl fiyakalı bir şey şimdi Almanya'da, özellikle de Berlin'de 
İlk yerleştiğimiz Berlin Hilton'un "etable sıradanlığı"ndan Kreuzberg'in gerçek anlamda modernliğine, sokak hayatına iltica ettiğimden ve Oranienstrasse'nin köşesinde, Moritzplatz'da ucuz bir otele yerleştiğimden beri kaldırımlardayım. 
Cuma gecesi sabaha karşı, Türkiyeli bir kadının sahibi olduğu Oregano adlı pide - pizzacısının önünde üzerimdeki İstanbul tişörtünü gören Alman bir grup hemen sohbet açıyor. Türkiye'ye hiç gelmemiş bu entelektüel grubundan herkesin bir sorusu oluyor bana, Türkiye'ye dair. 
Mercan Dede'nin şovunu izlemişler, Sezen Aksu'nun konserine ise bilet bulamamış ama methini duymuşlar. "Sezen çok iyiydi, şahaneydi" diyorum. 
Türkiye'nin o yıpratıcı baskısı üzerinden kalktığı için mi nedir, sahiden Sezen'in konseri çok iyiydi. Saatlerce kaldı sahnede, müthiş enerjikti, sesi, gülüşü parlıyordu. 

Çok kültürlülük merkezi 
Neyse, konumuza dönelim Türkiyeli göçmen işçilerin Berlin'e kattıkları öyle zorlama bir şey değil. Bir egzotizm duygusu da değil Almanlar üzerindeki etkileri. 
Türkiyelilerin tavırları, yaşam biçimleri belli ki uzun bir süre bir yabancılaştırma efekti işlevi edinmiş Almanya'nın alıştığı, sorgulamadığı hayatı karşısında... Almanlar bir onlara bakmışlar, bir kendi hayatlarına ve bir mesafeye çekilip otoportrelerinde rötuş yapmışlar. 
Ve zaten geleneğinde olan bir şey, bir kültür toplumu olma, kültürü medeniyetle karıştırmama, hatta medeniyetin önünde tutma geleneği şimdi göçmen kültürlerle güç birliği yaparak Almanya'yı dünyanın demokratik çok kültürlülük merkezi haline getiriyor. 
Bugün orasından burasından çekiştirilen sosyal sistem, sosyal devletin bu süreçteki rolü kültürel etkinliklerin aldığı desteklere, yararlandığı fonlara bakıldığında açıkça görülüyor. İşsizlik yardımı bile nasıl uygun bir ortam sağlıyordur yeni sanatçıların, yeni kültür adamlarının ortaya çıkması için. 
Elbette, gelişkin bir kapitalist ülke olması hasebiyle burada da sorun çok. 
Ama umut da, örnek de yine Berlin sokaklarında, Kreuzberg'de. 



</TEXT>
</DOC>
