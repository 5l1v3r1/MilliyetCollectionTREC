<DOC>
<DOCNO> 274107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/ekonomi/eko01.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Güven kırılıyor... 
</HEADLINE>
<TEXT>


Ekonomik durum, iş bulma olanakları ve satın alma gücü beklentilerinde her ay daha da kötümserleşen tüketiciler ağustosta güven endeksinin yüzde 3.93 gerilemesine neden oldu 

EKONOMİ SERVİSİ 

Tüketici güven endeksinde kötümserlerin oranı her geçen ay daha da artıyor. Ekonomik durumun kötüleştiğini, satın alma gücü ve iş bulma olanaklarının azaldığını düşünenlerin oranı ağustosta da artarken güven endeksinin değeri ağustosta 101.2'ye gerileyerek bu zamana kadarki en düşük seviyeye indi. 
Merkez Bankası ile Devlet İstatistik Enstitüsü'nün 7 bin 612 tüketici ile gerçekleştirdiği güven endeksinin ağustos sonuçları kötümserliğin arttığını gösterdi. Endeksi oluşturan beş alt kolun ilk kez tamamı ağustosta değer yitirirken en yüksek değer kaybı yüzde 5.89'la genel ekonomik duruma ilişkin bekleyişlerde yaşandı. Temmuzda 105 olan ekonomik duruma ilişkin bekleyişlerin endeks değeri, ağustosta 98.9'a gerileyerek ilk kez kötümserlik sınırına kaydı. 

Umutsuzluk artıyor 
Tüketici eğilim anketinden de ekonomik gelişmelere ilişkin olumsuz düşünenlerin arttığı sonucu çıktı. Bugünkü ekonomik durumun iyi olduğunu düşünenlerin oranı şubatta yüzde 44.1 iken oran temmuzda 31.5'e, ağustosta ise yüzde 26.6'ya geriledi. Şubatta yüzde 17.8 olan kötümserlerin oranı ise ağustosta yüzde 28.7'ye kadar yükseldi. "Ekonomik durum gelecek üç ayda daha kötü ve çok kötü olacak" diyenlerin oranı ise yüzde 26 olurken iyimserlerin oranı yüzde 25.6 ile ilk kez kötümserlerin altında kaldı. Gelecek altı ayda iş bulma beklentisinin azalacağını düşünenlerin oranı ise yüzde 37.5 ile anketin yayımlanmaya başladığı tarihten bu yana en yüksek düzeyine ulaştı. İş bulma olanaklarında artış bekleyenlerin oranı ise yüzde 19.7'de kaldı. 



</TEXT>
</DOC>
