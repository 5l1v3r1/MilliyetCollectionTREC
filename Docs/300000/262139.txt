<DOC>
<DOCNO> 262139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo42.html </URL>
<DATE> 2004/08/10/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Gaziantepspor'da Galatasaray maçı hazırlıkları... 
</HEADLINE>
<TEXT>

     Sezonun ilk maçında deplasmanda karşılaştığı Denizlispor'a 2-1 yenilen Gaziantepspor, 13 Ağustos Cuma akşamı Galatasaray ile yapacağı zorlu lig maçının hazırlıklarını sürdürüyor. 
     Teknik direktör Nurullah Sağlam çok zorlu bir karşılaşmaya hazırlandıklarını ifade ederek, ''İşimizin çok zor olduğunu biliyoruz ama galip gelmek istiyoruz. Saha ve seyirci avantajını da kullanarak, 2. maçımızda galibiyetle tanışmayı planlıyoruz'' dedi. 
     Denizlispor maçını unuttuklarını ve futbolcuları Galatasaray maçına en iyi biçimde konsantre etmeye çalıştıklarını belirten Sağlam, şöyle konuştu 
     ''Yeni sezonun 2. maçında, saha ve seyircimiz önünde zorlu bir mücadele vereceğiz. Tüm hesaplarımız güzel futbol ve galibiyet üzerine. Kadromuza güveniyoruz. Yoğun bir hazırlık döneminden geçiyoruz. Futbolcularımız, Galatasaray maçına en iyi biçimde hazırlanıyor. Hırslı ve istekliyiz. Bunu sahaya yansıtabilirsek, sahadan galip ayrılan taraf biz oluruz.'' Sağlam, cezalı olan Gökhan Zan ve İlhan'ın kadroda yer almayacağını, Galatasaray maçından galibiyetle ayrılmak için taraftarlardan da tam destek beklediklerini sözlerine ekledi. 
     
</TEXT>
</DOC>
