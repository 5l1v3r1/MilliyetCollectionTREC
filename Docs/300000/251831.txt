<DOC>
<DOCNO> 251831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/spor/spo15.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Litmanen geliyor 
SAMSUNSPOR Teknik Direktörü Ertuğrul Sağlam, Finlandiya'da anlaşma sağladıkları forvetin ülkesinde "Yeni Litmanen" olarak adlandırıldığını, onun gelişiyle birlikte transferi kapayacaklarını belirtti. Yeni sezon için taraftarın yüreğine su serpen Sağlam, hedefinin futbolculuk döneminde olduğu gibi teknik adamlıkta da zirveye çıkmak olduğunu söyledi. 

Boliç Gençler'de 
GENÇLERBİRLİĞİ, İstanbulspor'un golcüsü Boliç'e dün iki yıllık imza attırdı. Boşnak oyuncuyla birlikte Stuttgart'tan Murat ve Hakan ile Yozgatspor'un genç file bekçisi Emrah da 5 yıllığına Kırmızı - Siyahlı kulüple anlaşma yaptı. Menajer Cem Onuk, yabancı transferinde Fransız Guy Demel ve Tunus'un Etiol takımında forma giyen Jededi ile anlaştıklarını ancak kulüpleriyle sorun bulunduğunu kaydetti. 

Terim kapı açtı 
GALATASARAY'DAN ayrıldıktan sonra bir takımda görev almayan Fatih Terim, AC Fiorentina'dan gelecek bir teklifi geri çevirmeyeceğini belirtti. Terim, Portekiz'de, İtalya'nın ünlü spor gazetelerinden Corriere dello Sport'a verdiği demeçte, "Floransa beni isterse, göreve hazırım. Fiorentina'yı çalıştırmam istenirse koşa koşa giderim" dedi. 

AEK zorda 
YUNANİSTAN Ligi'ni bu sezon 4. sırada tamamlayan AEK borçlarını ödeyemeyince küme düşme tehlikesiyle karşı karşıya kaldı. Yaklaşık 150 milyon euro borcu bulunan AEK'ya Yunan Federasyonu beş gün süre tanıdı. AEK bu süre zarfında federasyonu ödeme konusunda ikna edemezse 4. lige düşürülecek. Yunan ekibinin Milli Takımı'nda bulunan beş futbolcusu ile birlikte tüm oyuncuları serbest kalacak. 

Zdravkov'a davet 
MURAT Yiğiter ve Murat Şahin ile yollarını ayıran Çaykur Rizespor, Bulgar Milli Takımı'nın kalecisi Zdravkov'u davet etti. Bulgar Litex takımıyla sözleşmesi sona eren İstanbulspor'un eski kalecisinin Avrupa Şampiyonası'nın ardından ülkesine döndüğü ve İstanbul'a gelip Başkan Ekrem Cengiz ile bir görüşme yapacağı açıklandı. 

Wesley de kampta 
BOLU'DA kamp çalışmalarını sürdüren Süper Lig'in yeni ekibi Sakaryaspor'a bir yabancı daha katıldı. Brezilya'dan transfer edilen Wesley dün takımla birlikte çalışmalara başladı. Londirina ve Rillonova takımlarında forma giydiği açıklanan futbolcunun orta sahada görev yaptığı ifade edildi. Teknik Direktör Necmettin Sert, yurt içinden üç futbolcu daha transfer etmek istediklerini söyledi. 

Sıcak bunalttı 
DENİZLİSPORLU futbolcular aşırı sıcaktan yakınıyor. Sabah Atatürk Stadı'nda, akşam da Cankurtaran Tesisleri'nde idman yapan Yeşil - Siyahlılar'da Teknik Direktör Giray Bulak bu nedenle oyuncularını fazla yormazken, asıl yüklemeyi Bolu ve Kızılcahamam kamplarında yapacağı belirtildi. Öte yandan Denizlispor, Beykoz'dan Güven'i renklerine bağladı. 

Cenk Ogün'e elveda 
KONYASPOR, Cenk ve Ogün ile yollarını ayırdı. Bu sezon da takımda görmek istedikleri iki futbolcuyla anlaşma zemini aradıklarını belirten Başkan Mehmet Köseoğlu, "Çıkan haberler yüzünden bizim futbolculara karşı, onların da Konya'ya karşı huzursuzluğu ortaya çıktı. Bu nedenle artık kendileriyle görüşmüyoruz" diye konuştu. 


</TEXT>
</DOC>
