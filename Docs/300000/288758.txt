<DOC>
<DOCNO> 288758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko06.html </URL>
<DATE> 2004/11/14/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bayramdan bayrama 61.5 milyar dolarlık ihracat... 
</HEADLINE>
<TEXT>

     Devlet Bakanı Kürşad Tüzmen, 2003 yılı Şeker Bayramı ile 2004 yılı Şeker Bayramı arasında 61.5 milyar dolarlık ihracat yapıldığını bildirdi. 
     İhracatta gelinen son durumla ilgili, A.A muhabirinin sorularını yanıtlayan Devlet Bakanı Kürşad Tüzmen, 1 Ocak-11 Kasım 2004 tarihleri arasında gerçekleştirilen ihracatın 54 milyar doları aştığını, geriye doğru 12 aylık ihracatın da 61.5 milyar dolara ulaştığını vurguladı. 
     Tüm olumsuzlara rağmen ihracat artışını 2005'te de sürdüreceklerini ve yıl sonu ihracatın ise 62 milyar dolara ulaşmasını beklediklerinin altını çizen Bakan Tüzmen, sektörel ihracatta ilgili şu bilgileri verdi 
     ''Yılbaşından bugüne kadar hazır giyim ve konfeksiyon sektörümüz 11 milyar 200 milyon dolar, taşıt araçları ve yan sanayi sektörümüz 8 milyar 972 milyon dolar, elektrik-elektronik sektörümüz 5 milyar 49 milyon dolar, demir ve demirdışı metal sektörümüz 7 milyar 847 milyon dolar, tekstil ve hammaddeleri sektörümüz 3 milyar 103 milyon dolar, kimyevi maddeler ve mamülleri sektörümüz 4 milyar 246 milyon dolar, makine ve aksamları sektörümüz 1 milyar 772 milyon dolar, çimento ve toprak sektörümüz 1 milyar 480 milyon dolar, ağaç mamülleri ve orman ürünleri sektörümüz 1 milyar 243 milyon dolarlık ihracat gerçekleştirmiştir. Rakamlardan da görüleceği gibi ihracatı milyar doların üzerine çıkan sektörlerimiz hızla artmaktadır.'' 
     
     AB ÜLKELERİNE 33 MİLYAR DOLAR İHRACAT 
     Türkiye'nin gelişmiş ülke pazarlarına yönelik ihracatını arttırarak sürdürdüğüne işaret eden Tüzmen, Türk ihraç ürünlerinin kalitesini hızla arttırdığını, bunun da gelişmiş ülke pazarlarındaki payını olumlu etkilendiğini bildirdi. 
     Türk ihracatçılarının sadece AB üyesi ülkelere bu yıl sonuna kadar 33 milyar dolarlık ihracat gerçekleştirmiş olacağını kaydeden Tüzmen, ihracatçıların bütün olumsuz koşullara rağmen 2005 yılında da ihracatlarını arttırmayı sürdüreceklerini söyledi. 
     Artık dünyanın her yerinde bir Türk ihracatçısı görmenin mümkün olduğunu belirten Bakan Tüzmen, yurtdışında markasıyla kendi mağazasını açan Türk firmalarının sayısının da hızla arttığını bildirdi. 
     İhracatçıların ürünlerini tüm dünyada pazarlamak için yoğun bir çaba gösterdiğini belirten Tüzmen, Türk ihracatçılarının Avrupa'dan Asya'ya, Afrika'dan Amerika'ya dünyanın her yerinde fuarlara katılacaklarını söyledi. 
     Bakan Tüzmen, ayakkabı, makine, mücevher, tekstil ve hazır giyim, gıda, yapı-inşaat, hediyelik eşya, organik gıda, ambalaj, mermer ve doğal taşlar, mosilya, ev tekstili, otomotiv ve yan sanayi, seramik, parfümeri ve kozmetik, deri sektörleri başta olmak üzere, ihracatçıların 2005 yılında yurtdışında 200 fuarda ürünlerini sergileyeceklerini vurguladı. 
     Tüzmen, ''Fuarlar ihracatımızın artması açısından çok önemlidir. Fuar düzenlediğimiz ve fuara katıldığımız ülkelere ihracatımız hızla artmaktadır. Bu nedenle devlet olarak fuarlara katılımı desteklemekteyiz'' diye konuştu. 
     
</TEXT>
</DOC>
