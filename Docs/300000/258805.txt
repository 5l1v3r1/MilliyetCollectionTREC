<DOC>
<DOCNO> 258805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonspo19.html </URL>
<DATE> 2004/07/28/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
"Zidane, milli takımı bırakmalı..." 
</HEADLINE>
<TEXT>

     Eski Fransa Milli Takımı Teknik Direktörü Michel Hidalgo, Zidane'nın artık milli takımı bırakması gerektiğini söyledi. 
     Şu anda Asya Futbol Şampiyonası'na katılan Kuveyt Milli Takımı'nın teknik danışmanlığını yapan ve bu nedenle Çin'in Jinan kentinde bulunan Michel Hidalgo, bu yıl dünyanın en iyi oyuncusu seçilen Zinedine Zidane'nın Fransa Milli Takımı'nı bırakması gerektiğini belirterek, ''Artık Fransa Milli Takımı'na taze kan gerek'' dedi. 
     1984 Avrupa Şampiyonası'nı kazandığında Fransa Milli Takımı'nın başında olan Hidalgo, eski milli takım oyuncularından Marcel Desailly'yi örnek göstererek, ''Marcel, milli kariyerine son verdi. Zidane da bunu yapmalı. Tek sorun, onların yerine onlar kadar iyi oyuncular bulmak'' diye konuştu. 
     Son olarak dün Fransa Milli Takımı oyuncusu Lilian Thuram, ''Fransa Milli Takımı'na verebileceğimin en iyisini verdiğime inanıyorum'' diyerek milli takımı bıraktığını açıklamıştı. 
     Zidane, Fabien Barthez ve Bixente Lizarazu, üstü kapalı bir şekilde milli takımı bırakmak istediklerini ima etmişler ancak milli takımın yeni teknik direktörü Raymond Domenech, bu oyuncuların devam etmesini istediğini söylemişti. 
     Fransa Milli Takımı, 1998 yılında ülkelerinde yapılan Dünya Kupası'nı ve 2000 yılında Avrupa Şampiyonası'nı kazandıktan sonra 2002 Dünya Kupası'nda gruptan çıkmayı başaramamış ve bu yıl da Portekiz'de yapılan Avrupa Şampiyonası'nın çeyrek final maçında elenmişti. 
     
</TEXT>
</DOC>
