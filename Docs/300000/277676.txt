<DOC>
<DOCNO> 277676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun01.html </URL>
<DATE> 2004/10/06/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
ABD, Türkiye'nin AB üyeliğine destek yönünde lobi yapıyor... 
</HEADLINE>
<TEXT>

     ABD'nin, Başkan George W. Bush ve ABD Dışişleri Bakanı Colin Powell başta olmak üzere en üst düzeyde, Türkiye'nin Avrupa Birliği sürecine destek için yakın zamanda ''sofistike'' bir lobi faaliyeti izlediği öğrenildi. 
     Washington'daki diplomatik kaynaklardan edinilen bilgiye göre, başından beri Türkiye'nin AB üyelik sürecini destekleyen ABD'nin, Türkiye'nin nerede yer alacağı konusunda ''meşru bir ilgisi'' bulunuyor. 
     ABD'nin, geçmişte de kritik anlarda devreye girerek Türkiye lehine ''düğmeye bastığını'' hatırlatan bir diplomatik kaynak, buna AB'nin 1999 Helsinki zirvesini örnek verdi. 
     Aynı diplomatik kaynak, ''ABD'nin Türkiye'nin AB sürecine desteği tutarlı, açık, düzgün devam ediyor. ABD daha usturuplu, sofistike yaklaşımla Türkiye'nin AB'ye katılımını desteklediğini belirten girişimleri her seviyede yapıyor'' dedi. 
     Türkiye adına, ABD Başkanı Bush da dahil olmak üzere, Bush'un Ulusal Güvenlik Danışmanı Condoleezza Rice ve ABD Dışişleri Bakanı Colin Powell gibi çok üst düzeyde AB nezdindeki muhataplarla girişimlerde bulunulduğu belirtiliyor. ABD'nin bu girişimlerini, AB'li muhataplarını huzursuz etmeyecek, tepki yaratmayacak dikkatle gerçekleştirdiği ve bu yüzden istenen etkiyi karşıladığı yorumu yapılıyor. Türkiye'nin, ABD'nin gösterdiği bu çabaları memnuniyetle karşıladığı belirtiliyor. 

     
</TEXT>
</DOC>
