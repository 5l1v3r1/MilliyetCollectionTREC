<DOC>
<DOCNO> 298953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sontur09.html </URL>
<DATE> 2004/12/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Uzayan 6'ncı parmağı 3'üncü kez kesilecek 
</HEADLINE>
<TEXT>

     Alev GÜRSOY DHA 

SİVAS'ın Yıldızeli İlçesi'ne bağlı Yusufoğlan Köyü'nde yaşayan 6 yaşındaki Burhan Çınar'ın, sürekli uzayan sol elindeki altıncı parmağı 3'üncü kez kesilecek. 
     Anne ve babası akraba evliliği yapan Burhan Çınar, her iki eli de altı parmaklı olarak doğdu. Ellerindeki fazla parmakları ameliyatla kesilen Burhan Çınar'ın, sol elindeki parmağı bir süre sonra tekrar uzadı. Küçük çocuğun 6'ncı parmağı ikinci bir ameliyatla kesildi. Ancak, kesilen parmağı tekrar uzayan Burhan Çınar, önümüzdeki hafta ameliyat edilmek üzere Sultan 1'inci İzzettin Keykavus Devlet Hastanesi Ortapedi Servisi'ne yatırıldı. 
     Ortopedi Servisi doktorlarından Osman Konukalp, Burhan Çınar'ın tıp dilinde Holi daletilim' adı verilen genetik bir hastalığı olduğunu söyledi. Dr. Konukalp, hastalığa genellikle akraba evliliklerinde rastlandığını belirterek, "Bu hastalıkta ellerde fazladan parmaklar çıkar. Ameliyatla giderilmesi mümkün. Ancak, Burhan Çınar'da farklı. Doğuştan uzayan parmağı kesmemize rağmen yeniden uzuyor, kesilen yerlerde enfeksiyonlar oluşuyor. Aslında kesilen parmağın bir daha uzamaması gerekir. Burhan'ın parmağının 3'üncü ameliyattan sonra bir daha uzamayacağını sanıyoruz'' dedi. 
     Burhan'ın annesi Songül Çınar da, "Eşim İbrahim ile akraba evliliği yaptık. Bu nedenle ilk çocuğumuz öldü. İkinci çocuğumuz Burhan'ın ise doğduğunda her iki elinde 6'ncı parmaklar vardı. Sağ elindeki parmak kesildi ve bir daha uzamadı. Ancak, sol elindeki 6'ncı parmak iki ameliyata rağmen yeniden uzuyor. İnşallah bu ameliyat son olur'' diye konuştu. 
     
</TEXT>
</DOC>
