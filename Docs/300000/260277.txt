<DOC>
<DOCNO> 260277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo22.html </URL>
<DATE> 2004/08/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Konyaspor'da Zafer Biryol'un formsuzluğu teknik heyeti korkutuyor 
</HEADLINE>
<TEXT>

     Sakatlıkları nedeniyle hazırlık maçlarında oynayamayan ve bugüne kadar antrenmanlara katılamayan Zafer Biryol ve Muhammed Hanifi'nin formsuzluğu teknik heyeti korkutuyor. 
     Teknik Direktör Sakıp Özberk, Galatasaray maçı hazırlıklarının çok iyi geçtiğini, yakalanan havanın kendisini mutlu ettiğini söyledi. 
     Galatasaray'ın geçen yıla oranla daha iyi konumda olduğunu oynadığı son maçta Porto'yu yenerek ortaya koyduğunu ifade eden Özberk, ''Biz de son yaptığımız hazırlık maçında lige hazır olduğumuzu gösterdik'' dedi. 
     Geçen yıla göre performanslarının daha iyi olduğunu dile getiren Özberk, şunları söyledi 
     ''Sahada yardımlaşma yüksek düzeyde. Tek sorunumuz hücumda çoğalamıyoruz, yakaladığımız pozisyonları değerlendiremiyoruz. Hazırlık maçlarında bu açıkça görüldü. Bunda Zafer Biryol ve Muhammed Hanifi'nin eksikliği etkili oldu. Şimdi önümüzde Galatasaray maçı var. Bu iki futbolcumuz da hazırlık maçlarında ve antrenmanlarda yer almadığı için hem kondisyon hem de taktik açıdan eksik.'' Bu durumun kendilerini endişelendirdiğini vurgulayan Özberk, Galatasaray gibi bir takım karşısında hücumda etkili olmak gerektiğini bildirdi. 
     Özberk, bu yüzden hücumda yaşanan sorunu maç gününe kadar çözmek zorunda olduklarını ifade ederek, ''Zafer Biryol, kendisini hazır hissederse takımda yer alabilir. Biryol ve Hanifi'nin Galatasaray'a karşı oynamasını istiyorum, ancak durum ne gösterir bilemem'' diye konuştu. 
     Özberk, lige yüksek moralle girmek için galibiyetle başlamayı istediklerini belirterek, sarı-kırmızılı takımı İstanbul'da yenerek 3 puanla dönmeyi hedeflediklerini sözlerine ekledi. 
     
</TEXT>
</DOC>
