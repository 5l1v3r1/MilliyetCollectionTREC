<DOC>
<DOCNO> 280501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/ekonomi/eko03.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan tahvili piyasaları vurdu 
</HEADLINE>
<TEXT>


ABD'ye ilişkin kaygıların artması kuru 1.2920'ye taşıdı. ABD tahvilinde satışın devam etmesi halinde Türkiye'deki piyasaların olumlu olması beklenmemeli 

SONGÜL HATISARU Finans atölyesi 

ABD ekonomisine ilişkin kaygılar artıyor. Dün akşam saatlerinde alım gelse de geçen haftadan bu yana ABD'nin 10 yıllık tahvillerinin faizi dalgalanıyor. Greenspan'in de vurgu yaptığı gibi ABD ekonomisinde cari açıktan çok, bütçe açığı tedirginlik kaynağı. Çünkü aynı zamanda cari açıkla uğraşan Amerika'nın bu açığı kapatmak için diğer ülkelerden yardım alması global piyasalar ve ekonomiler açısından normal karşılanırken, Amerika aynı desteği bütçe açığı konusunda gözlemleme şansına sahip değil. 

Eurobonda satış geldi 
ABD'de son olarak dış ticaret verisinin de beklentilerin 2 milyar dolar üstünde gelmesi gelişmekte olan piyasaları vurdu. Brezilya ve Rusya bonolarına gelen satış dalgasından Türk eurobondları da nasibini aldı. 
Gösterge 2030 vadeli Türk eurobondunun fiyatı 143 dolardan 139 seviyesine geriledi. İç piyasada da yabancı kaynaklı taleple dolar kuru 1.2920 seviyesine kadar yükseldi. Gösterge bonoda da faiz 16.5 seviyesine yükseldi. 
ABD'de enflasyonist baskıların artacağına yönelik kaygılar arkasından bir faiz artırımını tetikleyeceği için gelişmekte olan piyasaları vuruyor. Özellikle ABD Merkez Bankası'nın FED yayımladığı raporlarda artık bu konuya dikkat çekmesi tedirginliği artırıyor. 
Aslında ABD'de gerçekleşen enflasyon oranlarında ciddi bir tehdit yok. Ancak ABD'ye mal satan AB'li ihracatçılar güçlenen euro karşısında güç durumda. Büyümesi ihracata bağlı AB'li ihracatçıların k r marjlarını düşürerek, fiyat artışlarını yansıtmayarak satış yapmanın sonuna geldiği söyleniyor. 
Dolayısıyla eurodaki değerlenme nedeniyle maliyet baskıları bir şekilde hissedilmeye başlanacak. Amerika'da, AB ülkelerinden ithal edilen mallardan kaynaklı bir enflasyonist baskı yaşanma olasılığı artıyor. Diğer yandan 55 dolar civarlarında fikslenmiş görünen petrol fiyatları da ABD'li üreticilerin dayanma gücünü zorluyor. Petrolden kaynaklı maliyet artışları da ABD ekonomisi için risk yaratıyor. 

AB'den enflasyon ithali 
Şubat ayında başlayıp mart ayında da devam eden petroldeki yükselişin etkileri daha çok nisan enflasyonu üzerinde etkili olacak. Bu nedenle biz mart ayındaki FED toplantısında faizin çeyrek puanlık artırımla sınırlı kalacağı düşüncesindeyiz. 
Bu senaryoya göre FED yaz aylarında enflasyon gelişmelerine göre faiz artırımlarını daha uzun süre sürdürebilir. 

Yabancılar borsada sattı Dış piyasalardaki olumsuz hava bir süredir sıkışık olan borsaya da satış getirdi. Endeks yüzde 2.31'lik düşüşle 26 bin 936 puana geriledi. Global piyasalardaki havanın her an bozulma potansiyeli taşımasından tedirgin olan yabancıların dün satışları hissedildi. 
Borsa çevreleri yabancıların risklerini azaltmak için k r realizasyonu amaçlı işlemler yaptıklarını söylüyor. Borsa, faiz ve döviz piyasasında yönü tamamıyla yabancıların belirleyeceğini söyleyebiliriz. Yabancıların pozisyon değişikliğine gitmesi durumunda borsadaki düşüşün devamı, dolarda ise bir miktar yükseliş beklenebilir. 
Öte yandan yüksek çıkan şubat ayı dış ticaret rakamının ardından bugün açıklanacak olan ABD'ye sermaye girişini gösteren veri çok önemli olacak. Verinin 50 milyar doların altında çıkması yabancı fonların ABD'nin dış ticaret açığını finanse etme isteklerinin azalması şeklinde yorumlanabileceğinden piyasadaki dalgalanmanın boyutu artabilir. 


</TEXT>
</DOC>
