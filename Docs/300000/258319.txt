<DOC>
<DOCNO> 258319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur19.html </URL>
<DATE> 2004/07/26/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hızlandırılmış tren kazasına protesto .. 
</HEADLINE>
<TEXT>

     Sakarya'da meydana gelen tren kazasını protesto etmek amacıyla çeşitli sivil toplum örgütleri, TCDD Genel Müdürlüğü önünde eylem yaptılar. 
     Halkevleri Derneği, Özgürlük ve Dayanışma Partisi ÖDP , Pirsultan Abdal 2 Temmuz Derneği, 78'liler Ankara Girişimi üyesi olduğu bildirilen grup, Sakarya'da meydana gelen tren kazasında, sorumluluğun, 'sadece makinistlerde olduğu iddiasının gerçeği yansıtmadığını' savunarak hükümeti protesto etti. 
     TCDD Genel Müdürlüğü önünde yapılan protestoda, Halkevleri Genel Başkanı Abdullah Aydın, ''Hızlandırılmış tren kazasında, tüm suç demiryolu emekçilerinin üstüne yıkıldı. Bu uygulama AK Parti hükümetinin uygulamalarının ne kadar yanlış olduğunu gösteriyor'' dedi. 
     Hızlandırılmış tren kazasında yaşamını yitiren vatandaşlara Allah'tan rahmet, yakınlarına da başsağlığı dileğinde bulunan Aydın, ''Hızlandırılmış tren uygulaması, bilimsel çerçeveler ışığında gerçekleşmiş olsaydı, bu gibi üzücü sonuçlar doğmazdı. AKP halka bunun hesabını vermeli'' diye konuştu. 
     TCDD Genel Müdürlüğü önünde, ''Facianın sorumlusu AKP hükümetidir'' yazılı pankartı açan grup, kazanın sonucunu, yargıya taşıyarak, hükümeti mahkemeye vereceklerini ifade ettiler. 
     
     ''ARİFOĞLU ÖĞRENCİLERİ İLE YAŞAYACAK'' 
     Protestoda konuşan, 78'liler Ankara Girişimi üyesi Hüseyin Gevheri ise kazada yaşamını yitiren, dernek üyesi Muhammet Arifoğlu'nun, talihsiz ölümünün sorumluluğunun, makinistlere bırakılmasının hükümetin gerçek yüzünü ortaya çıkardığını söyledi. 
     Gevheri, Arifoğlu'nun eğitim alanında yaptığı çalışmalarla her zaman anılacağını belirterek ''Türk eğitim sisteminde, bilime, insana önem veren arkadaşımız Muhammet Arifoğlu, yetiştirdiği öğrencileri ile yaşayacak'' dedi. 
     Protestocular, basın açıklamasının ardından olaysız dağıldı. 
     
</TEXT>
</DOC>
