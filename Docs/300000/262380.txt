<DOC>
<DOCNO> 262380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun45.html </URL>
<DATE> 2004/08/11/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
İsrail 4 yılda 2553 Filistinli'yi öldürdü 
</HEADLINE>
<TEXT>

     Filistin sorununu görüşen Birleşmiş Milletler BM Güvenlik Konseyi'ne brifing veren BM Genel Sekreteri Kofi Annan'ın Siyasi İşlerden Sorumlu Yardımcısı Kieran Prendergast, Ortadoğu Barış Süreci'ne dair son aylarda olumlu gelişme sağlanamadığını belirterek, son dört yılda İsrail saldırılarında ölen Filistinlilerin sayısının 25'e ulaştığını söyledi. 
     Bir işgalci güç olarak İsrail'in Filistin'deki sivillerin ve bu sivillere ait mülklerinin korunmasına dair uluslararası yükümlülüklerini yerine getirmediğini ifade eden Prendergast, Filistinli sivillerin İsrail operasyonlarının kurbanı olmaya devam ettiğini kaydetti. 
     Özellikle Filistinlilere ait evlerin İsrail askerleri tarafından yıkılmasının bir kolektif cezalandırma yöntemi olarak endişe yarattığını söyleyen Prendergast, İsrail kadar Filistin Yönetimi'nin de uluslararası hukuk, uluslararası insan hakları kuralları ve Ortadoğu Yol Haritası bağlamında sivillerin korunmasına yönelik yükümlülüklerinin bulunduğunu ifade etti. 
     Prendergast, Filistin Yönetimi'nin bu yükümlülükleri yerine getiremediği için İsrailli sivillerin de saldırıların kurbanı olduğunu kaydetti. 
     Ortadoğu'da gidişatın endişe verici olduğuna dikkat çeken Prendergast, sadece geçen ay içinde 54 Filistinlinin öldürüldüğünü, 400 Filistinliyle 23 İsraillinin yaralandığını söyledi. Prendergast Eylül 2000'den bu yana ölen Filistinli sivil sayısını 25 olarak açıklayarak, bu süre içinde ölen İsrail vatandaşlarının sayısının 149 olduğuna dikkat çekti. 
     İsrail'i ayrım yapmaksızın güç kullanmakla ve yargısız infazlar yapmakla eleştiren Prendergast, İsrail saldırılarında ölen siviller arasında çok sayıda çocuk olduğunu kaydetti ve İsrail'in bu tür saldırılarına ilişkin çok sayıda örnek verdi. 
     Filistin Yönetimi'ni de eleştiren Prendergast, Filistin Yönetimi'ni ihtiyaç duyulan reformları yerine getirmekte yavaş davranmakla suçladı ve yapılan reformları ''kozmetik reformlar'' olarak nitelendirdi. 
     İsrail'i yeni yerleşim politikalarına son vermeye çağıran Prendergast, tarafları ateşkes ilan ederek, soruna Ortadoğu Yol Haritası çerçevesinde siyasi diyalog yoluyla çözüm bulmaya çağırdı. 
     
</TEXT>
</DOC>
