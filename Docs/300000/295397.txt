<DOC>
<DOCNO> 295397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/siyaset/asiy.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kıbrıs'la şahsen ilgileneceğim' 
</HEADLINE>
<TEXT>


Rusya lideri Putin, Sezer'le görüşmesinde uluslararası sorunları sayarken Kıbrıs'ı listeye dahil etmedi 

Utku Çakırözer - Ankara 


Cumhurbaşkanı Ahmet Necdet Sezer'e, Kıbrıs Türkleri üzerindeki ambargoların kaldırılması için "şahsen ilgileneceğim" diyen Rusya Devlet Başkanı Vladimir Putin, basın toplantısında işbirliği konularını sayarken Kıbrıs'a yer vermedi. Putin, Ankara'dan terörizm konusunda beklediği desteği almayı da başardı. 
Sezer, Putin'le görüşmesinde, KKTC'ye uygulanan ambargonun kaldırılması için destek istedi. Putin'in "Biz de izolasyonun kalkmasından yanayız" yanıtı üzerine Sezer, "O zaman bunu somut olarak gösterin" diyerek, BM Güvenlik Konseyi'nde veto hakkı bulunan Rusya'nın inisiyatif kullanmasını istedi. Adada yapılan referandumda Türklerin çözüm için "evet", Rumların "hayır" oyu kullandığını anımsatan Putin de, Sezer'in isteğine "Konuyla şahsen ilgileneceğim" diyerek olumlu yaklaştı. 

Deklarasyonda yok 
Ortak basın toplantısında Putin, iki ülkenin yaklaşımlarının birbirine yakın olduğu uluslararası sorunları "Irak, Afganistan, Ortadoğu ve Kafkaslar" olarak sıralarken, Kıbrıs'ı listeye dahil etmedi. Sezer ve Putin'in imzaladığı "Dostluğun Derinleştirilmesi" adlı 5 sayfalık deklarasyonda da "Kıbrıs sorunu"na atıfta bulunulmadı. 
Ancak Putin, Rusya'nın Çeçenlere karşı yürüttüğü mücadelede Ankara'dan beklediği desteği alarak ülkesine döndü. 
Çankaya Köşkü'nde önceki akşam terörle mücadelede ikili mekanizmaların "çok etkin kullanılacağını" açıklayan Sezer, dün de Beslan'daki terör eylemini kınadı. Deklarasyonda da terörle mücadeleye bir paragraf ayrılarak, "1992 ve 1996 tarihli terörle mücadele anlaşmalarıyla kurulan işbirliği mekanizmalarının etkin şekilde işletilmesi hususunda kararlı" olunduğu vurgulandı. 
Sezer'in mesajları üzerine Putin, Türkiye ile Rusya'nın terörle mücadeledeki yaklaşımının "aynı" olduğunu belirterek, "Manevi ve siyasi desteğe" teşekkür etti. 
Putin Ankara'da Rus gazetecilere yaptığı açıklamada da, "Türkiye'nin terörle mücadeledeki tavrı samimi" dedi. Türkiye ve Rusya arasında bu konuda önemli bir çelişki bulunmadığını ifade eden Putin, "Bu uluslararası terörizmle mücadele konusunda da geçerli" diye konuştu. 


</TEXT>
</DOC>
