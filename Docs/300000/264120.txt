<DOC>
<DOCNO> 264120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/soneko44.html </URL>
<DATE> 2004/08/17/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Borsada işlem gören hisse senetleri ortalama yüzde 3.33 değer kazandı 
</HEADLINE>
<TEXT>

     Borsa'da işlem gören hisse senetleri, bugün ortalama yüzde 3.33 değer kazandı. 
     İstanbul Menkul Kıymetler Borsası İMKB Ulusal 100 Endeksi, 1. seansta, 184.85 puan artarak 19,017.00 puandan, 2. seansta ise 442.72 puan artarak 19.459.72 puandan kapandı. 
     Endeksin günlük artışı 627.57 puan ve yüzde 3.33 olarak hesaplandı. 
     Kredi derecelendirme kuruluşu Standard And Poor's'un Türkiye'nin uzun vadeli döviz cinsinden kredi notunu B 'dan BB -'ye yükseltmesi, ilk seansda 19 bin puanı aşan endeksdeki yükselişi 19.400 puan seviyesinin üzerine taşıdı. 
     Hisse senetleri piyasasında toplam 783.2 trilyon liralık işlem hacmi oluştu. 
     
     DÖVİZ 
     İstanbul'da serbest piyasada dün 1 milyon 463 bin liradan kapanan dolar, güne 1 milyon 465 bin liradan, 1 milyon 805 bin liradan kapanan euro 1 milyon 808 bin liradan başladı. 
     Kapanışta doların satış fiyatı 1 milyon 456 bin lira, Euro'nun satış fiyatı 1 milyon 793 bin lira oldu. 
     Merkez Bankası, doların bugünkü efektif kurunu alışta 1 milyon 452 bin 88 lira, satışta 1 milyon 462 bin 304 lira olarak açıkladı. 
     Böylece dolar, Merkez Bankası'nın dünkü kurlarına göre, TL karşısında alışta 712 lira, satışta 717 lira değer kazandı. 
     
     HAZİNE İHALESİ 
     Hazine, bugün gerçekleştirdiği 189 gün vadeli Türk Lirası cinsinden iskontolu bono ihalesinde 1 katrilyon 543.6 trilyon liralık net satış yaparken, ortalama bileşik faiz oranı yüzde 24.28 oldu. 
     5 gün vadeli Türk lirası cinsinden iskontolu devlet tahvili ihalesinde ise 1 katrilyon 559.3 trilyon liralık net satış gerçekleştirildi. İhalede, ortalama bileşik faiz yüzde 24.88 olarak belirlendi. 
     
     TAHVİL-REPO 
     İMKB Tahvil ve Bono Piyasası Kesin Alım Satım Pazarı'nda işlem gören 22 Şubat 2006 vadeli tahvilin bugün valörlü işlemlerinde basit getiri yüzde 26.57, bileşik getiri yüzde 25.01 oldu. 
     Bu kağıdın bugün valörlü işlemlerinin bileşik getirisi, dünkü kapanışa göre 0.06 puan geriledi. 
     İMKB Tahvil ve Bono Piyasası Repo Pazarı'nda gecelik faiz tek oran yüzde 22.00'den gerçekleşti. 
     
</TEXT>
</DOC>
