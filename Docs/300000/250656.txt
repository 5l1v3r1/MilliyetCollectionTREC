<DOC>
<DOCNO> 250656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur56.html </URL>
<DATE> 2004/06/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Yalova'da şüpheli bir çantadan bomba çıktı... 
</HEADLINE>
<TEXT>

     Yalova'da bir otomobil galerisinin yakınında bulunan çantanın içinden, zaman ayarlı boru tipi bomba çıktı. 
     Yalova Emniyet Müdürlüğü yetkililerinden aldığı bilgiye göre, Yalova-Bursa karayolunun 4. kilometresindeki bir otomobil galerisinin yakınlarında şüpheli çanta olduğu ihbarını alan polis, olay yerinde güvenlik önlemi aldı. 
     Bölgeye çağrılan bomba uzmanı tarafından fünye ile patlatılan çantada, zaman ayarlı boru tipi bomba olduğu belirlendi. 
     Yetkililer, yapılan incelemede, bombada, ana patlayıcı olarak el yapımı gübre ve mazot karışımı, anahtar sistemi olarak da elektronik bir zamanlayıcı kullanıldığının anlaşıldığını bildirdiler. 
     Yalova Emniyet Müdürü Ahmet Çokgüler, olayla ilgili soruşturmanın geniş çaplı olarak sürdürüldüğünü söyledi. Çokgüler, bomba parçalarının İstanbul Emniyet Müdürlüğü Kriminal Laboratuvarı'na gönderildiğini kaydetti. 

     
</TEXT>
</DOC>
