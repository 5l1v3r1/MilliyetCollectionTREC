<DOC>
<DOCNO> 252026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/dunya/axdun01.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Adi suçlu Saddam idamla yargılanacak 
</HEADLINE>
<TEXT>


DIŞ HABERLER SERVİSİ 


Irak'ın eski Devlet Başkanı Saddam Hüseyin 68 ve ABD'nin yakaladığı eski rejimin en üst düzey 11 yöneticisinin hukuki gözetimi, ABD'lilerden Iraklılara geçti. Başbakan İyad Allavi'nin bürosundan yapılan tek cümlelik açıklamada, Irak yönetiminin dün Saddam ve adamlarının hukuki gözetimini devraldığı belirtilirken, şimdiye kadar ABD'nin elinde "savaş suçlusu" kabul edilen Saddam ve adamlarının hukuki pozisyonu da "adi suçlu"ya dönüştü. 
Irak yönetimi, dün ayrıca Amerikalı eski yönetici Paul Bremer'in askıya aldığı idam cezasını yeniden yürürlüğe sokarak, Saddam'ın idam cezasına çarptırılmasının yolunu açtı. 
Saddam ve yardımcılarını yargılamak için kurulan özel mahkemenin başkanı Salim Çelebi, haklarını anlatmak ve bundan sonra ne olacağını söylemek için dün Saddam'la görüştüğünü belirtti. Kilo kaybettiği ve çok sinirli olduğu görülen Saddam'ın sağlık durumunun iyi olduğunu söyleyen Çelebi, "Günaydın. Ben Saddam Hüseyin El Mecid, Irak Devlet Başkanı" dedikten sonra bazı sorular sorup soramayacağını sordu. Saddam'a soruları için yarına bugün kadar beklemesi söylendi" dedi. Eski yönetimin üst düzey yetkililerinin çoğunun sinirli ve huzursuz göründüğünü kaydeden Çelebi, Halepçe katliamının sorumlusu "Kimyasal Ali" lakaplı Ali Hasan El Mecid'in özellikle tedirgin olduğunu vurguladı, "Çok korkmuş görünüyor ve titriyordu" dedi. 
Hukuki gözetimi Iraklılara devredilen eski rejimin 11 üyesi arasında, eski Irak Başbakan Yardımcısı Tarık Aziz, "Kimyasal Ali" lakaplı Ali Hasan El Mecid, eski Devlet Başkan Yardımcısı Taha Yasin Ramazan ve Saddam'ın 2 üvey erkek kardeşi bulunuyor. 

Naklen duruşma 
Irak'ın Ulusal Güvenlik Danışmanı Muvaffak El Rubeyi ise Saddam duruşmalarının radyo ve TV'den canlı yayımlanacağını söyledi. Saddam'ın davayı bir siyasi oyuna çevirmesine izin vermeyeceklerini belirten El Rubeyi, Irak Özel Mahkemesi'nin idam cezası verebileceğini belirtti. 
Yetkililer, iddianamenin 30 bin belgenin incelenmesiyle hazırlanacağını söylediler. 4 - 5 aydan önce başlaması beklenmeyen duruşmalarda Saddam'ın zulmüne uğramış binlerce Iraklının tanık olarak dinlenmesi de söz konusu. 

Nereden nereye... 

Bir zamanlar Irak'ın mutlak h kimi, ağzından çıkan her sözü kanun olan Saddam Hüseyin, dün hukuki gözetimi Irak yönetimine devredilince adi suçlu statüsüne düştü. 24 yıllık saltanatında işlediği suçlar için idamla yargılanacak devrik diktatörün duruşmaları naklen yayımlanacak 

12 farklı suç yöneltilecek 

Saddam ve 11 kişi bugün yargıç karşısına çıkarılacak ve haklarındaki iddialar yüzlerine okunacak. Bağdat'ta bir saat kulesinde Iraklı yargıçlar karşısına çıkacak olan Saddam ve adamları filme alınacak ve daha sonra bu film kamuoyuna gösterilecek. Saddam ve adamlarına yöneltilecek 12 suçlamadan bazıları şunlar 
1988'de 5 bin Kürt'ün zehirli gazla öldürüldüğü Halepçe katliamı. 1991'deki Şii katliamı. 1983'te Barzani'nin aşiretinden 5 bin Kürt'ün öldürülmesi. 1990'da Kuveyt'in işgali. 1980 - 1988 Irak - İran Savaşı. 
Adi suçlu durumuna düşerek Cenevre Konvansiyonu'nun tanıdığı haklardan mahrum kalan Saddam, Iraklılar fiziksel gözetimini devralmaya hazır olana kadar Amerikalıların denetimindeki cezaevinde kalmaya devam edecek. 


</TEXT>
</DOC>
