<DOC>
<DOCNO> 262189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur44.html </URL>
<DATE> 2004/08/10/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Çorum'da grizu patlaması .. 4 işçi göçük altında... 
</HEADLINE>
<TEXT>

     Çorum'un Bayat İlçesi'ne bağlı Karakaya Köyü'nde özel bir şirkete ait kömür ocağında grizu patlaması sonucu 7 işçi göçük altında kaldı. İşçilerden 3'ü yaralı olarak kurtarılırken, Çorum Vali Vekili Şahin Bayhan, toprak altındaki 4 işçinin öldüğünü tahmin ettiklerini söyledi. 
     Bayhan, AA muhabirine yaptığı açıklamada, Karakaya Köyü'nde faaliyet gösteren Bal Kardeşler adlı şirketin Kömür Ocağı'nda saat 14.00 sıralarında grizu patlaması meydana geldiğini ve ilk anda 7 işçinin göçük altında kaldığını söyledi. 
     Bayhan, patlamanın ardından bölgeye Çorum Sivil Savunma timleri, Amasya Yeniçeltek ve Dodurga Kömür işletmeleri Bölgesel Kurtarma timleri, Çorum İtfaiyesi ve Bayat İtfaiye ekiplerinin gittiğini bildirdi. Bayhan, göçük altında kalan işçilerden Arif Kayıp, Osman Sarı ve Selahattin Katrancı'nın yaralı olarak çıkarıldığını söyledi. 
     Kurtarma çalışmalarının Bayat Kaymakamı Ali Akça başkanlığında yürütüldüğünü vurgulayan Bayhan, ''Patlama sonrası oluşan gaz nedeniyle ocağa inilemedi. Bölgeye oksijen tüpleri ve maske gönderdik. Ancak göçük altında kalan diğer işçiler Ali Gedik, Ramazan Sarı, Hıdır Aktaş ve Yüksel İpek'in öldüğünü tahmin ediyoruz'' dedi. 
     Vali Vekili Bayhan, yaralı işçilerden Yüksel İpek'in Çorum Devlet Hastanesi'ne, Arif Kayıp ve Osman Sarı'nın ise Bayat Devlet Hastanesi'nde tedavi altına alındığını kaydetti. 
     
</TEXT>
</DOC>
