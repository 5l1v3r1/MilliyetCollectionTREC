<DOC>
<DOCNO> 281679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonyas30.html </URL>
<DATE> 2004/10/19/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
BBC, Noel Baba'yı araştırıyor... 
</HEADLINE>
<TEXT>

     BBC Televizyonu, Patara'da doğan ve Demre'de ölen Aziz Nicolaus'un Noel Baba hayatını konu alan belgeselin çekimi için Antalya'da. 
     BBC'nin prodüktör Simon Young yönetimindeki 8 kişilik ekibi, Aziz Nicolaus'un doğduğu Patara Antik Kenti ile öldüğü ve mezarının bulunduğu Kale Demre İlçesi'nde çekim yaptı. 24 Aralık'ta, Hıristiyanların kutsal günü ''Chrismas''ta yayınlanacak belgesel kapsamında, İtalya'nın Bari Üniversitesi Öğretim Üyesi ve Bari'deki Aziz Nicolaus Enstitüsü'nden Prof. Dr. Francesco Introna da Türkiye'ye geldi. 
     Prof. Dr. Introna, Noel Baba Vakfı Yönetim Kurulu Başkanı Muammer Karabulut ile bir tartışma programının çekimine de katıldı. 24 Aralık'ta BBC'de yayınlanacak programda, Aziz Nicolaus'un kemiklerinin 1087 yılında İtalyan korsanlar tarafından Demre'deki mezarından kaçırılması ve kaçırılan kemiklerin Türkiye'ye iadesi tartışıldı. 
     Noel Baba Vakfı Başkanı Karabulut programda, Aziz Nicolaus'un kemiklerinin Türkiye'ye ait olduğunu ve kemiklerin yeniden mezara konulmasını istediklerini belirterek, ''Tarihte bir hata yapılmış. Bunun hiçbir dinde yeri yok. Tarihte yapılan hataların sıkıntılarını hep çekiyoruz. Doğu ve Batı'nın kaynaşması açısından, tarihte yapılan bu hata telafi edilmeli ve Noel Baba'nın kemikleri ait olduğu yere iade edilmelidir'' diye konuştu. 
     Francesco Introna da kemiklerin Demre'deki mezarından alınarak, Bari'ye götürüldüğünü inkar edemeyeceklerini ifade ederek, ''Ama bugün Bari'de bu kemiklerin iadesine karar verebilecek bir irade ve otorite mevcut değil. Bu kararı vermek çok güç'' dedi. 
     Prof. Introna, tarihte bir hata yapıldığını ve kemiklerin Bari'ye götürülmesinin üzerinden 900 yılı aşkın bir süre geçtiğine değinerek, ''Bu kemikler, mezarında olsaydı daha anlamlı olurdu. Ancak maalesef bugün uygar insanlar bu hatayı telafi edemiyor'' görüşünü dile getirdi. 
     
</TEXT>
</DOC>
