<DOC>
<DOCNO> 270430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonsiy16.html </URL>
<DATE> 2004/09/09/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
AKP'den Cumhurbaşkanı'na eşsiz davet' protestosu 
</HEADLINE>
<TEXT>

     ANKARA Milliyet 

TBMM Başkanı Bülent Arınç ve Başbakan Recep Tayyip Erdoğan, kendilerine eşsiz davetiye gönderilmesi nedeniyle Cumhurbaşkanı Ahmet Necdet Sezer'in oğlu Levent Sezer'in Çankaya Köşkü'nde yapılacak olan düğün törenine katılmayacak. 
     Sezer, kamusal alan hassasiyeti nedeniyle eşleri türbanlı olan TBMM Başkanı'nı, Başbakan'ı, bakanları ve milletvekillerini Çankaya Köşkü'ndeki tüm resmi resepsiyonlara ve yemeklere eşsiz davet ediyor. Oğlu Levent Sezer ile müstakbel gelini Evren Altunay'ın düğün töreni için Çankaya Köşkü'nü tercih eden Sezer, Arınç'ın eşi Münevver Arınç ve Erdoğan'ın eşi Emine Erdoğan'ın türbanlı olması nedeniyle düğün davetiyelerini yine eşsiz gönderdi. 
     Sezer'in eşsiz daveti üzerine Arınç ile Erdoğan, Ankara dışı programlarını gerekçe göstererek, yarın gerçekleşecek olan düğün törenine katılmama kararı aldı. Arınç'ın programında "şehir dışı seyahat" yer alırken Erdoğan ise, yarın Tekirdağ'da katılacağı açılış törenlerinden sonra İstanbul'da işadamlarıyla akşam yemeğinde buluşacak. 
     Böylece düğün töreni, az sayıdaki davetli ile devlet protokolü olmadan aile arasında yapılacak. 
     Her türlü ikram, süsleme gibi düğün masraflarını kendi cebinden karşılayacak olan Sezer ise, oğlu Levent Sezer'in düğün masraflarıyla ilgili Cumhurbaşkanlığı'nın resmi bütçesinden hiçbir harcama yapmayacak. 
     Annesi Hatice Sezer'i kaybetmenin üzüntüsünü yaşayan Sezer'in, oğlu Levent Sezer ve gelini Evren Altunay'dan da sade bir düğün töreni olmasına özen gösterilmesini istediği öğrenildi. Evren Altunay'ın annesi Aynur Altunay ve babası Metin Altunay'ın da bu isteği anlayışla karşıladığı ifade edildi. 

     
</TEXT>
</DOC>
