<DOC>
<DOCNO> 260652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/ekonomi/eko01.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmam kararı' Erdoğan'da 
</HEADLINE>
<TEXT>


1.5 milyon memuru sözleşmeli personel kapsamına alacak çalışmada imam ve öğretmenler de listeye alındı. Ancak bu konudaki son kararı Bakanlar Kurulu'nda Başbakan'ın vermesi benimsendi 

ÖNDER YILMAZ Ankara 

Hükümet, memur kadrosundan sözleşmeli kapsamına alacağı yaklaşık 1.5 milyon personeli 12 grup, 278 unvana ayırarak belirledi. İlk gruba baştabip ve klinik şefini yerleştiren hükümet, son grupta hastabakıcı, mübaşir, postacı ve traktör sürücüsüne yer verdi. Milliyet, Başbakanlık'taki "Kamu Personeli Yasa Taslağı Çalışma Kurulu"nun, olgunlaştırdığı ve 2.5 milyon memurun merakla beklediği sözleşmeli personel listesine ulaştı. Ağustos sonunda Bakanlar Kurulu'nda ele alınması beklenen taslakta, devlette hizmet verecek personel "memurlar, sözleşmeliler, diğer kamu görevlileri, geçici personel ve işçiler" adı altında istihdam edilecek. Taslakta "sözleşmeli memur" tanımı şöyle yapıldı 
"Devletin, kamu iktisadi teşebbüslerinin ve diğer kamu tüzel kişilerinin yürütmekle yükümlü oldukları ve memurlarca yerine getirilmesi gerekmeyen kamu hizmetlerinin ifası amacıyla, bu kanunda belirtilen esaslar çerçevesinde sözleşme ile tam zamanlı ve kısmi zamanlı olarak çalıştırılan ve işçi sayılmayan personel." 
Çalışma Kurulu'nda, imamlar ve öğretmenlerin görevlerinden kaynaklanan stratejik konumları nedeniyle, "memur" statüsünde kalması tartışma yarattı. Yasanın bütünlüğü açısından sözleşmeli personel kapsamında bulunmaları gerektiği ifade edilen kurulda, son kararın Bakanlar Kurulu'nda Başbakan Recep Tayyip Erdoğan tarafından verilmesi benimsendi. 

Sözleşmeli personel 278 unvana ayrılacak Taslakta öngörülen 278 unvandan bazıları gruplarına göre şöyle 
GRUP - 1 Baştabip, klinik şefi 
GRUP - 2 Adli Tıp ihtisas dairesi uzmanı, başasistan, başmühendis, baştabip Yardımcısı, devlet sanatçısı, klinik şef yardımcısı, uzman tabip 
GRUP - 3 Asistan tabip, müşavir avukat, müşavir hazine avukatı, pratisyen tabip, tıpta uzmanlık tüzüğüne göre uzmanlık belgesi alanlar ile uzmanlık unvanını doktor aşaması ile kazanmış olanlar 
GRUP - 4 Avukat, bölge plancısı, deniz trafik klavuzu ve yardımcısı, diş tabibi, eczacı, hava trafik kontrolörü, hazine avukatı, laboratuvar şefi, mimar, mühendis, pilot, sanatçı, şehir plancısı, veteriner. 
GRUP - 5 Antropolog, arkeolog, astronom, biolog, çocuk gelişimcisi, din hizmetleri uzmanı, diyetisyen, ekonomist, film yapımcısı, fizikoterapist, fizyoterapist, hidrobiyolog, hidrolog, istatiskçi, jeofizikçi, jeolog, kimyager, matematikçi, öğretmen, paleontolog, pedagog, psikolog, radyoterapist, sistem analisti, sivil savunma uzmanı, vaiz, zoolog 
GRUP - 6 Aktüer, başuzman, Dışişleri bölge uzmanı, Dışişleri yabancı dil uzmanı, finansman uzmanı, gemi sörvey kurulu uzmanı, kaptan kütüphaneci, odyolog, teknik ressam, topograf. 
GRUP - 7 Bölge amiri, çevirici, din görevlisi, din işleri yüksek kurulu uzmanı, gümrük bölge amiri, imam - hatip, imam, itfaiye amiri, koruma ve güvenlik görevlisi amiri, kuran kursu öğreticisi, murakıp, musahhih, müezzin - kayyım, mütercim, raportör, sanat uygulatıcısı, tercüman, zabıta amiri. 
GRUP - 8 Gümrük kısım amiri, itfaiye başçavuşu, kısım amiri, zabıta başkomiseri. 
GRUP - 9 Amir, başhemşire, dalgıç, dekoratör, denetleme memuru, desinatör, eksper, gümrük memuru, infaz ve koruma başmemuru, itfaiye çavuşu, koruma ve güvenlik görevlisi şefi, muhasebeci, sağlık teknikeri, sosyolog, spiker, şef, tekniker, uçak elektronikçisi, uzman diğer gruplarda sayılmayanlar , yöneylemci, zabıta komiseri 
GRUP - 10 AIS memuru, amir yardımcısı, antrenör, çocuk eğitimcisi, deniz teknoloğu, dispeç, ebe, enformasyon memuru, FIC memuru, hemşire, icra memuru, itfaiye onbaşısı, kameraman, kartograf, kurgucu, laborant, makinist, muhasebeci yardımcısı, mutemet, ölçü ve ayar memuru, prospektör, repartitör, ressam, restoratör, sağlık memuru, sahne uygulatıcısı, sayman yardımcısı, senarist, şeftren, teknisyen, telsizci, veznedar, zabıta komiser yardımcısı. 
GRUP - 11 Adli memur, akardör, ambar memuru, animatör, anketör, apron memuru, arşivci, bandocu, bilgi işlem operatörü, daktilograf, ev ekonomisi, fotoğrafçı, gardfren, gemi adamı, grafiker, hostes, ışıkçı, idari memur, istidlalci, itfaiye personeli, kasiyer, katip, kolcu, kondoktör, konstrüktör, koruma ve güvenlik görevlisi, zabıta, makascı, makinist yardımcısı, manevracı, observer, orman muhafaza memuru, puantör, rasatçı, redaktör, tahsildar 
GRUP - 12 Aşçı, ateşçi, bahçıvan, bakıcı, barmen, bekçi, berber, postacı, garson, gassal, hastabakıcı, hayvan bakıcısı, hizmetli, iş makine sürücüsü, jaloncu, kaloriferci, kasap, koruyucu, masör, mübaşir, operatör, rasatçı yardımcısı, sağlık teknisyen yardımcısı, şoför. 


</TEXT>
</DOC>
