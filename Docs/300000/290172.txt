<DOC>
<DOCNO> 290172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonsiy03.html </URL>
<DATE> 2004/11/19/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türkiye'nin Irak'taki kayıpları İngiltere'yi yakalamak üzere 
</HEADLINE>
<TEXT>

     Türkiye'nin, Irak'ta verdiği kayıplar açısından ABD'nin en büyük ortağı İngiltere'yi yakalamak üzere olduğu belirlendi. İngiltere, Irak savaşından bu yana 74 askeri kayıp verdi. Şu ana kadar Irak'ta 63 Türk yaşamını yitirdi. 
     ABD Savunma Bakanlığı bilgilerine dayanılarak yapılan hesaplara göre, ABD liderliğindeki koalisyon, Mart 2003'den bu yana bin 358 asker yitirdi. Irak'ta bin 212 Amerikan ve 74 İngiliz askeri öldü. Koalisyonda yer alan diğer ülkeler ise, toplam 72 askeri kayıp verdi. 
     Irak savaşına katılmayan Türkiye'nin Irak'taki sivil kayıpları önemli düzeye ulaştı. Irak'ta şimdiye kadar ölen sivil Türklerin sayısı, 63'ü buldu. Ölenlerin büyük bir çoğunluğunun, bu ülkeye başta yakıt ve su olmak üzere, çeşitli malları taşıyan Türk kamyon şöförleri olduğu belirtiliyor. 
     Bu arada, ABD ve İngiltere'nin dışındaki koalisyon üyeleri arasında en çok askeri kaybı İtalya verdi. Şimdiye kadar Irak'ta 19 İtalyan askeri yaşamını yitirdi. İtalya'nın ardından 13 kayıp ile Polonya ve 11 kayıp ile İspanya geliyor. Ancak İspanya, Mart ayındaki hükümet değişikliğinin ardından Irak'tan çekildi. 

     
</TEXT>
</DOC>
