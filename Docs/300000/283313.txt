<DOC>
<DOCNO> 283313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/spor/axspo01.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şansımız geri döndü 
</HEADLINE>
<TEXT>


Teknik Direktör Vicente Del Bosque artık kazanmayı öğrendiklerini söyledi, "Beni en çok sevindiren yedek oyuncuların performansı. Takımdaki rekabet meyvesini yavaş yavaş vermeye başladı" dedi 

ORHAN YILDIRIM 


Doping etkisi 
BEŞİKTAŞ'TA farklı Ankaragücü galibiyeti derbi öncesi tam bir doping etkisi yarattı. Teknik Direktör Del Bosque, "Nihayet şans bizden yana döndü. Beni en çok sevindiren haftalardır yedek bekleyen oyuncularımın gösterdikleri performans. Takım içindeki yarış sahaya yavaş yavaş yansıyor. Fenerbahçe'nin lider olması bizim için önemli değil. Güçlü olduklarını kabul ediyorum ama biz de kazanmanın yollarını bulacağız" ifadelerini kullandı. 

Demirören umutlu 
BAŞKAN Yıldırım Demirören ise "Ankaragücü maçı bizim için dönüm noktasıydı. Artık kaybettiğimiz özgüven geri geldi. Bundan sonra oynayacağımız maçlara farklı duygular içinde çıkacağız" diye konuştu. Camiadaki birlik ve beraberliğin Beşiktaş'ı yakın zamanda zirveye taşıyacağını iddia eden Demirören, "Çıkışımızı Fenerbahçe maçında da devam ettirmek istiyoruz. Ancak hakem konusunda MHK'den dikkatli olmasını istiyoruz" dedi. 

'Hesabımız yok' 

YILLARCA Fenerbahçe formasını giyen ve cumartesi günü ilk kez eski takımlarına karşı mücadele verecek olan Tayfun Korkut, Ali Güneş ve Mustafa Doğan, "Beşiktaş'ın kazanması için terimizi son damlasına kadar akıtacağız" dediler. Üç oyuncu Fenerbahçe ile hiçbir hesapları olmadığını da belirttiler. Mustafa Doğan, "Fenerbahçe'de güzel günlerim geçti. Benim için farklı bir maç olacak. Kazanmaktan başka çaremiz yok" dedi. 

Röportaj yasağı 

SİYAH - Beyazlı futbolcular, Fenerbahçe maçına kadar kendilerine röportaj yasağı getirdiler. Yönetim Kurulu veya Teknik Direktör Del Bosque özel bir karar almamasına rağmen, kendi aralarında toplantı yapan Siyah - Beyazlı oyuncular, motivasyonlarının bozulmaması için derbi öncesi basına konuşmama konusunda ortak görüş bildirdiler. 

Oktay'dan MHK'ye mesaj 

'Bariz hatalar var' 
ASBAŞKAN Kıvanç Oktay, bu sezon maçlarını yöneten hakemlerin büyük bir bölümünün haftanın en düşük notunu aldığını, MHK'nin Fenerbahçe derbisinde atama yaparken dikkatli olmasını istedi. Oktay, "Bizler hakem camiasına saygılı olmak için özen gösteriyoruz. Ancak öyle bariz hatalar oluyor ki, tepki vermemek elde değil" dedi. 

Titiz atama isteği 
DERBİDE sıkıntıya meydan vermeyecek bir isim istediklerini kaydeden Kıvanç Oktay, "Bu konuda titiz davranılacağına eminim" dedi. Fenerbahçe maçının zor geçeceğine de değinen Oktay, "Rakibimiz rahat gol atan bir ekip. Ancak İnönü Stadı avantajını kullanmak istiyoruz. İlk yarı sonuna kadar artık puan kaybetmemeliyiz" diye konuştu. 


</TEXT>
</DOC>
