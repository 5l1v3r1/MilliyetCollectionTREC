<DOC>
<DOCNO> 254173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo22.html </URL>
<DATE> 2004/07/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Beşiktaş'ın genç umudu Serdar'ın idolü Sergen Yalçın 
</HEADLINE>
<TEXT>

     Beşiktaş'ın Avusturya kampında yer alan en genç futbolcusu Serdar Özkan, kendisine Sergen Yalçın'ı örnek aldığını söyledi. 
     Deneyimli ağabeylerinin birikimlerini kendisine aktarmaları sayesinde her gün yeni bir şeyler öğrendiğini kaydeden Serdar Özkan, siyah-beyazlı kulübün resmi internet sitesine yaptığı açıklamada, yakın ilgi nedeniyle genç yaşta önemli tecrübeler kazandığını ifade etti. 
     Kendisine Sergen Yalçın'ı örnek aldığını belirten 17 yaşındaki Serdar, ''Kalitesi tartışılmaz. Her gün ondan yeni bir şeyler öğreniyorum. Onu yakından takip etmeye çalışıyorum. Sahada neyi nasıl yapıyor, sürekli izliyorum. O benim idolüm. Yabancı futbolcular arasında ise Zidane'ı çok beğeniyorum'' dedi. 
     En büyük hayalinin Beşiktaş'ta sürekli oynamak ve bu forma sırtındayken şampiyonluk sevinci yaşamak olduğunu kaydeden genç futbolcu, ''Yurtdışında oynama fırsatı yakalarsam hayalimde Real Madrid var'' diye konuştu. 
     Teknik direktör Vicente Del Bosque hakkında da görüşlerini açıklayan Serdar Özkan, şunları kaydetti 
     ''Del Bosque gibi bir teknik adamla çalışmak her futbolcuya nasip olmaz. Gerçekten kendisi herkesin de bildiği gibi, genç oyunculara şans veren ve kendilerini ispatlamaları için onları teşvik eden bir hoca. Bu benim için büyük bir avantaj. Bu fırsatı en iyi şekilde değerlendirmek istiyorum.'' 
     
</TEXT>
</DOC>
