<DOC>
<DOCNO> 254654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/dunya/axdun01.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Usame'nin arkasında aile desteği var 
</HEADLINE>
<TEXT>


DIŞ HABERLER SERVİSİ 


Uluslararası İslamcı terör şebekesi El Kaide'nin lideri Usame bin Ladin'in İsviçre'nin Cenevre kentinde yaşayan yengesi Carmen bin Ladin, yazdığı "Inside the Kingdom - Krallığın İçinden" isimli kitapta garip davranışlı diye tanımladığı El Kaide liderini yerden yere vurdu. Carmen, Bin Ladin ailesinin söylenenin aksine Usame'ye yardım ettiğini öne sürdü. İsviçreli bir baba ile İranlı bir annenin kızı olan Carmen bin Ladin, Usame'nin 24 kardeşinden Yeslam ile 1974'te evlendi, ancak S. Arabistan'da 9 yıl yaşadıktan sonra kızlarıyla İsviçre'ye döndü. Yeslam ve Carmen'in boşanma davası 14 yıldır sürüyor. 

Bin Ladin'in gariplikleri 
Carmen bin Ladin, kitabında Usame bin Ladin'in garip tavırlarına örnek vermek için başından geçen bir de olayı anlattı. Carmen, Usame bin Ladin'in 70'lerin ortasında Suudi Arabistan'ın Taif kentindeki bir aile toplantısında, kavurucu sıcaktan bunalan ve su için ağlayan çocuğuna İslami terbiye amacıyla su şişesini vermeyerek suyu kaşıkla içirdiğini yazdı. Carmen, bir gün de Cidde'deki evlerine Usame'nin geldiğini, ancak kapıyı açtığında kendisiyle karşılaşan Usame'nin Arapça bir şeyler mırıldanarak arkasını dönüp gittiğini yazdı. 
Carmen kitabında Bin Ladin ailesinin, tam tersi söylemine rağmen Usame'yi desteklemeyi sürdürdüğünü de iddia etti. Carmen bin Ladin, Suudi prensleriyle Bin Ladin ailesinin çok gizli bir bağı ve ortaklıkları olduğunu da öne sürdü. 
Suudi Arabistan'ın en zengin ailelerinden olan Bin Ladin'lerin çok sayıda şirketi var. 


</TEXT>
</DOC>
