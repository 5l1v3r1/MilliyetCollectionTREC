<DOC>
<DOCNO> 286963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/guncel/agun.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiliseyi hedef tahtası yaptılar 
</HEADLINE>
<TEXT>


Van'daki 1000 yıllık Akdamar Kilisesi'nin kutsal kabartmaları, "atış talimi" yapan magandalar tarafından delik deşik edildi 

ŞÜKRAN PAKKAN Van 

Hıristiyan ve Musevilerin kutsal mek n olarak gördükleri Van Gölü'ndeki bin yıllık Akdamar Kilisesi, define arayıcıları ve silah talimcileri yüzünden harabeye döndü. Terörün en şiddetli olduğu dönemde bile, kutsal sayıldığı için binlerce turistin akın ettiği kilisedeki önemli kabartmaların bazıları kurşun delikleriyle kaplı. Geri kalanların çoğu ise, üzerindeki yazıların işaret olduğuna inanan hazine avcıları tarafından yıkılmış durumda. 
Hz. İsa ve Meryem başta olmak üzere, Tevrat ve İncil'de yer alan yüzlerce figürün kabartmalarla anlatıldığı duvarlardan oluşan kilise ve çevresinde kazmadık yer bırakılmadı. 
Kilise, sadece yaz aylarında ve mesai saatleri dahilinde Van Müzesi'ne bağlı bir bekçi tarafından korunuyor. Adaya kayıklarla gelen bazı kişiler de, atış talimleri sırasında kabartmaları kullanıyor. Yüzüncü Yıl Üniversitesi Fen Edebiyat Fakültesi Arkeoloji Bölümü Başkanı Prof. Dr. Veli Seçkin ise, "Halk, adada define olduğuna ilişkin bir söylentiye inandı. Aslı astarı yok, olan adaya oldu. Yıllar önce, müzenin bekçisi bile adada define ararken yakalanmış" dedi. 




</TEXT>
</DOC>
