<DOC>
<DOCNO> 281883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy18.html </URL>
<DATE> 2004/10/20/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
AB'nin genişlemeden sorumlu yeni üyesi "Müzakereler 10 yıl sürebilir" 
</HEADLINE>
<TEXT>

     Avrupa Birliği AB Komisyonu'nun genişlemeden sorumlu yeni üyesi Olli Rehn, ''Türkiye'nin üyeliğinin hem AB, hem de Türkiye'de yeni ufuklar açacağını, yeni meydan okumalar getireceğini'' bildirdi. 
     Rehn, Avrupa Parlamentosu AP Yeşiller EFA Grubu'nun İstanbul'da düzenlediği konferans kapsamındaki ''Komisyon Raporu ve Türkiye ile Müzakerelerin Başlaması Kararı'' konulu oturumda konuşma yaptı. 
     Sözlerine Atatürk'ü överek başlayan Rehn, ülkesi Finlandiya'da bazı aydın ve siyasetçilerin Atatürk'ü incelediklerini ve kendisinden etkilendiklerini vurguladı. 
     Atatürk'ün ülkesinde olmaktan duyduğu mutluluğu dile getiren Rehn, ''Benim ülkemde Atatürk, Türkiye'yi modernize eden Türk olarak tanınmaktadır. Atatürk'ün mirası çok çeşitli şekillerde yorumlanabilir. Eminim Atatürk, Avrupa'ya doğru dönmüş bir Türkiye'yi görmekten mutlu olurdu. 6 Ekim'de Avrupa Komisyonu kararında müzakerelerin başlaması tavsiyesinin verilmesinden de çok mutlu olurdu'' dedi. 
     Türkiye'nin AB'ye katılımının birliğin geleceğe dönük en önemli gündem maddelerinden biri olduğuna işaret eden Rehn, Türkiye'nin 1999'dan beri 5 yıllık dönemde anlamlı hukuki reformlar gerçekleştirdiğini bildirdi. Rehn, ''Birkaç ay önce Leyla Zana'nın Avrupa Parlamentosu'na gelerek, Saharov Ödülü'nü alıp parlamentoya hitap edebileceğini kim düşünebilirdi Ayrıca ölüm cezası kaldırıldı. Kürt dilinde ve diğer dillerde yayınlar başladı. Yeni ceza yasası çıkarıldı' diye konuştu. 
     ''Yine de temel özgürlükler, azınlık hakları, sendikalar, insan hakları konularında yapılması gereken bazı şeyler bulunduğunu'' ifade eden Rehn, ''önemli olanın, Türkiye'de yapılan reformların sürdürülebilir ve geri dönüşü olmayan reformlar haline getirilmesi olduğunu'' kaydetti. 
     ''Avrupa Komisyonu'nun raporunda 'siyasi kriterlerin ihlal edilmesi durumunda müzakerelerin askıya alınması' şeklinde hüküm bulunduğunu'' belirten Rehn, ''bunun AB yasasında mevcut olduğunu ve diğer ülkeler için de geçerliliği bulunduğunu'' bildirdi. 
     
     ''TÜRKİYE'NİN MAKROEKONOMİK İSTİKRARI'' 
     Olli Rehn, ''Şunu açıkça söyleyelim, Türkiye'nin üyeliği hem AB, hem Türkiye'de yeni ufuklar açacak, yeni meydan okumalar getirecektir. Tabii müzakereler önümüzdeki 10 yıl boyunca sürebilir. Katılım müzakerelerinin başlaması ve Türkiye'nin devam eden çabaları, Türkiye'nin makroekonomik istikrara götürülmesine neden olacaktır'' dedi. 
     ''Türkiye'nin AB'ye katılımından sonra geçici dönem hükümlerinin verileceğini ve bunların Avrupa'nın ekonomisini korumayı amaçlayacağını'' anlatan Rehn, ancak Türkiye'nin dinamik nüfusunun Avrupa'nın yaşlanmakta olan nüfusuna destek olacağını söyledi. 
     Avrupa'nın içinde Türkiye'ye ilişkin bazı tartışmalar bulunduğunu hatırlatan Rehn, bunun dinamik bir toplumun göstergesi olarak normal algılanması gerektiğine ve Avrupa kamuoyunun Türkiye'nin katı bir şekilde aleyhinde olmadığına dikkat çekti. 
     Rehn, AB nüfusunun yüzde 30'nun Türkiye'nin lehinde olduğunu, yüzde 20'sinin de kararsız bulunduğunu ifade ederek, ''bunun, Türkiye'nin yanında yer alabilecek yüzde 50'lik potansiyel anlamına geldiğini'' söyledi. 
     AB vatandaşlarının Türk vatandaşlarını, Türk halkının da katılmayı düşündüğü AB'yi daha fazla tanımak istediğini belirten Rehn, bu nedenle halklar arasında sivil diyalog sağlanması gerektiğini kaydetti. 
     Rehn, ''AB'ye entegrasyon sürecinde yeni bir sayfa açmak üzereyiz. Türkiye'nin AB'ye katılım süreci çetin ve karışık olacak. Ancak yolun sonunda hedef gerçekten anlamlıdır'' dedi. 
     AB Komisyonu'nun genişlemeden sorumlu yeni üyesi Rehn, ''AB'nin siyasi liderlerinin ileri görüşlülüğüyle bu fırsatın olumlu şekilde değerlendirileceğine inandığını'' sözlerine ekledi. 
     
</TEXT>
</DOC>
