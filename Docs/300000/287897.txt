<DOC>
<DOCNO> 287897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/guncel/axgun02.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan çok kızacak 
</HEADLINE>
<TEXT>


Karakolda dayak yiyen Fevzi Çakmak, polislere "Başbakan'a şik yet edeceğim" deyince, "Seni kaybederiz" yanıtını aldı 

Saliha Çolak 

Ankara'da çocuk yüzünden çıkan mahalle kavgası nedeniyle 9 Ekim'de karakola götürülen Çakmak çifti, komşularıyla barıştırılarak serbest bırakıldı. Ancak bir gün sonra 12.00 sıralarında eve gelen polisler, çifti Küçükesat Karakolu'na götürmek istedi. Polislere direnince takmaya çalıştıkları kelepçenin bir memurun kaşına çarptığını anlatan Fevzi Çakmak, bunun üzerine çok sayıda ekibin olay yerine geldiğini söyledi. Karakolda gece boyunca dayak yediklerini öne süren Çakmak, eşiyle birlikte elleri demir parmaklıklara bağlı olarak 4 saat süreyle bekletildiğini savundu. Çakmak, CHP üye kartını gösterdiğinde dayağın yeniden başladığını belirtti. Eşinin yanında çırılçıplak soyularak dövülen 5 çocuk babası Çakmak'a vücudunda morluk oluşmaması için soğuk su tutulduğu iddia edildi. 
"Sizi Başbakan'a şik yet edeceğim" dediği polislerden "Seni kaybederiz" yanıtını aldığını öne süren Çakmak, "Ne kaybolması" diye sorduğunda da "Dilin çok uzadı, intihar süsü veririz" denildiğini anlattı. Ertesi gün saat 16.00'da serbest bırakılan Çakmak, Adli Tıp'ta verilen 10 günlük raporun, polislerin doktorla görüşmesinin ardından 5 güne indirildiğini savundu. 
CHP Çanakkale Milletvekili ve TBMM Başkanlık Divanı üyesi Ahmet Küçük'le görüşen Çakmak, yaşadıklarını anlattı. Vücudundaki morluklar da Küçük'ün makam odasında tespit edildi. 
Küçük, "Vücudun ön ve arkasında iz yoktu. Soğuk su tutmuşlar ama koltuk altı ve kol içleri olduğu gibi morarmıştı. Demek ki oralara su tam gitmemiş" dedi. 

Soruşturma sürüyor 
CHP milletvekilleriyle birlikte TBMM İnsan Hakları Komisyonu Başkanı Mehmet Elkatmış'la görüşen Çakmak, İçişleri Bakanı Abdülkadir Aksu'ya gönderildi. Aksu'nun görevlendirdiği 2 müfettiş soruşturmayı henüz tamamlamadı. 


</TEXT>
</DOC>
