<DOC>
<DOCNO> 294817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sontur24.html </URL>
<DATE> 2004/12/04/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Adapazarı'ndaki yangın, İstanbul'dan ihbar edildi... 
</HEADLINE>
<TEXT>

     Bir finans kuruluşunun Adapazarı Şubesi'nde çıkan yangın, İstanbul'daki alarm sisteminin uyarıda bulunması üzerine, yapılan ihbarla büyümeden söndürüldü. 
     AA muhabirinin aldığı bilgiye göre, Asya Finans Genel Müdürlüğü'ndeki görevliler, Adapazarı Şubesi'nin alarmının çalması üzerine, durumu Sakarya polisine bildirdi. Hafta tatili nedeniyle kapalı olan Atatürk Bulvarı'ndaki şubeye giden polis, yangını fark edip itfaiyeye haber verdi. 
     Mutfak bölümünden başladığı belirlenen ve Büyükşehir Belediyesi itfaiye ekiplerince büyümeden söndürülen yangında maddi hasar meydana geldi. 
     Bankanın bazı çalışanlarının, yarım kalan işlerini tamamlamak üzere bugün şubeye geldiği ve olaydan 1 saat önce ayrıldığı belirlendi. 
     Asya Finans'ın güvenlik sisteminin, bilgisayar ağıyla İstanbul'daki Genel Müdürlük'e bağlı olduğu, soygun, yangın ve diğer tehlikelere karşı merkezi alarma geçirdiği bildirildi. 
     
</TEXT>
</DOC>
