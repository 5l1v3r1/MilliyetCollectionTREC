<DOC>
<DOCNO> 277638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/spor/spo04.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor servet sahibi 
</HEADLINE>
<TEXT>


Bordo-Mavili yönetim kesenin ağzını açtı. Futbolculara 1 trilyon 200 milyar liralık prim ödemesi yapıldı 


Seriye bağladılar 
TRABZONSPOR yönetimi, 8 maçta 7 galibiyet alan futbolculara 1 trilyon 200 milyar lira prim dağıttı. Futbolcular, ilk 4 maçta deplasmanda Kayseri ve Malatya'yı devirip, 5'er milyar liradan 10 milyar, iç sahada da G.Birliği ve Sebat'ı yenerek 3'er milyar liradan 6 milyar lira prime hak kazandı. 4 maçta 12 puan için gelen 5'er milyar lira ile birlikte rakam 21 milyara yükseldi. 

İşi Antep bozdu 
İKİNCİ periyodda ise Denizli ve Sakarya'yı deplasmanda yenen Trabzon, 10'ar milyar liralık primi hak etti. Gaziantep beraberliği seriyi bozarken, Beşiktaş galibiyeti için 6'şar milyar lira ödül geldi. Seri galibiyetlerle birlikte 3'er milyar lira da ekstra prim hakkı kazanan Bordo - Mavililer'in kazancı 19 milyara çıktı. Her maçta forma giyenler 40'ar milyar kazandı. 

'Hepsini hak ettiler' 
FUTBOL Şube Sorumlusu Erdal Aygün, seri galibiyetler alan takımın primi kuruşu kuruşuna hak ettiğini dile getirdi. Aygün, "Türkiye'de her halde en çok primi alan futbolcular bizde. Onlar başarılı oldukça, biz de kesenin ağzını açmaya devam edeceğiz. Transfer ödemesi kadar prim kazandılar. Türkiye Kupası ve lig ikinciliğiyle birlikte müthiş bir rakam ortaya çıktı" dedi. 

Belçikalılar'a kulak verin 

BORDO - Mavili forma altında sergiledikleri performansla alkış alan Thijs ve D'Haene, Trabzonspor'u İspanyol takımlarına benzetti. İki yıldız oyuncu, "Trabzon'da yaşamın önüne geçen tek gerçek futbol. Türkiye'de mutluyuz. Bizden iki - üç kişiyi çalımlamayı beklemesinler. Sahaya çıkar görevimizi yaparız. Tek sıkıntımız ailemiz ve arkadaşlarımızı özlememiz" dediler. 

'Doğan'la üç yıl daha' 

Aktuğ'dan mesaj 
TRABZONSPOR Başkanı Atay Aktuğ, takımın başına Ziya Doğan'ı getirerek en doğru kararı verdiklerini söyledi. Aktuğ, tecrübeli teknik adamla 3 yıl daha çalışmak istediklerini açıklayarak, "Sezon sonunda sözleşmesi sona erecek. Ancak biz bu sürenin gelmesini beklemeden masaya oturacağız. Ortada karşılıklı bir memnuniyet var. Önümüz açık, yolumuza devam ediyoruz" diye konuştu. 

Tek sözleşme önerisi 
AKTUĞ, Beşiktaş'ın Ziya Doğan'a teklif yapmasıyla ilgili olarak yaşanan gerilimi de yorumladı. Futbol Federasyonu'na öneriler sunan Aktuğ, "Bir antrenör sezon başında bir takımla yola çıkmışsa, onunla birlikte sonuna kadar devam edilmeli. Bir sezonda antrenör de tek takım çalıştırmalı. Eğer böyle bir karar çıkarsa o zaman kulüp çalıştıran antrenörlere teklif gelmez" dedi. 


</TEXT>
</DOC>
