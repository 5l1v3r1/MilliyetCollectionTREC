<DOC>
<DOCNO> 295955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo30.html </URL>
<DATE> 2004/12/08/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Konyaspor, Ceyhun ile anlaştı... 
</HEADLINE>
<TEXT>

     Konyaspor, prensipte anlaştığı Ceyhun ile önümüzdeki günlerde 1,5 yıllık sözleşme imzalayacak. 
     Konyaspor Başkan Yardımcısı ve Basın Sözcüsü Bahattin Karapınar, kulüp binasında düzenlediği basın toplantısında, yönetim kurulu olarak takıma takviye amacıyla teknik heyetin görüş ve bilgisi dahilinde transfer çalışmalarına hız verdiklerini söyledi. 
     Yapılan girişimler sonucunda, uzun yıllar Galatasaray ve Fenerbahçe başta olmak üzere birçok kulübün formasını giyen ve bonservisini elinde bulunduran Ceyhun Eriş ile prensip anlaşmasına vardıklarını belirten Karapınar, Ceyhun ile önümüzdeki günlerde de 1,5 yıllık sözleşme imzalayacaklarını bildirdi. 
     
     ANKARAGÜCÜ MAÇI 
     Takımın hafta sonunda Ankaragücü ile yapacağı maçın hazırlıklarını aralıksız sürdürdüğünü ifade eden Karapınar, şunları kaydetti 
     ''Ankaragücü'nün başında sahaya, Konyaspor'un eski teknik direktörü Sakıp Özberk'in çıkacak olması gibi birçok neden, 90 dakikayı anlamlı ve zorlu hale getirecek. Teknik heyetimiz ve futbolcularımız, pazar günü oynanacak maç için hazırlıklarını en iyi şekilde sürdürüyor. Son haftalardaki başarımızı bu maçta da sahaya en iyi şekilde yansıtıp sahadan galibiyetle ayrılacağız.'' Karapınar, pazar günü Konya'ya gelecek olan Başbakan Recep Tayyip Erdoğan'ın, Konyaspor tesislerinin temel atma törenine katılacağını da belirterek, ''Tesislerin temelinin atılmasıyla kulübümüzün geleceği için tarihi bir günü gururla yaşamış olacağız'' dedi. 
     
</TEXT>
</DOC>
