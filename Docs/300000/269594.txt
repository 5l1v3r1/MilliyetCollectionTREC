<DOC>
<DOCNO> 269594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/ekonomi/eko06.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüketimi kısacak polisiye önlem yarar getirmez' 
</HEADLINE>
<TEXT>



Türk Sanayicileri ve İşadamları Derneği TÜSİAD Başkanı Ömer Sabancı, dış dengede olumsuzluklar yaşandığını, iyi yönetilemediği takdirde 2005'te ekonomik istikrara yönelik ciddi risklerle karşılaşılabileceği uyarısında bulundu. 
Sabancı, Mersin Sanayici ve İşadamları Derneği'nin düzenlediği 'Türkiye Ekonomisi' konulu konferanstaki konuşmasında, finanse edilemez boyutlarda olmamasına karşın cari açığın dikkatle izlenmesi gerektiğini, artan petrol fiyatları gibi konjonktürel olumsuzlukların açığı daha da büyütebileceğini söyledi. Sabancı, son altı ayda cari açığı artıran faktörlerin yatırım ve ara malı ithalatı olduğunu, bu ortamda tüketimi kısmaya yönelik polisiye önlemlerin bir yarar getirmeyeceğinin görüleceğini belirtti. 
Adana Sanayici ve İşadamları Derneği'nce düzenlenen konferansta da konuşan Sabancı, ekonomide sürdürülebilir büyüme için mücadele verdiklerini belirterek, "Bunun için ayağımıza bağ olan eski yapının köklü bir değişime tabi tutulması gerekir" dedi. 


</TEXT>
</DOC>
