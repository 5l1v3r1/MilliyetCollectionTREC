<DOC>
<DOCNO> 261257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/ekonomi/aeko.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'yle yeni stand-by yeni kaynak formülü 
</HEADLINE>
<TEXT>


Başbakan Erdoğan, IMF ile Şubat 2005 sonrası için kaynak kullanımını da içeren yeni stand - by için görüşmelere başlanmasına karar verildiğini söyledi 

ANKARA Mİlliyet 

Başbakan Recep Tayyip Erdoğan, IMF ile ilişkilerin, 2005 yılı ve sonrası "kaynak kullanımını içeren yeni bir stand - by anlaşması" ile yürütüleceğini açıkladı. 
Partisinin Merkez Karar ve Yönetim Kurulu MKYK toplantısının ardından konuşan Erdoğan, IMF ile görüşmelerin, Türkiye'nin beklentilerine uygun sürdüğünü belirterek, "2005 ve sonrası ilişkilerimizin kaynak kullanımını içeren yeni bir stand - by anlaşması çerçevesinde yürütülmesi için görüşmelere başlanmasına karar verildi" diye konuştu."Zaman zaman IMF yandaşlığı, IMF karşıtlığı gibi içi boş tartışmalar ortaya atılmaktadır" diyen Erdoğan, ekonomik konularda dünya gerçeklerine uygun politikaların izleneceğini, hükümetin bunu yapmanın gayreti içinde olacağını ifade etti. 

'Bakana güvenin' 
Erdoğan, emekli maaşlarından vergi alınıp alınmayacağı yönündeki bir soruya "Konuyla ilgili daha önce bakanımız Ali Babacan açıklama yaptı" yanıtını verdi. Erdoğan, gazetecilerin "Bir de sizden duymak istiyoruz" demesi üzerine "Siz bakana güvenin" dedi 
Reuters'ın haberine göre IMF heyetinin gelecek yıl da toplam kamuda FDF'nin milli gelire oranının yüzde 6.5 olması için ısrar ettiği kaydedildi. Üst düzey bir ekonomi yetkilisi, "IMF de ekonomi yönetimi gibi, stand - by'a daha yakın duruyor. Yeni stand - by ile birlikte en az 10 milyar dolarlık bir kaynak üzerinde duruluyor" değerlendirmesinde bulundu. Bu yıl IMF'ye 5.2, 2005'te 7.8, 2006'da 10.7, 2007'de 1.8 milyar dolar ve 2008'de ise 800 milyon dolar olmak üzere 26.3 milyar dolar geri ödeme gerçekleştirecek. 

'Talebi ele alacağız' IMF Başkanı Rodrigo Rato, mevcut stand - by düzenlemesine dair Türk tarafınının kararlarını Uluslararası Para Fonu'na ilettiğini belirterek, "Gelecek haftalarda, güçlü ve sürdürülebilir büyümeyi hedefleyen gerekli politikalar üzerinde çalışacaklardır. Türkiye'nin talebi Fon'un ilgili prosedürleri çerçevesinde ele alınacaktır." diye konuştu. 


</TEXT>
</DOC>
