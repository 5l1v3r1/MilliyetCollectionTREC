<DOC>
<DOCNO> 294843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/ekonomi/eko01.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin'den önce kontrat krizi... 
</HEADLINE>
<TEXT>


Türkiye'nin ihale açtığı doğalgaz kontratlarının devrine Rusya karşı çıktı. Putin'in ziyareti öncesi yapılan hazırlık görüşmelerinde, Rusya'nın görüşü Türkiye'ye iletildi 

UTKU ÇAKIRÖZER Ankara 

Türkiye, enerji piyasasını rekabete açarak, aralarında Rusya'nın da bulunduğu yabancı ülkelerden doğalgaz alım kontratlarını özel sektöre devretme yönünde attığı adıma Moskova'dan beklenmeyen bir karşılık aldı. Türkiye'nin gaz ihtiyacının yüzde 80'ini karşılayan Rus devlet şirketi Gazprom, Devlet Başkanı Vladimir Putin'in ziyareti öncesinde yapılan hazırlık görüşmelerinde, "kontrat devrine karşı olduğunu" Türkiye'ye iletti. 
Botaş'ın elindeki kontratların devri için ihaleye çıkan Türkiye için Gazprom'un kararı "sürpriz" oldu. Başbakan Tayyip Erdoğan'ın da aralarında bulunduğu üst düzey hükümet yetkililerinin bir haftadır Ankara'da bulunan Gazprom Başkanı Alexey Miller ile yaptıkları görüşmelerde kontrat devrine karşı tutumun değiştirilmesi için çaba gösterdikleri ileri sürüldü. Erdoğan, aynı talebi yarın görüşeceği Putin'e de iletecek. 
Şu anda T.C. Hazinesi garantisi altında ve Botaş'a gaz satan Gazprom'un, bir şirkete kontratın yüzde 20'sinden fazla devir yapılamayacağı kuralını içeren yeni uygulamayla en az beş şirketle kontrat imzalayacağını aktaran yetkililer, "Kimse Hazine garantisi altındaki tek kontrat yerine ilk kez tanışacağı şirketlerle bir sürü kontrat imzalayıp risk almak istemez" dediler. Gazprom'un tavrında direnmesi durumunda, kontrat devri için seçilen şirketlerin gazı Botaş'tan alacağına işaret eden yetkililer, "Bu durumda şirketler 'risksiz k r etme' fırsatı yakalayacak" uyarısında bulundular. 

'Sorun çıkmaz' 
İşadamı Ali Şen'in Gazprom'la ortak kurduğu ve kontrat devirlerine talip olan Bosphorus Gas şirketi koordinatörü ve Türk - Avrasya İş Konseyleri Başkanı Tuğrul Erkin ise Gazprom'un gaz sektörünü liberalleştirecek bu adıma karşı çıkmayacağını savundu. Erkin, "Gazprom tanımadığı biriyle el sıkışmak, risk almak istemiyor olabilir. Ancak bu şirketler sağlam teminatlar bulursa güven sağlar" dedi. 

Bavul da 'ziyareti' bekliyor EKONOMİ SERVİSİ 
Laleli Sanayici ve İşadamları Derneği Başkanı Ayhan Karahan, Türkiye'nin cari işlemler açığını kapatmak için umut bağladığı bavul ticaretinde, Rus tarafının iddialarının aksine sıkıntıların aşılmadığını söyledi. Karahan, "23 Kasım'dan itibaren Rusya'ya sevkiyatlarda yeniden kısıtlama başladı" dedi. Devlet Bakanı Kürşad Tüzmen'le Karma Ekonomik Komisyon toplantısı için Rusya'ya giden Karahan, Tüzmen'in Rusya Ekonomik Gelişme ve Ticaret Bakanı German Gref ile bavul ticaretini konuştuğunu belirterek, "Türk tarafının ısrarlı tutumuna karşın Rus tarafı, yolcu beraberi kapsamı mallar için gümrüklerindeki denetim mekanizmalarını hafifletmeye olumlu yaklaşmadı. Artık adres sayın Putin" diye konuştu. Karahan, Rusya'da, bavul ticaretinde 2 bin dolarlık gümrük muafiyetinin 500 dolara indirilmesinin gündeme alındığını da belirterek, "Yasa 1 Temmuz 2005'te uygulamaya girerse bavul ticareti ortadan kalkacak" dedi. 


</TEXT>
</DOC>
