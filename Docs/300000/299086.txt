<DOC>
<DOCNO> 299086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun19.html </URL>
<DATE> 2004/12/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Denktaş Annan Planı Türkiye'yi Kıbrıs'tan söküp atar 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan ile hangi şartlarda yeniden masaya oturulacağının şartlarını konuşmaları gerektiğini söyledi. 
     Denktaş, Annan planının yeniden canlandırılmak istendiğini ifade ederek, ''Annan planı, Türkiye'yi adadan söküp atar'' dedi. 
     Cumhurbaşkanı Denktaş, ''21-25 Aralık Mücadele ve Şehitler Haftası'' ve ''21 Aralık Mücadele Şehitlerini Anma ve Kıbrıslı Türklerin Soykırımı'' nedeniyle Şehit Aileleri ve Malul Gaziler Derneği heyetini kabul etti. 
     Denktaş, kabulde yaptığı konuşmada, ''Genel Sekreterle hangi şartlarda yeniden masaya otururuz bunları konuşmak lazım. Bağımsızlığımızın kabul edilmesi lazım başka çare yok'' dedi. 
     ''Annan planı masadadır diye yine bir hareket başlatıldığını'' kaydeden Denktaş, planının Rumlar lehine değiştirilerek Rumların da kabul etmesini söyleyenler olduğunu kaydetti. ''Annan planı, Türkiye'yi adadan söker atar'' diyen Denktaş, ''Annan planı Türk-Yunan dengesini ortadan kaldırır, Annan planı halkımızın yarısını göçmen yapar, rehabilitasyon diye bir şey yoktur ve Rumları içimize getirerek, bağımsızlığımızı ortadan kaldıracak ne varsa hepsini yapar'' ifadesini kullandı. 
     Şehitlere ''boşuna şehit oldular'' dedirtmemek için devlete ve bağımsızlığa sahip çıkılmasını isteyen Denktaş, bağımsızlık için can ve kan verdiklerini yeniden can ve kan vermek istemediklerini söyledi. 
     Denktaş, Avrupa Birliği'nin AB , demokrasi ve eşitlik gibi şampiyonluğunu yaptığı ilkeler olduğunu, bunun Kıbrıs'ta uygulanmadığına işaret ederek, ''AB için bu, tarihe geçecek bir ayıptır'' dedi. 
     Türk halkının silahlar ve toplu mezarlar karşısında Rumlara teslim etmediği haklarını, baskıyla teslim etmesi yönünde AB'nin Rumlara yardımcı olduğunu kaydeden Denktaş, ''AB bu ayıbı kaldıramaz'' diye konuştu. 
     KKTC Cumhurbaşkanı Rauf Denktaş, hiçbir şart altında Rumları meşru hükümet olarak kabul etmediklerini ve bağımsızlıktan vazgeçmediklerini her fırsatta dünya duyurmaları gerektiğini sözlerine ekledi. 
     
</TEXT>
</DOC>
