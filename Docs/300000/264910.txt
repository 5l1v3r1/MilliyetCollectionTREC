<DOC>
<DOCNO> 264910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/yasam/axyas01.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'ya 'sıcak duş' 
</HEADLINE>
<TEXT>


Yapılan son araştırmalara göre, küresel ısınma Avrupa'yı kötü vuracak. Böyle giderse, 2080'e kadar kış mevsimi 'tamamen yok olacak...' 


Avrupa Çevre Ajansı'nın EEA bir çalışması, küresel ısınmanın Avrupa'da dünyanın diğer kesiminden daha hızlı olduğunu ve soğuk kış mevsimlerinin bu kıtada 2080'e kadar hemen hemen tamamen 'yok olabileceğini' ortaya çıkardı. 
Merkezi Kopenhag'da bulunan EEA'nın raporunu hazırlayan uzmanlar, sıcak hava dalgaları ve sellerin büyük olasılıkla daha sık görüleceğini ve 2050'ye kadar İsviçre Alpleri'ndeki buzulların tamamen eriyebileceğini kaydettiler. EEA Genel Müdürü Jacqueline McGlade, bu çalışmanın, şimdiden değişiklikleri görülen iklim değişikliklerinin insanlar ve Avrupa ekosistemi üzerinde geniş çaplı etkileri, büyük ekonomik maliyetleri olduğunu kanıtladığını belirtti. 

Seller daha da artacak 
Küresel ısınmanın Avrupa'ya etkisi üzerine EEA tarafından hazırlanan bu ilk raporda, bir yılda görülen iklime bağlı felaketlerin ortalama sayısının önceki on yılla karşılaştırıldığında ikiye katlandığı vurgulanarak, bu durumun ekonomik maliyetinin de yılda 11 milyar dolar civarında olduğu bildirildi. 
Raporda, göstergelerin, 2080'e kadar kuraklıkların ve şiddetli yağış ya da dolunun daha sık görülebileceğini ortaya koyduğu belirtildi. Bunun da sel ve kuraklıkların daha sık görülmesine yol açabileceği, tarım ve bitki türlerinin yok olmasına yol açabileceği kaydedildi. 




</TEXT>
</DOC>
