<DOC>
<DOCNO> 278628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/yasam/axyas02.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüp hırsızına 'alevli' linç 
</HEADLINE>
<TEXT>


Peru'nun Azangaro kentinde mutfak tüpü çalarken yakalanan hırsız halk tarafından önce dövüldü, sonra da benzin dökülerek yakıldı... 

DIŞ HABERLER 

Latin Amerika ülkelerinden Peru'nun Azangaro kenti polis yetkilileri, Alejandro Noalca Mamani adlı 54 yaşındaki hırsızın, evinde kullanmak için bir likit gaz tüpü çalarken yakalandığını ve kent meydanına sürüklenerek getirildiğini kaydetti. Bir sokak lambası direğine bağlanarak bir süre dövülen Mamani, üzerine benzin dökülerek ateşe verildi. 
Olay yerine ulaşan polislerin Juliaca kenti hastanesine götürdüğü Mamani, hastanede can verdi. Yaklaşık bin kişinin katıldığı vahşi olayı, o sırada bölgede bulunan amatör bir kameraman görüntüledi. Juliaca kenti yakınlarındaki Ilave kasabasında geçtiğimiz nisan ayında da halk, rüşvet aldığı öne sürülen belediye başkanını kent meydanında linç etmişti. 


</TEXT>
</DOC>
