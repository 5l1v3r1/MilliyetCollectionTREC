<DOC>
<DOCNO> 284388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonspo06.html </URL>
<DATE> 2004/10/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Del Bosque ile Daum, Türkiye'de ilk kez birbirlerine rakip olacak 
</HEADLINE>
<TEXT>

     Birinci Süper Futbol Ligi'nde Beşiktaş ile Fenerbahçe arasında yarın yapılacak derbi maçla Vicente Del Bosque ile Christoph Daum, Türkiye'de ilk kez karşı karşıya gelecek. 
     Fenerbahçe Teknik Direktörü Christoph Daum, derbi maçta, daha önce 2 dönem görev yaptığı, lig ve kupa şampiyonlukları yaşadığı Beşiktaş'a karşı 2. kez BJK İnönü Stadı'nda rakip olarak sahaya çıkacak. Alman teknik adam, Dolmabahçe'de eski takımına karşı ilk sınavında geçen sezon 3-1'lik galibiyet yaşamıştı. 
     
     DAUM'UN FENERBAHÇE'DEKİ 5. DERBİSİ 
     Fenerbahçe, Daum yönetiminde yaptığı 4 derbi maçta 2 galibiyet, 2 beraberlik aldı. 
     Daumlu Fenerbahçe, geçen sezon Galatasaray ve Beşiktaş ile ilk yarıda yaptığı maçlardan 2-2'lik skorlarla berabere ayrılırken, sezonun ikinci yarısında Kadıköy'de Galatasaray'ı 2-1, Dolmabahçe'de de Beşiktaş'ı 3-1'lik skorlarla yendi. 
     Öte yandan Alman teknik adamın, 24'ü Beşiktaş, 4'ü de Fenerbahçe'nin başında olmak üzere Türkiye'de çıktığı toplam 28 derbi maçta, çalıştırdığı takımlar 8 galibiyet, 12 yenilgi, 8 beraberlik elde etti. 
     Del Bosque yönetimindeki Beşiktaş ise oynadığı tek derbide Galatasaray ile 0-0 berabere kalmıştı. 
     
</TEXT>
</DOC>
