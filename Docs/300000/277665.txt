<DOC>
<DOCNO> 277665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/yazar/civaoglu.html </URL>
<DATE> 2004/10/06/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
En uzun gece 
</HEADLINE>
<TEXT>


Fransa'nın son tavırları, Abdullah Öcalan'ı sahiplendiği zamanın İtalya'sı kadar tepki yaratabilir. Türkiye'de İtalyan mallarına boykot başlamıştı. 
İtalyan sermayeli Aria hatlarına abone istekleri bıçak gibi kesilmişti. İtalyan restoranlarında masalar bomboştu. Fransa da AB'nin Türkiye'ye tarih vermesine karşı bu olumsuz tavrını sürdürürse, toplumda öyle bir tepki dalgası oluşabilir ki, o dönemin "çirkin İtalyan" imajını anımsatan bir "çirkin Fransız" yargısı oluşabilir. Fransa'nın, 25 üye devlet arasında, Türkiye'yi açıkça karşısına alıyor görünen tutumu, iki ulusu karşı karşıya getirebilir. 
1958'den bu yana, 46 yıllık uzun yürüyüşün sonlarındaki en duyarlı kilometre taşına varıldığında, Fransa'nın, Türkiye önünde barikat kurması çok yanlış olur. 
Türkiye insanı, nesiller boyu bunu unutmaz. 
Hayallerinin katilini affetmez. 

Nerede o şirketler 
Bu gerçeği, yakın planda net olarak, Türkiye'de faaliyet gösteren Fransız şirketlerinin yönetimleri görüyor olmalı Societe General Bankası, Renault Otomotiv, Lafarge Çimento, Michelin Lastikleri vs... 
Bunlar ve diğerleri, Fransa'nın politikacılarına "gerçekleri" anlatmalılar. Fransız entelektüel insan yapısına, seçim ve iç politika hesaplarıyla popülizm sığlığı yakışmıyor. 

Katsayı 
Türkiye'ye tarih verilmemesi ortak paydasında AB üyesi 8 devlet omuz omuzalar. 
Sayı önemli değil. 
Bunların tümü bir arada Türkiye karşıtı çabalarıyla sonuç alamazlar. 
AB içinde "etken" değil, "edilgen"dirler. 
Ancak... 
Onların öncülüğü rolünü Fransa üstlenince, farklı bir ağırlık konulmuş oluyor. 
Fransa katsayısı, bir "düğüm" oluşturabilir. 
Fransa, kendi ülkesi için "Türkiye'yle müzakerelerin başlamasını parlamentonun onaylamasına" bağlamak istiyor. AB zirvesinde, Cumhurbaşkanı Chirac'ın oyunu yeterli bulmuyor. Bunların olmaması halinde "Fransa'nın veto" etmesi bile konuşuluyor. Türkiye ile AB arasında müzakerelerin başlamasının da mutlaka, AB Anayasası sonrasına bırakılması için - şimdilik - ısrarlı. Ayrıca, tam üyelik kararı aşamasına gelindiğinde, son sözü Fransız halkının söylemesini, yani "referandumu" gündeme taşıyor. Bunlar, daha önce hiçbir aday ülke için söz konusu edilmemiş uygulamalar. 
Gerçi, "Sadece Türkiye'ye değil, ileride AB genişleme sürecine girebilecek başka ülkelere de, sözgelişi, Hırvatistan ve Bosna'ya da uygulanabilir" deniliyor ama asıl hedefin Türkiye olduğunu düşünmek hiç de alınganlık olmaz. 
Fransa'nın başı çektiği platformda, "Aralık 2004 zirvesinde de karar verilmemesi, bir yıl boyunca Türkiye'de son yasal düzenlemelerin ve uygulamalarının gözlenmesi, müzakerelerin başlaması için kararın Aralık 2005'e bırakılması" bile konuşulmakta. 

İnce ayar 
Fransa'nın öncülüğündeki "bu eksi platform" neler koparacak, bugün rapor açıklandığında göreceğiz. 
Kesin olan şey... 
"Türkiye'nin müzakerelere hazır olduğu" mesajıdır. 
Raporda ince ayarlar yapılıyor. 
Birkaç seçenek... 
- Raporda, "Müzakereler vakit geçirmeden başlamalı" denilmez, başlama tarihi 17 Aralık zirvesine bırakılır. 
Ancak bu çok da olumsuz sanılmasın... Kopenhag kararının "Komisyon raporu olumlu çıkarsa, zirve, vakit geçirmeden müzakereleri başlatır" ifadesini tamamlar. 
- Türkiye, Kopenhag kriterlerine "büyük ölçüde uymuştur" mu 
Yoksa, "yeterince uymuştur" mu denilecektir 
- Son kararı verecek 17 Aralık zirvesine kadar, Türkiye'den bazı eksiklikler sıralanarak bunları tamamlaması istenecek mi 
........ 
Bunlar, bir dizi tatsız soru işareti. 
Ne var ki... 
Artık, virajın takla atmadan alınması çok daha ağır basan olasılık. Zaten Verheugen'in de sabrının taştığı görülüyor. 
...... 
Bugün belki de bir bayram günü bile olabilir. 
O nedenle, "Şu puslu ortamı, durup dururken son haftalarda yoksa biz mi bazı yanlışlarla yarattık " sorusunu deşmiyorum. 
En uzun geceyi yaşayacağız. 



</TEXT>
</DOC>
