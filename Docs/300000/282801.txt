<DOC>
<DOCNO> 282801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonyas01.html </URL>
<DATE> 2004/10/23/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İşte stres nedenleri ve başetme yolları... 
</HEADLINE>
<TEXT>

     Ankara Üniversitesi Tıp Fakültesi Psikiyatri Anabilim Dalı Başkanı Prof. Dr. Abdülkadir Çevik, stresin, yerine göre dost, yerine göre düşman olacağını belirterek, ''Stresin çözümünü dış etkenlerde değil, kendinizde arayın. Renklerle, yiyeceklerle stres atılmaz'' dedi. 
     Prof. Dr. Abdülkadir Çevik, stresin yerine göre dost, yerine göre düşman olacağını, iyi kullanıp, değerlendirildiğinde stresin kişiyi daha ileriye götüren, daha güçlendiren ve geleceğe daha iyi hazırlayan bir dost olacağını söyledi. 
     Yaşanan stresin iyi kullanılmaması ve stres gibi yaşatılması halinde ise bir düşman olacağını belirten Çevik, ''Stresi stres yapma özelliği bireye aittir. Stresi stres yapan onu yaşayan kişinin stresi nasıl algıladığıdır'' dedi. 
     Prof. Dr. Çevik, bu konuda bireysel özelliklerin önemli olduğunu kaydetti. 
     Stresin birçok yönü bulunduğunu, gelişimsel, çevresel streslerin yanı sıra kişilik özelliklerinden de kaynaklanabildiğini belirten Çevik, stresin yeni doğan döneminde başladığını ifade etti. 
     Çevik, bu dönemde ailesi tarafından bebeğe yaşatılan stresin çocuğun kişiliğinin gelişmesinde önemli aksamalara, duraksamalara ya da kişilik gelişiminin bazı noktalarda daha sivri özellikler kazanmasına neden olacağını anlattı. 
     
     STRES NEDENLERİ 

     Ergenlik çağı, evlilik, askerlik, yeni iş, üniversite hayatı, ekonomik krizler, işsizlik, işini kaybetme endişesi, trafik yoğunluğu, büyük şehir gürültü ve kirliliklerinin de önemli stres kaynakları olduğunu belirten Çevik, bu stres kaynaklarının, bazen bireysel, bazen toplumsal boyutta ciddi rahatsızlıklara yol açabildiğini kaydetti. 
     Stres sonucu, migren, asabi tansiyon, mide ülserleri, bağırsak bozuklukları, romatizmal ağrılar görülebildiğini söyleyen Çevik, stresli kişide ayrıca uyum sorunları, davranış bozuklukları, alkol ve uyuşturucu bağımlılıklarının da ortaya çıkabildiğini ifade etti. 
     
     BAŞETME YOLLARI 

     Prof. Dr. Çevik, rutinin dışına çıkan tutum ve davranışlar sergilemenin stresle baş etmede en önemli yollardan biri olduğunu belirterek, şu önerilerde bulundu 
     ''Alışılagelen işin dışında başka bir işe yoğunlaşın. Çeşitli gevşeme teknikleri öğrenin, fizik egzersiz yapın, ağaçlı alanda yürüyüş yapın. 
     Stresi kötü bir şey olarak algılamayın, size neler kazandırdığına bakın. Yaşadığımız stresin bize kaybettirdikleri varsa kazandırdıkları da var. 
     Olumsuz yaşantılar hiç bir zaman moralinizi bozmasın, olumsuz yaşantılar olumlu şeylerin tabanını da oluşturabilir. 
     Stresi yenmek için sorunun çözümünü dış etkenlerde aramayın. Renklerle, yiyeceklerle stres atılmaz, çözüm yolunu kendinizde arayın. Kendiyle barışık olanlar stresi daha kolay çözer.'' 
     
</TEXT>
</DOC>
