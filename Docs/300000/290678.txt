<DOC>
<DOCNO> 290678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonspo21.html </URL>
<DATE> 2004/11/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Sağlam Kötü hava koşulları İstanbulspor'un lehine oldu... 
</HEADLINE>
<TEXT>

     Birinci Süper Futbol Ligi'nde sahasında İstanbulspor'a 1-0 yenilen Gaziantepspor'da, teknik direktör Nurullah Sağlam, olumsuz hava koşullarının İstanbulspor'un lehine olduğunu söyledi. 
     Sağlam, maçın çok zor olacağını bilerek sahaya çıktıklarını kaydederek, iyi mücadele etmekle birlikte gol atmakla görevli futbolcularının başarılı olamadığını belirtti. 
     Sağlam, ''Biz teknik kapasitesi yüksek bir takımız. Bu nedenle kötü hava koşulları rakibimizin işine yaradı'' dedi. 
     Gazetecilerin sorusu üzerine Jaziri'ye bu maçta sakat olduğu için görev vermediğini ifade eden Sağlam, açıklamasını şöyle sürdürdü 
     ''Hatta bir ara Jaziri'yi sahaya sürmeyi düşündüm. Kendisi durumunu sorduğumda iyi olmadığını söyledi. İyi olmadığını söyleyen bir futbolcuya görev veremezdim.'' İstanbulspor Teknik Direktörü Erol Tok ise açıklamasında, Gaziantep'e beraberlik ya da galibiyet almayı düşünerek geldiklerini, sahadan galibiyetle ayrıldıkları için mutlu olduklarını söyledi. 
     Genç bir takım olduklarını, sonradan transfer ettikleri Ahmet Dursun'un takıma uyum sağlamada başarılı olduğunu ifade eden Tok, şöyle konuştu 
     ''Gaziantepspor ile oynadığımız bu maçtan puan ya da puanlar alıp kendimizi ligde daha iyi bir yerde hissetmek istiyorduk. 
     Aldığımız bu 3 puan sonrasında kendimizi daha rahat hissediyoruz. İlk yarının son 5 maçı bizce çok önemli. Biz oynayacağımız 5 maçtan olabildiğince fazla puan toplamayı hedefliyoruz.'' 
     
</TEXT>
</DOC>
