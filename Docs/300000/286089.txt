<DOC>
<DOCNO> 286089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonsiy18.html </URL>
<DATE> 2004/11/04/ </DATE>
<TIME> 23.24 </TIME>
<AUTHOR>  </AUTHOR>
<HEADLINE>
Abdullah Gül'ün Lizbon değerlendirmesi... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, CHP Grup Başkanvekili Kemal Anadol'u ''vizyondan yoksun, son derece düşük seviyeli bir polemik yapmakla'' suçladı. 
     Lizbon'da Türk basın mensuplarıyla yaptığı görüşme sırasında, CHP Grup Başkanvekili Kemal Anadol'un İslam Özel Sektörünün Geliştirilmesi Anlaşması'na ilişkin açıklamalarına değinen Gül, ''Anadol'un çıkışı, her şeyin birbirine karıştırıldığı, çelişkili ve de vizyondan yoksun bir açıklama. Ortada, seviyesi çok düşük bir polemik var. Düşük seviyeli polemiklerle ortaya çıkmak, ana muhalefet partisine yakışacak bir davranış değildir'' dedi. 
     Gül, Anadol'un İslam Özel Sektörünü Geliştirme Kurumu hakkında ileri sürdüğü iddialar sonrasında, Dışişleri Bakanlığı'nca yazılı bir açıklama yapılmış olduğunu anımsatarak, şöyle konuştu 
     ''Sayın Anadol, vizyon yoksunu bir üslupla bir tür demagoji peşinde. Üstelik, kendi kendine çelişkili bir duruma da düşüyor. Zira Türkiye'nin İslam Konferansı Örgütü İKÖ ve bünyesindeki diğer kurumlar ile ilişkisi 1969'dan beri sürüyor. Türkiye'nin İKÖ kurumlarıyla ilişkisi CHP'nin iktidarda olduğu dönemlerde de aynen devam etmiştir. Hatta CHP iktidarları da bu ilişkilerin geliştirilmesine önem vermiştir. Dolayısıyla Anadol'un söyledikleri son derece çelişkili şeylerdir.'' Gül, İKÖ ile ilişkilerin öteden beri, anayasal rejimin temel ilkeleriyle bağdaşmayacak düzenleme ve uygulamaların Türkiye açısından bağlayıcılığının olmayacağına dair resmi çekinceler eşliğinde sürdürülmekte ve güçlendirilmekte olduğuna işaret ederek, sözlerini şöyle sürdürdü 
     ''CHP'li Anadol'un söz ettiği türden kaygılarla hareket edilseydi, Türkiye ne İKÖ'ye üye olurdu, ne İslam Kalkınma Bankası'nın ortağı olurdu, ne de İslam Ülkeleri Arasındaki İhracatı Destekleme Fonu'nun üyesi olurdu. Bu da Türkiye'nin kayba uğraması anlamına gelirdi. Biz doğru olanı yapmaya devam edeceğiz.'' Anadol'un sözünü ettiği İslam Özel Sektörü Geliştirme Kurumu Kurucu Anlaşması'nın da, belirli maddelerine itirazi kayıt konularak onay sürecinin 7 Temmuz 2004'te Başbakanlığa sevk edildiğine işaret eden Gül, şunları söyledi 
     ''İslam Kalkınma Bankası fonlarından Türkiye'de başta belli başlı medya kurumları olmak üzere, özel sektörde pek çok işletme istifade etmiştir. Ortada büyük fonlar var. İslam Özel Sektörünü Geliştirme Kurumu'nun fonları da eminim ki yine ülkemizdeki özel sektörün işine yarayacaktır. Türk şirketlerinin bundan istifade edeceğine hiç kimsenin şüphesi olmasın. Sayın Anadol demagojik bir çıkış yapmış. Ancak bu tür demagojilerin Türkiye'ye hiçbir yararı yoktur. Zira bunlar, vizyondan uzak çıkışlardır.'' 
     
     ''ARAFAT KONUSUNDA PARİS VE KUDÜS TEMSİLCİLİKLERİMİZLE İRTİBAT HALİNDEYİZ'' 

     Dışişleri Bakanı ve Başbakan Yardımcısı Abdullah Gül, ''Başkan George Bush, seçimi net bir şekilde kazandı. Şimdi soğukkanlılıkla dış politikalarını yeniden gözden geçireceğine inanıyorum'' dedi. 
     Gül, Lizbon'dan Brüksel'e hareketinden önce Türkiye'nin Lizbon Büyükelçiliği'nde Türk basın mensuplarıyla yaptığı görüşmede, Portekiz'deki temaslarını, ABD'deki seçim sonuçlarını, Irak, Filistin ve yarın Brüksel'deki AB zirvesine ilişkin açıklamalarda bulundu. 
     Bush yönetimi için seçimlerden galip çıkmanın dış politikayı yeniden gözden geçirmek için de önemli bir şans ve fırsat oluşturduğuna işaret eden Gül, şöyle konuştu 
     ''Başkan Bush, seçimlerden galip çıktı. Dolayısıyla şu an güçlü durumda. Hiçbir komplekse girmeksizin, Irak ve Filistin başta olmak üzere, tüm dış politikalarını şimdi büyük bir soğukkanlılıkla gözden geçirip, yeniden bir değerlendirmeye tabi tutma imkanına sahip olduğunu düşünüyorum. Şimdi, ülkesinin dış politikasını yeniden değerlendirebilmek için de bir şans ve fırsat elde etmiş bulunuyor. Değerlendirmeleri neticesinde, eğer bazı ince ayarlar falan yapacaklarsa, bunları yaparlar ve yola ona göre devam ederler. Seçimi kazandıkları için komplekse girmeleri gereken bir durum söz konusu değil. Ayrıca yeni bir seçim endişesi de yok artık. Bu nedenle, henüz işin başındayken, her şeyi yeniden değerlendirmeleri gerektiği kanaatindeyim. Her şeyi iyice değerlendirirler ve ona göre yeni politikalar tespit edebilirler. Benim görüşüm bu şekilde.'' ''Bush'un seçimleri kazanmasının ardından ABD'nin Türkiye ile ilişkilerinde bir değişiklik bekliyor musunuz '' sorusuna ise Gül, ''Hayır, beklemiyorum'' yanıtını verdi. 
     Gül, Filistin lideri Yaser Arafat'ın öldüğüne dair haberlere ilişkin soruya ise ''Haber henüz kesinleşmiş değil. Gerek Kudüs'teki gerekteki Paris'teki temsilcilerimiz konuyu çok yakından takip ediyorlar'' dedi. 
     Gül, Brüksel'de katılacağı AB Ara Zirvesi'nin gündemini ise şu sözlerle özetledi 
     ''Ara zirvenin gündeminde, 17 Aralık'la yani genişleme ile ilgili bir konu yok. Güvenlik meseleleri, Ortadoğu meseleleri gibi dış politika meseleleri ele alınacak. Irak'la ilgili bizlerin görüşüne yine çok önem vereceklerini düşünüyorum. Irak Geçici Hükümeti Başbakanı da Brüksel'de olacak. Dolayısıyla ondan dinleyecekleri Irak meselesi gündemin önemli konuları arasında. Ayrıca aday ülkelere çeşitli konularda bilgi verilecek.'' 
     
     ''IRAK'TA ÖN PLANA ÇIKMIŞ TÜM KESİMLERLE GÖRÜŞÜYORUZ'' 

     ''Türkiye'nin Irak'taki çeşitli siyasi ve etnik oluşumlarla ilişkilerine'' dair bir soruyu ise Gül, ''Ankara, Irak'taki herkesle temas içinde olmaya özen gösteriyor'' yanıtını verdi. 
     Türkiye'nin Irak'ın kuzeyinde sadece Celal Talabani ve Mesud Barzani'yle görüşmediğini vurgulayan Gül, şöyle konuştu 
     ''Irak'ta az da olsa ön plana çıkmış tüm kesimlerle görüşüyoruz. Neyin ne olduğunu herkese en iyi biçimde söylüyoruz. Mesela en son Türkiye'ye çağırmış olduğumuz son gruplardan birisi de Irak Kürt İslam Partisi. Bu grup, Talabani ve Barzani'nin bulunduğu bölgelerde, ikinci parti konumunda. Aynı zamanda, oldukça popüler, Irak'ın toprak bütünlüğüne duyarlı, Avrupa'ya da yakın, son derece açık görüşlü bir parti konumundalar.'' Gül, Türkiye'nin Türkmenlerle ilişkilerinde de yelpazeyi genişlettiğini belirterek, sözlerini şöyle sürdürdü 
     ''Eskiden Türkiye'ye Türkmenlerin sadece belli bir kısmı çağırılırdı. Artık böyle yapmıyoruz. Nitekim Türkiye'ye Türkmenlerin bütün hiziplerini çağrıldı. Irak'ta ilk defa Türkmenlerin Bağdat'ta tek bir çatı altında toplantı yapmalarını sağladık. Şii, laik, İslamcı olmalarına bakılmaksızın hepsi toplantıya katıldılar. Hepside yeni konseye üye oldular. Irak'taki konseyde Türkmenler eskiden sadece 1 kişi idiler. Oysa şimdi 8 kişiler.'' 

     

     
</TEXT>
</DOC>
