<DOC>
<DOCNO> 267384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonspo18.html </URL>
<DATE> 2004/08/29/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yalçınkaya'nın babası Oğlum gönüllerin şampiyonu oldu... 
</HEADLINE>
<TEXT>

     28. Yaz Olimpiyat Oyunları'nda boksta 48 kiloda altın madalya mücadelesi veren Atagün Yalçınkaya'yı, ailesi evde TV başında büyük bir heyecanla izledi. 
     Ankara'da Keçiören'de oturan Yalçınkaya ailesi, oğulları Atagün'ün ringe çıkışı sırasında alkış tutarak destek verdiler. Gümüş madalyalı boksörün annesi Nezahat Yalçınkaya, gözyaşlarını tutamazken, maç süresince dua etti. 
     17 yaşındaki genç boksörün babası Osman Yalçınkaya ise mücadele boyunca heyecandan yerinde duramadı. Baba Yalçınkaya maç sonrasında, kendilerini her türlü sonuca hazırladıklarını belirterek, ''Oğlum elinden gelen herşeyi yaptı. Hakem puanlarımızı vermedi. Atagün, başabaş mücadele etti. Gümüş madalyayı ezilerek almadı. Gönüllerin şampiyonu oldu. Bu günleri bize yaşattığı için onunla gurur duyuyorum'' diye konuştu. 
     Atagün Yalçınkaya'nın ablası Eda ise maç sonrasında gözyaşlarına hakim olamadı ve kısa süreli bir baygınlık geçirdi. 
     
</TEXT>
</DOC>
