<DOC>
<DOCNO> 282055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/spor/axspo01.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı kalmadılar 
</HEADLINE>
<TEXT>


Beşiktaş'ın iki yıldız ismi Carew ve Juanfran, Ramazan nedeniyle programlarını oruç tutan arkadaşlarına göre yapmaya başladı. İki futbolcu sahura kalkıyor, iftar topunun patlamasını bekliyor 

SÜLEYMAN HATISARU 


Ayak uydurdular 
SİYAH - Beyazlı ekibin yabancı oyuncuları Juanfran ve Carew, Ramazan ayının gelişiyle birlikte kendilerini ayrı bir atmosferin içinde buldu. Kısa sürede takımla kaynaşan iki oyuncu, oruç tutan arkadaşlarına da ayak uydurdu. Juanfran ve Carew, Ramazan ayında antrenman saatlerine yeni bir program getirilmesinin ardından arkadaşlarıyla görüşerek, oruç konusunda bilgi aldılar. 

Duyarlılık örneği 
İSPANYOL ve Norveçli oyuncunun, kamplarda maç günleri dışında oruç izni verilen arkadaşlarına katılarak, programlarını onlara göre düzenledikleri öğrenildi. Sahura kalkan isimlere eşlik eden ikilinin, gün boyunca hiçbir şey yemediği ve sabırsızlıkla iftarı beklediği ifade edildi. Juanfran ve Carew'in bu duyarlılığı Siyah - Beyazlı takım içinde de taktir topladı. 

Sergen kritik 

ANKARAGÜCÜ maçının çalışmalarını dün basına kapalı olarak yaptığı idmanla sürdüren Beşiktaş'ta sakatlığı süren Sergen Yalçın'ın pazar günü forma giyip, giyemeyeceği henüz netlik kazanmadı. Diyarbakırspor maçında sol ayak bileğine darbe alan yıldız futbolcunun bugün MR'ı çekilecek. Kasıklarında problemi olan Pancu da kendini iyi hissetmemesi halinde yarın İsviçre'de kontrolden geçecek. 

Tayfun'dan özeleştiri 

BEŞİKTAŞ'TA menajer futbolcu Tayfur Havutçu, İbrahim Üzülmez ve Tayfun Korkut dün basın toplantısı düzenleyerek, durum değerlendirmesi yaptılar. Ankaraspor maçında oyun dışı kalan Tayfun, gördükleri kartlar nedeniyle ligde beş puan yitirdiklerini söyledi. Tayfun, "Ben ve Ahmet'in kırmızı kart gördüğü maçlarda 10'ar kişi kalmasak kazanabilirdik. Artık çok dikkatli olmalıyız. Hata yapmamalıyız" dedi. 
TAYFUR Havutçu da yeni bir takım olduklarını hatırlattı ve "Ben 1 - 2 maçta zorlanacağımızı bekliyordum. Ancak uyum süreci beklediğimizden uzun sürdü" yorumunu yaptı. İbrahim ise, şampiyonluk şanslarının devam ettiğini söyledi. Milli oyuncu, "İşimizi zora soktuk. Ancak bu demek değil ki şampiyonluğa havlu attık. 3 puanlı ligde her şey olur. İstikrarı yakalarsak şansımız olur" diye konuştu. 


</TEXT>
</DOC>
