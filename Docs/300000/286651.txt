<DOC>
<DOCNO> 286651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/soneko11.html </URL>
<DATE> 2004/11/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Babacan Ekim'de yüksek bir enflasyon rakamının geleceği belliydi 
</HEADLINE>
<TEXT>

     Devlet Bakanı Ali Babacan, uluslararası enerji fiyatlarındaki gelişmeler nedeniyle Ekim'de yüksek bir enlasyon rakamının geleceğini beklediklerini belirtirken, ''Bizim 2004 enflasyon hedefinin tutturulması konusunda bir endişemiz yok. 2004 enflasyon hedefi tamam'' dedi. 
     Ankara Ticaret Odası'nın ATO , vatandaşı ve esnafı YTL'ye hazırlamak amacıyla Akköprü'deki Migros Alışveriş Merkezi'nde düzenlediği tanıtım organizasyonuna katılan Babacan, basın mensuplarının, enflasyon rakamları, elektrik ve doğalgaza zam yapılıp yapılmayacağı ile ilgili sorularını yanıtladı. 
     ''Elektrik ve doğalgaza zam yapmak istedikleri, ancak Enerji Bakanı'nın buna karşı çıktığı'' yolunda basında yer alan haberlerin hatırlatılması üzerine Bakan Ali Babacan, ''Bu tür haberleri biz sadece tebüssümle okuyoruz. Tek parti hükümetiyiz. Aldığımız bütün kararları arkadaşlarımızla birlikte alıyoruz. Biz de gazetelerden bu tür haberler okuyoruz'' dedi. 
     Enerji konusunun sadece Türkiye'nin değil, dünyanın 2004 yılındaki en büyük problemi olduğuna işaret eden Babacan, şöyle devam etti 
     ''Bundan biz de etkilendik. Dünyanın bir gerçeği. Ekim enflasyonunda da enerji ve tarım yüksek çıktı. Bu zaten beklemediğimiz birşey değildi. Ekim'de yüksek bir rakamın geleceği belliydi. Bunu doğal karşılamak lazım. Bizim politikalarımızda kesinlikle bir sapma söz konusu değil. Para politikalarında ne ilan ettiysek aynen uygulamaya devam ediyoruz. Yani bu bütçe politikalarında, para politikalarındaki sapmadan kaynaklanan bir durum değil. Dış piyasalardan kaynaklanan gelişme. Biz Ağustos'tan itibaren 2004 enflasyon hedefine bakmıyoruz. 2004 enflasyonu tamam. Ağustos'tan beri 2005 enflasyonuna bakıyoruz. '' Doğalgaz ve akaryakıt ürünlerinin fiyatına zam yapılıp yapılmayacağı sorusuna da Bakan Babacan, ''Olacak olmayacak, bu tür şeyleri baştan konuşmak çok yanlış. Bunlar tamamen dünya piyasalarındaki gelişmelere paralel olacak durumlardır'' diye yanıt verdi. 
     Bakan Babacan, Fransa Cumhurbaşkanı Chirac'ın ''Türkiye'nin üyelik kriterlerini yerine getirse bile farklı üyelik yöntemlerinin gündeme getirilebileceği'' yönündeki sözünün hatırlatılması üzerine de şunları söyledi 
     ''Sayın Başbakanımız Erdoğan ve Dışişleri Bakanımız Gül, bir süre önce Sayın Chirac ve Sayın Shröder ile görüştü. Bu konular ele alındı. Her ülkenin kendi siyasi ortamı var. O ülkenin kendi siyasi ortamı ve o ülkenin siyasi temsilcilerinin iç ve dış dengeleri birlikte yürütmek durumunda olduğunu unutmamak lazım.'' 
     
</TEXT>
</DOC>
