<DOC>
<DOCNO> 279131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonsiy02.html </URL>
<DATE> 2004/10/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İstanbul Belediye Başkanı yağmur işkencesi için günah çıkarttı... 
</HEADLINE>
<TEXT>

     Büyükşehir Belediye Başkanı Kadir Topbaş, İstanbul'daki son yağışlarla ilgili Büyükşehir belediyesine yöneltilen eleştirileri değerlendirerek, ''Herkes kendine göre bir değerlendirme yapıyor. Biz işimize bakıyoruz'' dedi. 
     Topbaş, Başbakan Recep Tayyip Erdoğan'ı Atatürk Havalimanı'nda Ankara'ya uğurladıktan sonra, basın mensuplarının sorularını yanıtladı. 
     Yarın ve Çarşamba günü yağış beklendiğini ve belediye ekiplerinin her zamanki gibi hazırlıklı olduğunu belirten Topbaş, daha önceki yağıştaki gibi bir sıkıntı olmayacağını umduğunu ifade etti. 
     Dünyanın ekolojik dengesinin bozulduğunu, her yerde doğal afetlerle karşılaşılabildiğini vurgulayan Topbaş, bu konuda asıl önemli unsurun, vatandaşlarla yönetimin işbirliği yapması olduğunu söyledi. 
     Topbaş, vatandaşların yağış sırasında trafikte dikkatli olması gerektiğini dile getirdi. Topbaş, ayrıca vatandaşların konut alırken iskan durumunu, depreme dayanıklılığını ve su baskınlarına karşı durumunu belediyelerden sorgulamaları gerektiğini vurguladı. 
     Asfalt kaldırımların su emilimini azalttığını ifade eden Topbaş, eski İstanbul tarzında yolların yapılması gerektiğini, bunun için de çalışmalar gerçekleştirdiklerini anlattı. 
     İstanbul'daki son yağışlarla ilgili eleştirileri nasıl değerlendirdiği sorulan Topbaş, ''Herkes kendine göre bir değerlendirme yapıyor. Biz işimize bakıyoruz. Bizim istikametimiz İstanbul ve Türkiye'yi ayağa kaldırmak, dünyayla yarıştırmaktır'' yanıtını verdi. 
     
</TEXT>
</DOC>
