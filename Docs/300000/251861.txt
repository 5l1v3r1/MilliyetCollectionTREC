<DOC>
<DOCNO> 251861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sondun17.html </URL>
<DATE> 2004/06/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Barzani'den bağımsızlık resti 
</HEADLINE>
<TEXT>

     Irak'ın önde gelen Kürt gruplarından Irak Kürdistan Demokratik Partisi lideri Mesud Barzani, yeni Irak Anayasası'nda federal sistemin yer almaması durumunda, bağımsızlıklarını ilan edeceklerini söyledi. 
     Barzani, Londra'da Arapça yayınlanan El Hayat gazetesine yaptığı açıklamada, anayasada federalizmin mutlaka yer alması gerektiğini belirtti. 
     Kürtlerin bağımsızlık yerine Federal Irak'ta yaşamayı tercih edeceklerini ifade eden Barzani, bunun tamamen Arapların tutumuna bağlı olduğunu dile getirdi. 
     Irak'ın yeni anayasasının gelecek yılın sonunda hazırlanması bekleniyor. 
     
     TÜRKİYE'NİN GÜVENCESİ OLDUĞUNU ÖNE SÜRÜYOR 
     Irak Kürdistan Demokratik Partisi Lideri Mesut Barzani, Türkiye'nin Kürtler'in özerk yönetimine artık karşı olmadığı konusunda güvence verdiğini de söylemişti. 
     Barzani, yaptığı açıklamada, bu ay Erbil'e bir ziyaret gerçekleştiren üst düzey Türk heyetinin, kendisine Irak'taki yeni koşullar nedeniyle, Türkiye'nin birleşik bir Irak içinde Kürtler'in federasyon yönetimine sahip olmasına itirazı bulunmadığını bildirdiğini iddia etmişti. 
     
</TEXT>
</DOC>
