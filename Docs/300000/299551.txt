<DOC>
<DOCNO> 299551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo16.html </URL>
<DATE> 2004/12/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Mehmet Okur'dan Iverson'a müthiş cevap .. 
</HEADLINE>
<TEXT>

     NBA'de Utah Jazz forması giyen Mehmet Okur son maçlardaki çıkışını Philadelphia 76ers karşısında da sürdürdü ve takımının galibiyetinde başrolü oynadı. Karşılaşmanın bitimine 4.6 saniye kala çok kritik bir hücum ribaundu alan Memo, 2 serbest atışı da sayıya çevirerek Jazz'ın 103-101 kazandığı maçın kahramanı oldu. Sahada 31 dakika kalan Mehmet Okur, 3 sayılık atışlarda 1'de 0, 2'lik atışlarda 11'de 5, serbest atışlarda da 11'de 10 isabet sağlayarak 20 sayı üretti. Memo, 3'ü hücum 10 ribaunduna 4 de asist ekledi. 
     Maç sonrasında Mehmet Okur'a övgüler yağdıran Utah koçu Jerry Sloan, "Okur, artık ne yapmaya çalıştığımızı daha iyi anlıyor. O takımdaki en iyi şutörlerden biri ve bu işi çok verimli bir şekilde yapabiliyor" diye konuştu. 
     Jazz'da, double-double yapan Carlos Boozer, 28 sayı ve 10 ribauntla galibiyeti getiren diğer isim oldu. 
     
     IVERSON TARİH YAZDI AMA... 

     Maçın son pozisyonunda Memo'ya faul yaparak 6 faulle oyun dışı kalan Allen Iverson'ın 51 sayı, 6 asist ve 7 top çalmalık performansı galibiyete yetmedi. Iverson ayrıca NBA tarihinde, üst üste 2 maçta da en az 50 sayıyı bulan 7. oyuncu oldu. Iverson, takımının bir önceki maçında Milwaukee Bucks potasına 54 sayı göndermişti. Iverson böylece, Sixers'ın, üst üste 2 maçta 50 sayının üstünde performans gösteren ilk oyuncusu olmayı da başardı. 
     Rick Barry, Elgin Baylor, Chamberlain, Bernard King, Michael Jordan'dan sonra bunu başaran son oyuncu, 2000 yılında Golden State Warriors'dan Antawn Jamison olmuştu. 
     Ligde alınan diğer sonuçlar şöyle 
     

Chicago Bulls-Portland Trail Blazers 92-87 Houston Rockets-Toronto Raptors 114-102 Denver Nuggets-Phoenix Suns 105-107 Golden State Warriors-Washington Wizards 101-103 Los Angeles Lakers-Memphis Grizzlies 72-82      Lige, TSİ yarın sabaha karşı yapılacak 6 maçla devam edilecek. 

     
</TEXT>
</DOC>
