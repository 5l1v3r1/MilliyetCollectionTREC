<DOC>
<DOCNO> 276853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/guncel/gun04.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeugma'ya Fransız eli değdi 
</HEADLINE>
<TEXT>


Zeugma'dan çıkarılan tarihi eserleri Fransız arkeoloji ekibi temizleyip onarıyor 

METİN İLİKSOY Gaziantep DHA 

Gaziantep'in Nizip ilçesindeki Zeugma Antik Kenti'nden çıkarılan tarihi eserler, Fransız arkeoloji ekibi tarafından temizlenerek turizmin hizmetine kazandırılıyor. 
Zeugma'dan çıkan heykel, küp, sikke ve benzeri küçük parçaların temizlenmesi, kırılan parçaların aslına uygun tamiri ve incelemesini Profesör Catherine Abadie Reynal başkanlığındaki 15 kişilik ekip yürütüyor. Eserlerin yıkanmasından, hava ile temizlenmesine, onarılmasından, kazılarda çıkarılan eserlerin çizimlerinin yapılmasına kadar her alanda faaliyet gösteren Reynal, 9 yıldır Türkiye'de değişik kazılara katıldığını, bunun 4 yılını geçirdiği Zeugma kazılarında 5 yıl daha çalışacağını söyledi. 

Çok eser çıkacak 
Bu yılki kazılarda büyük tarihi eser çıkarılmadığını belirten Reynal, "Son olarak bir tiyatro ortaya çıkarıldı. Ancak, bizim çalışacağımız eser çıkmadı. Ama, sanıyorum önümüzdeki günlerde çok sayıda yeni eser çıkacak" dedi. Ekibin 3 ay boyunca Zeugma'da kaldığını anlatan Reynal, "Burada çıkarılan eserler çok önemli. Zeugma'ya özel ilgi gösteriyoruz. Sonraki yıllarda da eserlerin onarımı ve turizme kazandırılması için çalışacağız" diye konuştu. 




</TEXT>
</DOC>
