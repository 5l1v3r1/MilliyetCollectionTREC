<DOC>
<DOCNO> 255632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/soneko14.html </URL>
<DATE> 2004/07/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ayakta tedavi ilaçları, anlaşmasız eczanelerden de alınabilecek 
</HEADLINE>
<TEXT>

     Tedavisi kurumlarınca üstlenilen kişilerin ayakta tedavileri sırasında reçete edilen ilaçlar, kurumların varsa kendi eczanelerinden, anlaşmalı ya da anlaşması olmayan eczanelerden alınabilecek. 
     Resmi Gazete'nin bugünkü sayısında yayımlanarak yürürlüğe giren ''4734 Sayılı Kamu İhale Kanunu'nun 3'üncü Maddesinin H Bendinde Belirtilen Alımlara İlişkin Yönetmelik'' ile idarelerin hak sahiplerine sağlayacakları teşhis ve tedaviye yönelik alımlar, tedavisi kurumlarınca üstlenilen kişilerin ayakta tedavileri sırasında reçeteye bağlanan ilaç ve tıbbi malzeme alımlarına ilişkin esas ve usuller düzenlendi. 
     Yönetmeliğe göre, idarelerin kendi özel mevzuatı uyarınca hak sahiplerine sağlayacakları teşhis ve tedaviye yönelik hizmetler, ilgili mevzuatında öngörülen esaslara uygun olmak kaydıyla sağlık kurum ve kuruluşlarından alınacak. Bu alımlara ilişkin fiyatlandırma ve ödemelerde talimat, teşhis ve tedavi amacıyla özel sağlık kurumlarından hizmet alımına ilişkin mevzuat ve hizmet alım protokolleri ve tanıya dayalı paket fiyat tarifeleri uygulanacak. 
     Yeşil kartlılar, 65 yaş aylığı alanlar ile vatani hizmet tertibinden aylık bağlananların teşhis ve tedavilerine ilişkin hizmetler ise mevzuatta öngörülen haklar dahilinde sağlık kurum ve kuruluşlarından sağlanacak. 
     
     MAL ALIMLARI 
     Yönetmelikle, tedavisi kurumlarınca üstlenilen kişiler, ayakta tedavileri sırasında reçete edilen ilaçlar, tabi oldukları mevzuat hükümleri çerçevesinde kurumların varsa kendi eczanelerinden, anlaşmalı ya da anlaşması olmayan eczanelerden alınabilecek. 
     Maliye Bakanlığı, sağlık kurumu ve kuruluşları tarafından ayakta tedavileri sağlanan kişilerin reçete edilen ilaçların teminine ilişkin koşulları belirlemek üzere Türk Eczacıları Birliği ile protokol düzenleyebilecek. 
     İlaç bedelleri de, kişilerin kurumlarınca, ilgili mevzuatında belirlenen usuller çerçevesinde karşılanacak. 
     Tedavisi kurumlarınca üstlenilen kişilerin ayakta tedavileri sırasında reçeteye bağlanan tıbbi malzemeler ise kişilerce temin edilecek. Bedelleri de kurumlarınca mevzuat hükümlerine göre kişiye ödenecek. 
     
</TEXT>
</DOC>
