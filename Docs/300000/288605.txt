<DOC>
<DOCNO> 288605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sontur05.html </URL>
<DATE> 2004/11/13/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bayram tatili nedeniyle dış hatlarda yoğunluk yaşanıyor... 
</HEADLINE>
<TEXT>

     Ramazan Bayramı tatili dolayısıyla Atatürk Havalimanı'nda yoğunluk meydana geldi. 
     Bayram tatiline çıkan vatandaşların dünden başlayan yurtdışı seyahatleri nedeniyle Dış Hatlar Terminali'nde yolcu ile iniş-kalkış yapan yolcu sayılarında yüzde 15-20 dolayında artış görüldü. 
     Atatürk Havalimanı'nda dün 636 uçağın iniş-kalkış yaptığı Dış hatlar Terminali'nde, 23 bin 849 kişi yurt dışına çıkarken, 17 bin 326 kişi de Türkiye'ye giriş yaptı. 
     Yetkililer, uçak ve yolcu trafiğinin bugün düne göre daha da artacağını bildirdiler. 
     Bu arada, yolcu sayısındaki artış nedeniyle pasaport bankoları ve terminale girişlerde personel takviyesi yapıldı. 
     Öte yandan, yurtdışına tur düzenleyen çok sayıda seyahat acentesi, yolculara kolaylık olması için Dış Hatlar Terminali'ne stand açtı. 
     Yurtdışı turlarında en fazla Prag, Budapeşte ve Dubai'nin ilgi gördüğünü belirten acente yetkilileri, ayrıca çok sayıda vatandaşın tatil için Paris, Mısır, Malta, Barselona, Atina, KKTC ve Roma'ya gittiğini kaydettiler. 
     Yetkililer, bayram tatili dolayısıyla düzenlenen yurtdışı turların fiyatlarının da 200 ile 2 bin Euro arasında değiştiğini söylediler. 
     
</TEXT>
</DOC>
