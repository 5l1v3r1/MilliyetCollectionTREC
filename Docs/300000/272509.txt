<DOC>
<DOCNO> 272509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/guncel/axgun02.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maaşlarda Topbaş indirimi 
</HEADLINE>
<TEXT>


17 belediye iştirakinin yönetim kurulu başkanları, kendilerine yaptıkları yüklü zamdan çark etti. Bürokratlar, Başkan Topbaş'ın isteği üzerine maaşlarında yüzde 35 indirim yaptı. Belediye, 408 milyar tasarruf sağladı 

ŞENOL DEMİRCİ İstanbul 

İstanbul Belediyesi'nin şirketlerinin yönetime gelir gelmez kendilerine yüklü oranda zam yapan yönetim kurulu başkanlarının maaşlarında yüzde 35 oranında indirime gidildi. İstanbul Belediye Başkanı Kadir Topbaş'ın isteği üzerine, çoğu belediye bürokratı olan yönetim kurulu başkanları, birer "feragatname" dilekçesi hazırlayarak şirketlerin muhasebe servislerine gönderdiler. 
Belediye bürokratlarının yönetim kurulu başkanı oldukları şirketlerden 12 milyar liraya kadar "huzur hakkı" aldığı haberi, gazetemizde 22 Ağustos 2004 tarihinde "Büyükşehir Belediye Başkanı'nın maaşı bürokratların gerisinde kaldı" başlığıyla duyurulmuştu. Topbaş, bu haberden sonra maaşlarda indirim yapılacağını bildirmişti. Belediye yetkilileri, Topbaş'ın bürokratlardan indirim istemesinde, bir belediye memurunun yazdığı, "Maaşım az, çocuklarıma yiyecek alamıyorum, yardım edin" içerikli mektubun etkili olduğunu bildirdiler. 
Topbaş, bu mektubun ardından şirket yönetim kurullarından "huzur hakları"nda indirime gitmelerini istedi. Bürokratlar da maaşlarında yüzde 35'ler düzeyinde indirim yaptı. 
İndirimin ardından, İBB Başkan Vekili ve İDO Yönetim Kurulu Başkanı İdris Güllüce, Genel Sekreter ve İGDAŞ Yönetim Kurulu Başkanı Ramazan Evren ile Başkanlık Başmüşaviri ve İSBAK Yönetim Kurulu Başkanı Ömer Türk'ün 12 milyar lira olan "huzur hakları" 7.5 milyara indi. 6 milyar lira huzur hakkı olan yönetim kurulu başkanları ise 4 milyar lira almaya başladı. Maaşları diğerlerinin çok altında olan Yunus Balta, İskender Pala ve Mustafa Güveli'nin maaşlarında bir değişikliğe gidilmedi. Yönetim Kurulu başkanlarına belediye şirketlerinden ayda ödenen 110 milyar 250 milyon liralık tutar, böylelikle 76 milyar 250 milyon liraya indi. Belediye, ayda 34, yılda 408 milyar lira tasarruf sağladı. 


</TEXT>
</DOC>
