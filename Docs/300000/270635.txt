<DOC>
<DOCNO> 270635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun24.html </URL>
<DATE> 2004/09/10/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Almanya'ya iltica talebinde bulunanların başında Türkler geliyor 
</HEADLINE>
<TEXT>

     Almanya'da iltica talebinde bulunanların başında Türklerin geldiği bildirildi. 
     Federal İçişleri Bakanlığı tarafından yapılan açıklamada, Ağustos ayında iltica talebinde bulunan toplam 2 bin 943 kişi arasında 319'la Türklerin birinci sırada yer aldığı, Türkleri 292 kişiyle Sırbistan ve Karadağ vatandaşlarının, 244 kişi ile de Rusların izlediği belirtildi. 
     Almanya'da bu yılın Ağustos ayında iltica talebinde bulunanların sayısının Temmuz ayına göre yüzde 1,2 arttığı, 2003 yılının Ağustos ayına göreyse yüzde 17 oranında azaldığı ifade edilen açıklamada, bu yıl Ocak ayından Ağustos ayına kadar iltica talebinde bulunanların başında da 2 bin 902 kişiyle Türklerin geldiği kaydedildi. 
     Aynı dönem içinde iltica talebinde bulunan Sırbistan ve Karadağ vatandaşlarının sayısı 2 bin 619, Rusların sayısı da 1717 olarak açıklandı. Bu dönem içinde 44 bin 673 başvuru hakkında karar alındığı, başvuruların sadece 733'ünün kabul edildiği kaydedildi. 
     
</TEXT>
</DOC>
