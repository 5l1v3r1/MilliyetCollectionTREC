<DOC>
<DOCNO> 255175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur19.html </URL>
<DATE> 2004/07/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Facia yaşanabilirdi... Mudurnu'da kamyon benzinliğe girdi 
</HEADLINE>
<TEXT>

     Bolu'nun Mudurnu İlçesi'nde kamyon benzinliğe girdi, kazada hurdaya dönen pompaların patlamaması faciayı önledi. 
     Mudurnu-Abant yolunda meydana gelen trafik kazasında İbrahim Yılmaz'ın kullandığı 14 AR 201 plakalı kömür yüklü kamyon, kavşakta bulunan benzinliğe girdi. 
     Kazaya neden olan sürücü Yılmaz, gece boyunca araç kullandığını belirterek, ''Uykusuz olduğumun farkındaydım, her şey bir anda oldu. Kazada yaralanan ve ölen olmamasına sevindim. Yoksa ömür boyu vicdan azabından kurtulamazdım'' dedi. 
     Kaza sonrasında benzinlikte bulunan pompaların tamamı kullanılmaz hale geldi. Benzinliğin sahibi Mehmet Türesin, kaza sonrasında yaklaşık 20 milyar liralık zarar meydana geldiğini anlatarak, ''Bizi sevindiren kaza esnasında pompaların alev alarak patlamaması oldu. Pompalar patlasaydı facia olurdu'' diye konuştu. 
     İtfaiye ekipleri, olası bir yangına karşı kaza mahallinde soğutma çalışması yaptı. 
     
</TEXT>
</DOC>
