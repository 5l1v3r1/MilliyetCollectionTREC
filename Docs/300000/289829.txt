<DOC>
<DOCNO> 289829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko25.html </URL>
<DATE> 2004/11/18/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Compex 2004 Fuarı açıldı... 
</HEADLINE>
<TEXT>

     29. Uluslararası Bilgisayar Fuarı COMPEX 2004 İstanbul'da açıldı. 
     Rönesans Fuarcılık tarafından Lütfi Kırdar Fuar Merkezi'nde gerçekleştirilen COMPEX 2004'te, bilgisayar ve iletişim sektöründeki 2005 teknolojisi ürünler sergileniyor. 
     Fuarın ana sponsoru olan Avea'nın Genel Müdürü Cahit Paksoy açılışta yaptığı konuşmada, GSM sektöründeki rekabetin tüm hızıyla devam ettiğini söyledi. 
     Cahit Paksoy, fuarda ziyaretçilerin Avea teknolojisinin yanı sıra birçok tarifeyi inceleme ve karşılaştırma imkanı bulacaklarını, GSM sektöründe kızışan rekabet ortamını detaylarıyla görebileceklerini söyledi. 
     Türk Telekom Genel Müdürü Mehmet Ekinalan da, pazarın çok büyük gelişme potansiyeli bulunduğunu vurguladı. 
     Açılış törenine İstanbul Büyükşehir Belediye Başkanı Kadir Topbaş da katıldı. Topbaş, Ekinalan ve Paksoy daha sonra birlikte açılış kurdelesini keserek, standları gezdiler. 
     Ziyaretçilere donanımdan yazılıma birçok yenilikle tanışma fırsatı sunan fuarda son model masaüstü, avuçiçi, dizüstü PC'ler, cep telefonları ve 3. kuşak mobil cihazlar sergileniyor. 
     Yerli ve yabancı 200'den fazla firmanın katıldığı, 15 bin metrekare kapalı alanda gerçekleştirilen fuar, 21 Kasım'da sona erecek. 
     
</TEXT>
</DOC>
