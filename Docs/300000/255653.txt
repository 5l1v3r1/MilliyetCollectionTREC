<DOC>
<DOCNO> 255653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/soneko35.html </URL>
<DATE> 2004/07/15/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Babacan 3 yıllık program parça parça açıklanacak 
</HEADLINE>
<TEXT>

     Devlet Bakanı Ali Babacan, hazırlanacak 3 yıllık programın kapsamlı olacağını belirterek, ''Hepsi paket olarak mı açıklanacak Hayır, parça parça kararlar verildikçe açıklanacak'' dedi. 
     Ankara Sanayi Odası ASO Başkanı Zafer Çağlayan ile birlikte OSTİM'i ile ziyaret eden Devlet Bakanı Babacan, sanayicilerden sorunları hakkında bilgi aldı. 
     Bakan Babacan, bir gazetecinin, ekonomik programa ilişkin sorusu üzerine, söylentilere kulak asılmamasını istedi. Babacan, ''Her konuda çalışmalar belli bir noktaya geldiği zaman açıklamalar yapılıyor. Çalışmalar ileri bir noktaya geldi. 3 yıllık program kapsamlı bir program, hepsi paket olarak mı açıklanacak Hayır parça parça kararlar verildikçe açıklanacak'' diye konuştu. 
     Programı açıklamak için bir tarih olup olmadığı yönündeki soru üzerine de Babacan, şu anda bir tarih belirlemediklerini söyledi. 
     Babacan, asker maaşlarının artırılmasına ilişkin bir soruyu ise bu sorunun bugünkü konunun dışında olduğunu belirterek, yanıtlamaktan kaçındı. 
     Darphane Genel Müdürlüğü'ne vekaleten yapılan atamaya ilişkin soruya da Babacan, ''Bu konular idari konular. Çoğu atamalarda kim çalışacaksa önce vekaleten başlar. Daha sonra üçlü kararname devreye girer. Önemli olan Yeni Türk Lirası'nın planladığı şekilde zamanında gerçekleştirilmesidir. Darphanenin de bu konuda yükümlülükleri var, onları yerine getirecektir'' yanıtını verdi. 
     
     ''BURADAKİ SANAYİCİLER BİRER KAHRAMAN'' 
     Sanayicinin, finansman ve ihracat sorunları olduğunu anlatan Babacan, şunları kaydetti 
     ''Yatırımlarla ilgili bürokratik problemleri var. Bunlar sektörün önüne set çekiyor, yavaşlatıyor. Buradaki sanayicilerin, aslında birer kahraman olduklarını düşünüyorum. 1994, 2001 krizini yaşadılar, tüm bu krizlerden bileklerinin gücüyle, alın terleriyle çıktılar. Bu işletmeler devlete sırtlarını dayamadan, amcası, dayısı olmadan kendi alın terleriyle büyüyen işletmeler. Bunun için önleri açık, 5-10 yıl sonra inşallah bunlar KOBİ olmaktan çıkar büyük fabrikalar olurlar.'' Babacan, KOBİ'lerde çalışan kişilerin Türkiye'nin en iyi okullarında eğitim görmüş mühendisler olduğunu belirterek, ''Önlüklerini giymişler, kapalı yerlerde oturmuyorlar, işlerinin başındalar işin sırrı burada'' dedi. 
     KOBİ'lerin Türkiye'nin sanayisinde önemli bir yer tuttuğunu ifade eden Bakan Babacan, problemleri yerinde görmenin büyük önem taşıdığını kaydetti. 
     Ostim'de 2001 yılına göre elektrik tüketiminde büyük bir artış olduğunu anlatan Babacan, ekonomik canlanmanın bir yansıması olduğunu bildirdi. 
     
     ''DEVLETİN İÇİNDEKİLERİ LÜTFEN ÇALIŞTIRIN'' 
     Babacan, OSTİM'de Tacettin İleri'ye ait işletmede, turnike, elektrikli döner bıçağı ile tıp, tekstil ve silah sektöründe kullanılan parça üreten hassas döküm ünitelerini ziyaret ederek, bilgi aldı. 
     İşletme sahibi, Tacettin İleri, bankaların teknolojiye önem vermediklerini belirterek, ''Bizim yapmış olduğumuz teknoloji bankaların ve devletin gözünde sıfır, araba varsa, ev varsa kredi için 'evet' diyorlar. İnsanın elini ayağını bağlıyorlar'' demesi üzerine, Babacan, ''Bankalar konusu önemli. Özellikle reel sektör ile bankacılık sektörünün ilişkileri gözden geçirilmeli'' diye konuştu. Tacettin İleri, Babacan'a, kendi işletmesinde 12 saat çalışan birinin, devlette çalışandan daha az maaş aldığını belirterek, ''Buradan ayrılan devlette çalışan bir arkadaşımız 2-3 saat çalışıyorum diyor. Devletin içindekileri lütfen çalıştırın'' dedi. 
     Tacettin İleri'nin ihracat KDV geri ödemelerini zamanında alamadıklarını ve 60 milyar lira ihracat KDV alacağı bulunduğunu ifade etmesi üzerine ise Babacan, KDV iadelerinin eskiye oranla daha hızlı geri ödendiğini bu sürenin 1 ayın altına indiğini belirtti. 
     
     ASO BAŞKANI ÇAĞLAYAN 
     Ankara Sanayi Odası ASO Başkanı Zafer Çağlayan da geçen hafta sonu yapılan memur sınavına 1 milyon 700 bin kişinin katıldığını hatırlatarak, şunları söyledi. 
     ''Üniversite sınavına da 1 milyon 700 bin kişi girmiş. Memur sınavına girmiş olanlardan yaklaşık 800 bini bizim özel sektör firmalarında çalışanlardanmış. Hala devleti çiftlik gibi gören, ben İşimi garantiye alayım zihniyetiyle karşı karşıyayız. Benim en iyi yetişmiş ustam TBMM'ye müstahdem oldu. Bende iken daha çok ücret alıyordu fakat, Devlet kapısı olsun diye düşündü.'' Mesleki eğitim sistemini de eleştiren Çağlayan, ''Bir kaynakçı ilanı versen 5 kişi bulamazsın. Ama, 150 tane işletme mezunu bulursunuz'' dedi. 
     ASO Başkanı'nın bu sözleri üzerine Devlet Bakanı Babacan da, Türkiye'nin ihtiyacına uygun insan yetiştiren bir eğitim sisteminin gerektiğini, ancak konu gündeme geldiğinde, büyük gürültüler koptuğunu söyledi. 
     
     ''BAKALIM DERVİŞ'İN AYAĞI MI UĞURLU, BABACAN'IN MI '' 
     ASO Başkanı Çağlayan, Seyfettin Tüzün adlı işletme sahibine eski Devlet Bakanı Kemal Derviş'in de Bakanlığı zamanında aynı işletmeyi ziyaret ettiğini hatırlatarak, ''Bakalım Derviş'in ayağı mı uğurlu, Babacan'nın mı Beni 2 ay sonra ara'' demesi üzerine, işletme sahibi Tüzün, ''Krizden önce 120 kişi çalışıyordu. Derviş ziyaret ettiğinde 10 kişi çalışıyordu. Şimdi 60 kişi çalışıyor, hedefimiz 120 kişi'' yanıtını verdi. 
     Bu arada sanayiciler, enerji girdi fiyatlarındaki maliyetlerin düşürülmesi isteklerini yinelerken, ''Doğalgaza belediye aracı olmasın direkt BOTAŞ'dan alalım'' görüşünü dile getirdiler. 
     
</TEXT>
</DOC>
