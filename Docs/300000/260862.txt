<DOC>
<DOCNO> 260862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo20.html </URL>
<DATE> 2004/08/05/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Olimpiyat Stadı 29 Ekim'e hazır... 
</HEADLINE>
<TEXT>

     Atatürk Olimpiyat Stadı'nın, 29 Ekim Cuma gününe kadar her yönüyle hazır hale geleceği bildirildi. 
     Avrupa Şampiyonlar Ligi 2005 final maçının oynanacağı stadın proje mühendisi Faruk Keskinel, AA muhabirine yaptığı açıklamada, ''Atatürk Olimpiyat Stadı, 29 Ekim'de, yolu, otoparkı, videobordu, bilet kontrol sistemi ve rüzgar panelleri ile önemli karşılaşmaların oynanmasına hazır hale gelecek'' dedi. 
     Keskinel, stada ulaşımın kolaylaşması için yan yolları ıslah etme işlemlerinin sürdüğünü belirtirken, bilet kontrol sisteminin de 22 Eylül'de devreye gireceğini vurguladı. 
     Rüzgar panellerinin ilk sırasının bu hafta, 2. sırasının da 15 Ağustos'ta takılacağını anlatan Faruk Keskinel, videobordun da gelecek hafta yerine montaj edileceğini açıkladı. 
     Faruk Keskinel, stadın hazır hale getirilme çalışmalarının tüm hızıyla sürdüğünü ifade ederek, Atatürk Olimpiyat Stadı'nın 29 Ekim'de her yönüyle hazır olacağını kaydetti. 
     
</TEXT>
</DOC>
