<DOC>
<DOCNO> 287425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/soneko21.html </URL>
<DATE> 2004/11/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
AFM, Maltepe Carrefour ile 15 yıllık sözleşme imzaladı... 
</HEADLINE>
<TEXT>

     AFM Uluslararası Film Prodüksiyon Ticaret ve Sanayi A.Ş, Carrefour A.Ş ile Maltepe Carrefour Alışveriş Merkezi'nde yer alacak sinema için 15 yıllık kira sözleşmesi imzaladı. 
     AFM Uluslararası Film Prodüksiyon Ticaret ve Sanayi A.Ş'den İMKB'ye yapılan açıklamada, Carrefour A.Ş ile Maltepe Carrefour Alışveriş Merkezi'nde yer alacak sinema için 15 yıllık kira sözleşmesi imzalandığı belirtilerek, imzalanan sözleşmeyle AFM sinemalarının, faaliyette bulunduğu lokasyon sayısını 24'e, salon sayısını 103'e çıkardığı, koltuk sayısının ise 17 bine yaklaştığı kaydedildi. 
     Açılan bu lokasyon ile AFM'nin, halka arzın gerçekleştiği Ekim 2004'ten bugüne koltuk kapasitesini yüzde 37 oranında arttırdığı, Maltepe mevkiinde yer alan ve 50 bin metrekare alan ile Türkiye'nin en büyük Carrefour lokasyonu olarak bilinen alışveriş merkezinde 3 bin 302 metrekare alan üzerine 2 bin 200 koltuklu olarak inşa edilecek olan yeni sinema kompleksi ile AFM'nin mevcut koltuk kapasitesinin 15 oranında artacağı bildirildi. 
     
     ÇBS BOYA 
     ÇBS Boya Kimya Sanayii ve Ticareti A.Ş'den İMKB'ye yapılan açıklamada, ÇBS Grubu olarak Finansal Yeniden Yapılandırma Sözleşmesi çerçevesinde alacaklı bankalar konsorsiyumuna 2004 yılı faiz ödemeleri, 2005 yılı anapara ve faiz ödemelerine mahsuben 575 bin USD nakit ödeme yapıldığı, ayrıca 2005 yılı ödemelerine mahsuben 2 milyon USD nakit olarak bloke edildiği, ÇBS Grubu olarak International Finance Corporation'a IFC da 600 bin USD kredi geri ödemesi yapıldığı belirtildi. 
     
     ACIBADEM SAĞLIK 
     Acıbadem Sağlık Hizmetleri ve Ticaret A.Ş, ulusal ve uluslararası düzeyde gerekli uyum çalışmalarını yapmak ve bunları hayata geçirmek için yönetim organizasyonunu yeniden yapılandırdı. 
     Şirketten İMKB'ye yapılan açıklamada, SPK'nın yayımlamış olduğu Kurumsal Yönetim İlkeleri corporate governance principles çerçevesinde, şirketin küreselleşme ile birlikte artan rekabet koşullarında, büyümek ve büyümeyi sürdürülebilir kılmak için ulusal ve uluslararası düzeyde gerekli uyum çalışmalarını yapmak ve bunları hayata geçirmek için yönetim organizasyonunu yeniden yapılandırdığı, aynı zamanda performans yönetim olgusunun organizasyon çapında yayılması ve çalışanlar için zengin kariyer seçeneklerinin oluşturulması amaçlarını da taşıyan, reorganizasyon çalışması neticesinde, merkezi yapıdan işletme bazında kar zarar odaklı yapıya geçildiği kaydedildi. 
     Yeniden yapılandırma kapsamında, daha önce olduğu gibi, Yönetim Kurulu Başkanı Mehmet Ali Aydınlar'ın Genel Müdürlük görevini sürdürmeye devam edeceği, projenin hedefleri doğrultusunda Acıbadem Hastanesi Kozyatağı Hastane Direktörlüğü görevine Meryem Bahar'ın, Acıbadem Hastanesi Kadıköy Hastane Direktörlüğü görevine Dr. Omer Karahan'ın, Acıbadem Hastanesi Bakırköy Hastane Direktörlüğü görevine Erman Süsler'in getirildiği bildirildi. 
     Şirketten yapılan bir başka açıklamada, Yönetim Kurulunun kayıtlı sermaye tavanını 30 trilyon TL'den 250 trilyon TL'ye yükseltilmesine karar verdiği belirtildi. 
     
</TEXT>
</DOC>
