<DOC>
<DOCNO> 258990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun46.html </URL>
<DATE> 2004/07/29/ </DATE>
<TIME> 23.24 </TIME>
<AUTHOR>  </AUTHOR>
<HEADLINE>
İsrail'in Arrow füzesi denemesi başarılı oldu 
</HEADLINE>
<TEXT>

     İsrail'in ABD ile birlikte geliştirdiği Arrow füze sisteminin California'da yapılan ilk denemesinin başarılı olduğu, denemede bir Scud füzesinin vurulduğu bildirildi. 
     California sahilinde yapılan testte, bir ABD askeri birimi silahsız bir Scud füzesi fırlattı ve bu füze Arrow'un radarı tarafından izlendi. Daha sonra sistemin uzak bir adadan fırlattığı füze Scud'ı havada vurdu. 
     Arrow proje şefi Arieh Herzog, İsrail'in Kanal 1 televizyonuna yaptığı açıklamada, ''Uygulama mükemmeldi'' dedi ve ileride İran'dan gelene benzer tehditlere karşı kapasitenin geliştirilmesine devam edileceğini söyledi. 
     Radar ve 7 metre uzunluğundaki Arrow füzelerinden oluşan sistem, düşman füzelerini saptayarak, 50 kilometrenin üzerindeki irtifada ve 3 dakika içinde yok etmek üzere tasarımlandı. 
     1991 Körfez savaşı sırasında Patriotların Irak'ın attığı 39 Scud füzesini düşürmede başarısız olması üzerine şok olan ve İran'dan bir tehdit gelebileceğini düşünen İsrail, Washington'un yardımıyla 2.2 milyar dolarlık Arrow projesini geliştirmişti. 
     
</TEXT>
</DOC>
