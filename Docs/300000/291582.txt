<DOC>
<DOCNO> 291582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonyas19.html </URL>
<DATE> 2004/11/23/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Tolkien'in evi tarihi bina oldu 
</HEADLINE>
<TEXT>

     ''Yüzüklerin Efendisi'' romanının yazarı John Ronald Reuel JRR Tolkien'in 17 yıl yaşadığı ve bu ünlü romanı yazdığı İngiltere'nin Oxford kentindeki evi, tarihi bina kapsamına alındı. 
     İngiltere'de tarihi eserlerden sorumlu bakan Andrew McIntosh, yaptığı açıklamada, binaları genellikle mimarı yapılarının kalitesine göre tarihi bina kapsamına aldıklarını, ancak İngiltere tarihinin önemli kişi ya da olaylarıyla ilgili binaların da bu kapsama girdiğini belirtti. 
     McIntosh, evin Tolkien'in yaşadığı dönemden bugüne dek çok fazla değişime uğramadığını kaydetti. 
     JRR Tolkien, Oxford Üniversitesi'nde edebiyat öğretmenliği yaparken 1930-1947 yılları arasında bu 8 odalı evde yaşamıştı. Yazar, en ünlü eserleri ''Hobbit'' ve ''Yüzüklerin Efendisi''ni Oxford'un kenar mahallelerinden birindeki bu evde yazdı. 
     İngiltere'de tarihi bina kapsamında yaklaşık 400 bin ev bulunuyor. 
     
</TEXT>
</DOC>
