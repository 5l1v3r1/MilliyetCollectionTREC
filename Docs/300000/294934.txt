<DOC>
<DOCNO> 294934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sondun16.html </URL>
<DATE> 2004/12/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Irak bugün yine kan revan içinde 
</HEADLINE>
<TEXT>

     Irak'ın kuzeyindeki Tikrit kentinde, koalisyon güçleri için çalışan 17 Iraklı öldürüldü. 
     Tikrit'te üslenen Amerikan 1. Piyade Birliği sözcüsü Yüzbaşı Bill Coppernoll, 2 araçta bulunan direnişçilerin, koalisyon güçleri için çalışan Iraklıları taşıyan otobüsleri durdurarak ateş açtıklarını söyledi. 
     Coppernoll, bu sabah yerel saatle 08 30'da TSİ 07 30 meydana gelen saldırıda 17 Iraklının öldüğünü, 13'ünün de yaralandığını kaydetti. 
     Bu arada, Bağdat'ın kuzeyindeki Beyci yakınlarında bu sabah bomba yüklü araçla düzenlenen saldırıda Iraklı 3 ulusal muhafızın öldüğü, 10'unun yaralandığı bildirildi. 
     Amerikan ordusu sözcüsü çavuş Robert Powell, yerel saatle 09.30'da TSİ 08.30 bir kontrol noktasında düzenlenen saldırıda yaralananların Amerikalı askerler tarafından yakındaki bir üsse götürüldüğünü belirtti. 
     Ulusal Muhafızlardan Teğmen Ebu Bekir Salim Nacra, ölenler arasında Beyci Ulusal Muhafız Komutanı Muhammed Cassem'in de bulunduğunu söyledi. 
     
     MUSUL'DA İKİ ABD ASKERİ ÖLDÜRÜLDÜ 
     Öte yandan, Amerikan ordusu, Irak'ın kuzeyindeki Musul kentinde 2 Amerikan askerinin öldürüldüğünü bildirdi. 
     Amerikan ordusundan yapılan açıklamada, dün akşama doğru Musul'da devriye görevi yapan askerlere düzenlenen saldırıda 4 askerin de yaralandığı belirtildi. 
     Açıklamada, ölen askerlerin kimlikleri bildirilmezken, yaralanan askerlerin Musul'da tedavi altına alındıkları kaydedildi. 
     Irak'ta seçimlerin 30 Ocak 2005'te yapılacağının kesinleşmesinden sonra Musul kentindeki şiddet olaylarının arttığı bildiriliyor. 
     Amerikalı askeri yetkililer, önceki gün de silahlı adamların Musul'daki 4 polis karakolunu ele geçirmeye çalıştığını, 70 kadar militanın da küçük silahlar, roketatarlar ve bombalarla devriye halindeki Amerikan askerlerine saldırı düzenlediğini belirtti. 
     Yetkililer, Amerikan ve Irak askerlerinin karşı saldırısında 20'den fazla militanın öldürüldüğünü söyledi. 
     
</TEXT>
</DOC>
