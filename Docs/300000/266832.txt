<DOC>
<DOCNO> 266832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun45.html </URL>
<DATE> 2004/08/27/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Kıbrıs'ta kayıplar komitesi toplanıyor... 
</HEADLINE>
<TEXT>

     Kıbrıs sorununun önemli bir veçhesini oluşturan kayıplar konusuna ilişkin kurulan ve 4 yıldır toplanamayan Kayıplar Komitesi'nin gelecek hafta başında toplanacağı bildirildi. 
     Üç üyeli Otonom Kayıplar Komitesi'nin Rum üyesi Elias Yorgides, Kıbrıs Rum kesimi haber ajansına yaptığı açıklamada, komitenin BM üyesinden 30 Ağustos Pazartesi günü için toplantı daveti aldığını belirtti. 
     Yorgides, BM Genel Sekreteri Kofi Annan'ın şartlarının uygulanması için işbirliğine hazır olduklarını da söyledi. 
     Ara bölgedeki Ledra Palas'ta yapılması beklenilen toplantıda kayıplar konusu ele alınacak. 
     Komite'nin bir süredir beklenen toplantısı tarafların DNA testlerinin nerede yapılacağı konusundaki görüş farklılıkları nedeniyle yapılamıyordu. 
     BM ve Rum yetkililer, tüm testlerin Güney Kıbrıs'taki Genetik Hastanesi'nde yapılmasını şart koşmuştu. Türk tarafı testlerin bu hastanede yapılması için hastanenin kuruluş amacına uygun olarak iki toplumlu ortak kullanıma açılmasını talep etmiş ve bu süreçte söz sahibi olmak istemişti. 
     KKTC Başbakanı Mehmet Ali Talat, konuyla ilgili daha önce yaptığı bir açıklamada, Rum kesimindeki hastanenin iki toplumun ortak kullanımına açılacak şekilde organize edilmemesi halinde testlerin Türkiye'de yapılacağını söylemişti. 
     Ancak Türk tarafı bunun bir ön şart olmadığını ve testlerin nerede yapılacağı konusunda uzlaşma sağlanmaması halinde de Komite'nin ivedi olarak toplantıya çağrılması gerekliliğini yazılı ve sözlü olarak BM yetkililerine iletmişti. 
     
</TEXT>
</DOC>
