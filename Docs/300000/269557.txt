<DOC>
<DOCNO> 269557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur42.html </URL>
<DATE> 2004/09/06/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Bahçelievler belediyesi'nden evlilik okulu... 
</HEADLINE>
<TEXT>

     Bahçelievler Belediyesi tarafından toplu nikahla evlendirilecek 30 çift, nikah öncesi evlilik okulunda eğitim kursuna alındı. 
     Green Park Otel'de düzenlenen eğitim programının ilk gününde konuşan Bahçelievler Belediye Başkanı Osman Develioğlu, evlilikte eğitimin çok önemli olduğunu vurgulayarak, toplumumuzda evlilik okullarının sağdıçlık sistemiyle var olduğunu söyledi. 
     Evlilik okulunda, konusunda uzman eğitimcilerin 3 gün süreyle damat ve gelin adaylarının tüm sorularını yanıtlayacağını kaydeden Develioğlu, ''Aşk, sevda paylaşıldıkça büyür. Evlilikte karşılıklı fedakarlık olmalı, çünkü birimize hak olan diğerimize de haktır'' şeklinde konuştu. 
     Konuşmanın ardından, genç çiftlere ''kişisel özgüven geliştirme'' ve ''görgü ve zarafet'' konularında bilgiler veren Kişisel Gelişim Uzmanı Sıtkı Aslanhan, evliliğin en önemli kuralının kişinin kendini geliştirmesi olduğunu söyledi. Sevginin ise evliliğin en önemli öğesi olduğuna işaret eden Aslanhan, çiftler arasında empati kurulmasının önemine de dikkat çekti. 
     Evlilik okulu eğitim programının 2. ve 3. gününde müstakbel eşlere AK Parti İstanbul İl Başkanı Mehmet Müezzinoğlu ''sağlıklı aile, tamamlayıcı tıp, sağlıklı beslenme'', Opr. Dr. Yeşim Yerçok, Opr. Dr. Mehmet Can ve Dr. Özer Odabaşı ''evlilikte cinsel sağlık'' ve ''ev ekonomisi ve aile ekonomisi'' konularında bilgi verecek. 
     Eğitimini tamamlayan çiftlere sertifikaları 8 Eylül Çarşamba günü törenle verilecek. 
     
</TEXT>
</DOC>
