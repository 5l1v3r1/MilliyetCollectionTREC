<DOC>
<DOCNO> 265673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko01.html </URL>
<DATE> 2004/08/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borsa, bu hafta da petrolü izleyecek 
</HEADLINE>
<TEXT>

     Borsacılar petrol fiyatlarını bu hafta da yakından izleyecek Geçtiğimiz hafta kredi derecelendirme kuruluşlarından gelen raporlar ve petrol fiyatlarının etkisi altında hareket eden borsa, 19 bin 200 seviyesinin üzerinde tutunmaya çalışacak. 
     Borsada ana gündemin bu hafta da petrol fiyatları olmaya devam edeceğini belirten uzmanlar, fiyatlardaki artış ve düşüşlerin yakından takip edileceğini kaydediyorlar. 
     Bunun yanında son dönemde gündeme yerleşen cari açık ile ilgili tartışmaların da piyasaları meşgul edeceği belirtiliyor. 
     19 bin 200 puanın ilk destek seviyesi olduğunu ifade eden uzmanlar, bu seviyenin altına gelindiğinde 19 bin ve 18 bin 850 puandaki desteklerin çalışacağını düşünüyorlar. Endeksin en önemli direnç seviyesi olarak da 19 bin 500-600 puan aralığı gösteriliyor. 
     
     19 bin 50 önemli 
     Yapı Kredi Yatırım'ın haftalık teknik analiz beklentisi şöyle MKB'de yükseliş hareketinin 19 bin 500-600 direnç bandını kırmakta zorlandığını gözlemliyoruz. İşlem hacminin bir önceki haftaya oranla yüzde 11 azaldığı piyasada, teknik göstergeler aşırı satım noktasına doğru zayıflama eğilimini sürdürüyor. 19 bin 50 desteği üzerinde tutunma çabası içerisinde hareketlenen endeks için, bu seviyenin kısa vadeli yön konusunda önemli olduğunu düşünüyoruz. 
     Endeksin bu hafta yaşanacak olan seans içi kar satışlarını 19 bin 50 desteği üzerinde tamamlamasıyla birlikte, yükseliş hareketi etkisini sürdürecektir. 
     19 bin 500-600 direnç bandının giderek güç kazandığı piyasada, tepki alımlarının yeni bir yükseliş hareketine dönüşebilmesi için bu seviyenin piyasaya artan katılımla yukarı kırılması gerekiyor. 
     Dolayısıyla mevcut pozisyonların 19 bin 50 desteği stop-loss olmak üzere korunmasını önerdiğimiz piyasada, yeni alım için 19 bin 500-600 direnç bandının işlem hacminin desteğiyle kırılması beklenmeli. Bu durumda endeks, 20 bin direnci hedef olmak üzere alım eğilimini sürdürecektir. 
     
</TEXT>
</DOC>
