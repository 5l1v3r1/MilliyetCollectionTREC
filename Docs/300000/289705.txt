<DOC>
<DOCNO> 289705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/spor/spo06.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyona adım adım 
</HEADLINE>
<TEXT>


TBMM Genel Kurulu, şike ve yasal olmayan bahis iddialarını önümüzdeki günlerde gündemine alacak ve 9 kişilik komisyon kurulmasına karar verecek 

SALİHA ÇOLAK 


FUTBOLDA şike ve yasal olmayan bahis iddialarının gündeme gelmesinden sonra TBMM bünyesinde kurulmasına karar verilen Araştırma Komisyonu için geri sayım başladı. Ak Parti Trabzon milletvekili Faruk Özak'ın konuyla ilgili olarak verdiği önergenin CHP'nin daha önce Meclis Başkanlığı'na sunduğu önerge ile birleştirilmesine ve önümüzdeki günlerde TBMM Genel Kurulu'nda görüşülerek 9 kişilik komisyonunun kurulmasına karar verildi. 
ÖZAK'IN önergesinde rekabet hırsının şike, şiddet ve hileyi birlikte getirdiğine dikkat çekilirken, "Futbol ve tüm spor dallarında, şike ve benzeri durumların olup olmadığının araştırılması, teşvik priminin ahlaki açıdan değerlendirilmesi, spor programlarının Türk sporuna katkısı ve taraftar şiddetine etkisinin incelenmesi" istendi. Komisyon yönetici, futbolcu ve spor yorumcularının bilgilerine başvurabilecek. 


</TEXT>
</DOC>
