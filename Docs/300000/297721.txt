<DOC>
<DOCNO> 297721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/dunya/dun03.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa ilk kez 'soykırım' dedi 
</HEADLINE>
<TEXT>


DIŞ HABERLER SERVİSİ 


Fransız hükümeti, dün ilk kez, 1915 - 1917 yıllarında Osmanlı İmparatorluğu'nda yaşayan Ermenilerin "soykırıma" uğradığını söyledi. 
AFP haber ajansına göre, Fransa Dışişleri Bakanı Michel Barnier, parlamentoda yaptığı bir konuşmada, bu dönemde yaşananlar için ilk kez "soykırım" sözcüğünü kullandı. Barnier, Fransa'nın Türkiye'nin AB üyeliği müzakereleri sırasında birçok konuda sorular soracağını belirterek, "Özellikle de Ermeni soykırımı ve Kıbrıs" konusuna değineceklerini söyledi. Barnier ayrıca, bu kanlı olayların, "iyileşmeyen bir yara" olduğunu da belirterek, "Bu konu, uzlaşmaya dayalı olan Avrupa projesinin tam merkezindedir" dedi. 
Fransız Parlamentosu, 2001 yılında Ermenilerin maruz kaldığı durumun "soykırım" olarak tanımlanmasını kabul etse de, Fransız hükümeti bugüne kadar bu kelime yerine "trajedi" sözcüğünü kullanmayı tercih etmişti. 

Ermenistan memnun 
Barnier'nin konuşmasının ardından Erivan'da açıklama yapan Ermenistan Dışişleri Bakanı Vartan Oskanyan "soykırım" ifadesinin kullanılması nedeniyle memnuniyetini dile getirdi. Oskanyan, "Bu övgüye değer açıklama, soykırımın tanınması meselesinin Ermenistan ve Ermeni halkını aştığını göstermektedir. Bu meselenin Türkiye ile müzakerelerde nasıl bir hal alacağını söylemek zordur" diye konuştu. 


</TEXT>
</DOC>
