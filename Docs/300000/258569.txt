<DOC>
<DOCNO> 258569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur08.html </URL>
<DATE> 2004/07/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Beşiktaş'ta minibüs çöp kamyonuna çarptı .. 
</HEADLINE>
<TEXT>

     Beşiktaş'ta meydana gelen 2 ayrı trafik kazasında, 4 kişi yaralandı. 
     AA muhabirinin aldığı bilgiye göre, Mehmet Uzman'ın kullandığı 34 VZB 37 plakalı minibüs, Nispetiye Caddesi'nde çöp almak için yolun sağ tarafında bekleyen Beşiktaş Belediyesi'ne ait çöp kamyonuna arkadan çarptı. 
     Uzman ve yanındaki Ahmet Salih İfşat, çarpmanın şiddetiyle hurda haline gelen minibüsün içinde sıkıştı. 
     Sağlık ekiplerinin boyunluk taktığı Uzman ve İfşat, daha sonra olay yerine gelen itfaiye ekipleri tarafından araçtan çıkarıldı. 
     Şişli Etfal Eğitim ve Araştırma Hastanesi'ne kaldırılan yaralılardan Uzman'ın sağlık durumunun ciddi olduğu öğrenildi. 
     
     TAKSİCİLERİN KAZASI 
     Bu arada, Ortaköy yönüne giden Bahri But'un kullandığı 34 TBL 41 plakalı taksi, Çırağan Caddesi'nde sürücünün kontrolünü kaybetmesi sonucu karşı yönden gelen İsmail Kaya idaresindeki 34 TAU 21 plakalı taksiyle çarpıştı. 
     Yaralanan taksiciler, vatandaşların yardımıyla araçlarından çıkarılarak ambulansın gelmesi için bekletildi. 
     Bu sırada tesadüfen yoldan geçen İstinye Devlet Hastanesi'nde görevli doktor Neslihan Yılmazer, yerde yatan yaralı taksicilere ilk müdahalede bulundu. 
     Taksim Eğitim ve Araştırma Hastanesi'ne kaldırılan But ve Kaya'nın sağlık durumlarının ciddiyetini koruduğu belirtildi. 
     Aynı yerde daha önce meydana gelen bir kaza sırasında dökülen yağın yolu kayganlaştırması sonucu meydana geldiği öne sürülen kazayla ilgili soruşturmanın sürdüğü kaydedildi. 
     
</TEXT>
</DOC>
