<DOC>
<DOCNO> 276429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/yazar/sazak.html </URL>
<DATE> 2004/10/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Uğur, İnönü, sol 
</HEADLINE>
<TEXT>


CHP'nin 1980 öncesi siyasi kadrosunun saygın isimlerinden Necdet Uğur'un ölümünün ardından Erdal İnönü'nün Cumhuriyet'e yazdığı makale dikkat çekiciydi. 
Erdal Bey, 12 Eylül askeri rejimi ardından solu toparlamak üzere siyasete girişinde 1983 baharında Necdet Uğur'la yaptığı konuşmaların etkin olduğunu açıkladı. 
Necdet Uğur, darbeye sürüklenen 1970'ler Türkiyesi'nde siyasetin 'kalite kuşağı' isimlerinden biriydi, Turan Güneş'ten Hasan Esat Işık'a, Mustafa Üstündağ'dan Orhan Eyüboğlu'na bu kadroların en büyük talihsizliği Ecevit'li CHP'nin iktidar serüvenini yaşadıktan sonra, parlamenterlik dönemlerini darbeyle kapatmaları oldu. Çoğu bu acıyı içlerine gömdü ve 12 Eylül ertesinde siyaseten henüz emekli olmayacak yıllarda yaşama veda ettiler. Necdet Bey ise 1980'lerin ortalarına dek 'akıl adam'ı olarak soldaki hareketlere katkıda bulunmaya çalıştı. 
İnönü'ye destek verdi, ancak Ertuğrul Günay gibi 1980'lerde genç yaşta siyasetten yasaklanmış isimlere söylediği hep şu oldu 
'CHP ve Ecevit bir firma gibidir. Solda yeni bir parti kurulacaksa Ecevit'i dışlamayın, yeni hareket baştan yara alırsa 10 - 15 yıl toparlanamaz.' 
Erdal Bey ise SODEP'in 'fikir babası' olarak nitelediği Necdet Uğur'la olan konuşmalarını şöyle anlatıyor 
'Demokrasiden uzaklaştığımız 1980 - 83 ara döneminden sonra yeniden demokrasiye geçme aşamasında, gördüğü manzara onu çok kaygılandırmıştı. Askeri rejimin o zaman öngördüğü gelişmenin bizi ancak güdümlü bir demokrasiye götüreceğine inanıyor ve bu durumun, Türkiye'yi yıllardır verilen uğraşlarla varılmış noktadan çok gerilere atacağını düşünerek çare arıyordu. Bu kaygılarını paylaşan arkadaşlarıyla beraber buldukları çare, daha önce siyasetle hiç uğraşmamış, ama sosyal demokrat görüşlere eğilimli bir grup iyi niyetli insanın önderliğinde bir yeni partinin kurulmasıydı.' 
SODEP kuruldu ancak 1983 seçimlerine girmesi engellendi. Halkçı Parti - SODEP birleşmesiyle SHP doğdu. Ecevit'in DSP'yi kurmasıyla 1980'lerde bölünen sol 25 yıldır toparlanamıyor. Sol nedense hep 'olağanüstü' dönemlerde yeni çıkış yolları arar. 
Çevik Bir'in deyişiyle artık 'askeri müdahale dönemi' kapandığına göre 'olağan' yollardan iktidara gelme arayışına hız vermekten başka çare yok. CHP ise Baykal'la seçim kaybetme ehliyetini kaybetmiş durumda. O zaman yapılacak olan, Necdet Uğur'un yeni bir harekete düşünsel güç vermesi gibi, 2005'te AB müzakerelerine başlayacak olan Türkiye'de çağdaş solu temsil edecek yeni bir partileşmeye ortam hazırlamaktır. 
İnönü de kendi payına düşeni yapmalı 
Necdet Bey'i saygıyla anıyor, kederli eşine ve Prof. Aydın Uğur'a başsağlığı diliyoruz. 




</TEXT>
</DOC>
