<DOC>
<DOCNO> 285929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/magazin/amag.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu kadar mı'nın ömrü kısa oldu .. 
</HEADLINE>
<TEXT>


'Çalıntı' iddiaları üzerine Emre Altuğ, son albümünün 'çıkış' parçası 'Bu kadar mı'yı çıkardı, yerine yeni başka bir parça koydu 

Deniz Altuntaş 

Emre Altuğ, yaz başında çıkardığı 'Dudak Dudağa' isimli albümünün çıkış şarkısı 'Bu kadar mı'nın çalıntı olduğu söylentilerini engellemek için harekete geçti ve şirketi Dokuz Sekiz Müzik'le birlikte şarkıyı albümden çıkarma kararı aldı. 
Altuğ, 'Bu Kadar mı' nın yerine, gelecek albümüne koymayı düşündüğü Koray Can'ın 'Bir şey' adlı şarkısını koydu. Albümün yeni kopyalarında 'Bu Kadar mı' değil 'Bir şey' şarkısı yer alacak. 

'Çalıntı değil ama...' 
Çalıntı söylentilerine çok kızdıkları için böyle bir karar aldıklarını açıklayan Altuğ, şunları söyledi 
"Çalıntı şarkı söylentileri beni ve şirketimi çok üzdü. Ben çalıp çırpan, üretmeyen bir müzisyen değilim. Dedikoduları bitirmek ve üreten bir ekip olduğumuzu herkese göstermek istedik. Kendim besteler yapıyorum, arkadaşlarımın beğendiğim şarkılarını da albümlerime koyuyorum. Hiçbir hukuki yaptırım olmamasına rağmen kafamız daha rahat olsun diye böyle bir şey yapma kararı aldık. 'Bu Kadar mı' çalıntı denildi. Dinledik, öyle bir şey yok. Ama ben yine de şarkıyı değiştirmeye karar verdim. Şarkı hakkında bilip bilmeden konuşan ve yazanlar hakkında hukuki yollara başvuracağız." 


</TEXT>
</DOC>
