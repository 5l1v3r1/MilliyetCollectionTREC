<DOC>
<DOCNO> 279438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko39.html </URL>
<DATE> 2004/10/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
FT Çin, Türkiye için büyük tehdit haline geliyor 
</HEADLINE>
<TEXT>

     Financial Times Gazetesi Ekonomi Başyazarı Martin Wolf, ''Çin, Türkiye için çok büyük tehdit haline gelmeye devam ediyor. Önümüzdeki 15 yılda Çin'in yarattığı tehdit daha büyüyecek'' dedi. 
     İstanbul Sanayi Odası'nın İSO düzenlediği 3. Sanayi Kongresi'nde ''Küreselleşmenin Gelişmekte Olan Ülkelere Etkileri'' konulu bir konuşma yapan Wolf, Asya'nın yükselişine dikkat çekti. 
     Napolyon Bonaparte'nin ''Bırakın Çin uyusun, çünkü uyandığında dünyayı sarsacak'' sözlerini hatırlatan Wolf, ''Artık Çin'in uyandığı bir dönemde yaşıyoruz. Çin ciddi olarak piyasaları etkiliyor. Yapmamız gereken şeyleri Çin'e göre ayarlıyoruz, başarılarımızı ona göre ölçüyoruz'' diye konuştu. 
     Dünya nüfusunun yarıdan fazlasının Güney ve Doğu Asya'da yaşadığını ifade eden Wolf, Türkiye'nin dünya nüfusunun yüzde 1'ini oluşturduğuna işaret ederek ''Türkiye büyük bir ülke, ama dünya bağlamında özellikle Asya devlerinin yanında çok küçük kalıyor'' dedi. 
     Wolf, Çin'in Almanya'yı 2-3 yıl içinde, Japonya'yı önümüzdeki 10 yılın ortalarında, ABD'yi de 20-30 yıl içinde geçeceğini savundu. 
     Wolf, ''Hindistan da çok büyük potansiyele sahip. Büyümesini sürdürebilirse önümüzdeki 25 yıl içinde dünyanın en büyük 3. ekonomisi arasına girecek'' dedi. 
     Şimdi Asya devlerinin zamanının geldiğini ifade eden Wolf, ''Geleceği değerlendirirken Doğu ve Güney Asya'daki gelişmeleri unutmayın'' değerlendirmesinde bulundu. 
     Önümüzde ciddi sorunun kısıtlı kaynak olduğuna işaret eden Wolf, ''En önemli kaynak da enerji. Asya, Avrupa'ya göre daha fazla petrol talebi gösteriyor. Asya, tüm dünyada talep artış oranının yarısını gerçekleştirmiş durumda. Bu talep artışı olmasaydı petrol fiyatları bugüne göre çok daha düşük olacaktı'' diye konuştu. 
     Küreselleşmenin devam edeceğini, ancak riskler bulunduğunu ifade eden Martin Wolf, küreselleşmenin Türkiye için de yeni fırsatlar sunarken, yeni riskler de getirdiğini anlattı. 
     Wolf, Türkiye'nin risk ve tehditlerin farkında olduğunu ifade ederek, ''Türkiye önümüzdeki yıllarda yüksek petrol fiyatları ile mücadele etmek zorunda. Emek yoğun imalat sektörü ücretlerinin düşmesiyle mücadele etmek zorunda'' dedi. 
     
     ''TÜRKİYE BÜYÜK FIRSATLAR KAÇIRDI'' 
     Türkiye'nin 25 yıl önce farklı davranmadığı için büyük fırsatlar kaçırdığını söyleyen Wolf, 25 yıl önce Türkiye'nin alım gücü potansiyeli Güney Kore ile aynı seviyede iken Güney Kore'nin alım seviyesinin bugün Türkiye'nin 2.5 katına ulaştığına işaret etti. 
     Wolf, ''Çin, Türkiye için çok büyük tehdit haline gelmeye devam ediyor ve önümüzdeki 15 yılda Çin'in yarattığı tehdit daha büyüyecek. Çin ve Hindistan'ın yarattığı fırsatlardan yararlanmadan önce ortaya koyacağı risklerle başa çıkabilmeniz gerekiyor'' diye konuştu. 
     Türkiye'nin son yıllarda çok borç alan ülke olması nedeniyle net kamu borçlarının 2001 yılında GSMH'sinin üzerine çıktığını, şu anda bunun GSMH'nin yüzde 60'ına düştüğünü ifade eden Wolf, bunun yükselen bir ekonomi için hala yüksek bir rakam olduğunu belirtti. 
     Türkiye'nin tasarruf oranları en düşük olan ülkeler arasında bulunduğunu, Türkiye büyümeye başlayanca cari açığın da beraber büyüdüğünü belirten Wolf, Türkiye'nin ihracat performansının ve yatırım ortamının pek çok açıdan son derece iyi olduğunu kaydetti. 
     İşletmelerin sorunlarını aşma konusunda da Türkiye'nin performansının iyi olduğunu ifade eden Wolf, hükümetin istikrarsızlığı giderme konusunda son derece başarılı olduğunu, makroekonomik istikrarın son derece umut verici konumda bulunduğunu belirtti. 
     Türkiye'nin 1980 ve 1990'lı yılların büyük bölümünü boşa harcadığını savunan Wolf, ''Türkiye, fırsatları değerlendirerek ciddi refaha kavuşabilir. Ama bu, AB'ye bağlı değil, büyük azimle üyeliğin gerektirdiği şeyleri yapabilmektir'' dedi. 
     Küreselleşmenin geri dönülemeyecek bir süreç olduğunu ifade eden Wolf, rekabet giderek attığı için Türkiye'nin başarılı olması açısından hükümet ve iş dünyasının daha iyi performans göstermesi gerektiğini kaydetti. 
     Sanayi Kongresi'nin öğle yemeğine konuk konuşmacı olarak katılan İrfan Sayar da yaratıcılık ve tasarım konulu sunuşunda Porof. Zihni Sinir Tasarım Atölyesi ürünlerini sanayicilere tanıttı. 
     
</TEXT>
</DOC>
