<DOC>
<DOCNO> 296337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur31.html </URL>
<DATE> 2004/12/09/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Fethiye Başsavcısı "Guletin batmadığı ihtimalini dikkate alıyoruz" 
</HEADLINE>
<TEXT>

     Fethiye Cumhuriyet Başsavcısı Akif Celalettin Şimşek, bir süre önce mutfağında çıkan yangın sonucu battığı iddia edilen ''Q Boat Barbarossa'' isimli guletin battığını gösteren hiç bir teknik bulguya rastlanamadığını, aksine Süveyş Kanalı'ndan geçirilerek Sudanlı bir işadamına satıldığına ilişkin ihbar aldıklarını söyledi. 
     Şimşek, gazetecilere yaptığı açıklamada, guletin Fethiye-Kaş arasında karadan 25 mil uzaklıkta battığı belirtilirken, personelden Burhan Yolcu ve Vahap Bilgin'in cesetlerinin Göcek açıklarındaki Peksimet Adası yakınlarında bulunduğuna dikkati çekti. 
     Başsavcısı Şimşek, şu bilgileri verdi 
     ''Deniz yüzeyinde ve kıyıda yapılan aramalarda batıkla ilgili hiç bir ize rastlanılamadı. Ayrıca guletin battığı iddia edilen yer ile cesetler arasında yaklaşık 60 kilometre, sağ kurtulan Sinan Bilgin ile cesetler arasında da 9-10 kilometre mesafe vardı. Eğer gulet Fethiye-Kaş açıklarında batsaydı cesetler o bölgede olurdu. Tamamen zıt istikamet. 
     Ayrıca kamuoyuna yanlış aksettirilen bir konu da cesetler karada değil deniz yüzeyine bulundu. Sinan Bilgin'i kurtaran İsrailli gemici verdiği bilgide Bilgin'in yardım çığlıklarını duyduğunu ve halatı attıklarında halata atlayıp sıkı tutunduğunu söyledi. 
     Uzmanlardan alınan bilgi ise 4 gün denizde kalan birisinin halata atlayabilecek kadar güce sahip olmayacağı yönünde.'' Sürekli olarak değişik ve çelişkili ihbarların geldiğini ve bunları değerlendirdiklerini söyleyen Şimşek, ''Aldığımız ihbarların birisi de guletin Süveyş Kanalı'ndan geçirilerek Sudan'da bir işadamına satıldığı yönünde'' dedi. 
     Deniz yüzeyi aramasının tamamlandığını, bir ihbar üzerine Rodos ile irtibata geçildiğini ancak bir bulguya rastlanamadığını söyleyen Şimşek, şöyle devam etti 
     ''Her deniz aracında bulunması gerekli olan sismik sinyal göndericiden GPRS son sinyalin alındığı yer ile guletin battığı iddia edilen yer arasında da büyük bir mesafe var. Sinan Bilgin, guletin battığı ya da batırıldığı gün havanın kötü olduğunu söylemiş. Ancak alınan raporlarda havanın kötü olmadığı bildiriliyor. Aradan uzun zaman geçmesine rağmen sigorta şirketine talep yok. Ayrıca Ulvi Berberoğlu'nun yakınlarından olayın ne boyutta olduğunu öğrenmek için bile olsa hiç bir talep yok. Bu ve benzeri nedenlerden dolayı guletin batmadığı ihtimalini dikkate alarak çok yönlü soruşturmaya devam ediyoruz.'' Ulvi Berberoğlu'na ait ''Q Boat Barbarossa' isimli guletin 23 Kasım'da İstanbul'dan Mersin'e gitmek üzere yola çıktığı ve makine dairesinde meydana gelen yangın sonucu battığı belirtilmişti. 
     Guletteki Sinan Bilgin, İsrailli bir kaptan tarafından kurtarılmış, Burhan Yolcu ve Vahap Bilgin'in cesedi karaya vurmuş, yatın sahibi ve kaptanı Ulvi Berberoğlu ve ikinci kaptan Erkan Postacı kaybolmuştu. 
     
</TEXT>
</DOC>
