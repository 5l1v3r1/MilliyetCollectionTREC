<DOC>
<DOCNO> 294141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko45.html </URL>
<DATE> 2004/12/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Zeki Sayın Arkamızdan atmaları mühim değil... 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, tamamen özel banka statüsü içinde özerk olarak çalıştıklarını belirterek, ''Hükümetin bize hiçbir baskısı olmadı'' dedi. 
     2. Uluslararası Finans Zirvesi sırasında gazetecilerin sorularını yanıtlayan Sayın, Dünya Bankası Türkiye Direktörü Andrew Vorking'in konuşmasında kamu bankalarının devletteki rolüyle ilgili eleştirisi konusunda görüşlerinin sorulması üzerine, yeniden yapılandırma kapsamında kamu bankalarının özelleştirileceğini ifade etti. 
     Sayın, şunları kaydetti 
     ''Halk Bankası olarak şu anda hazır vaziyetteyiz, hiçbir problemimiz yok. Pamukbank'la birleşmesi Halk Bankası'nı daha güzel hale getirdi. Bunun, özelleştirmeye daha kolaylık sağlayacağına inanıyorum. Halk Bankası'nın bu sene de durumu iyi. 
     Hükümetin kamu bankaları üzerinde yön verici hiçbir hareketi yok. Tamamen özel banka statüsü içerisinde, özel ve özerk banka gibi çalışıyoruz. 2007'ye kadar müsaadesi var, ama Halk Bankası olarak özellikle sunu söyleyeyim, danışman şirketlerimiz vasıtasıyla da bütün dünyaya duyurduk, Halk Bankaları Birliği toplantılarına gittiğimiz zaman Halk Bankası'nın her an özelleşebileceğini, her an hisselerimizi satabileceğimizi kendilerine söyledik. Şu anda da hazır vaziyetteyiz, 2007'yi bekleme diye bir durumumuz yok. Eğer böyle bir müşteri gelirse bunu, hemen hisselerini devredebiliriz.'' Ziraat Bankası'nın ağırlıklı olarak çiftçilere hizmet eden bir banka olduğuna işaret eden Sayın, ''Özelleşmesinde müşteri olacak kişilerin de bunu dikkate alması lazım. Özellikle özel sektör sosyal hizmetlerden ziyade kendi karını düşünür. Talip olacak kişiler de 'Nasıl kar ederiz 'i düşünerek talip olacaklardır. Biz her ikisinde de açık vaziyetteyiz'' dedi. 
     
     ''HÜKÜMETİN BİZE HİÇBİR BASKISI YOK' 
     Gazetecilerin, Dünya Bankası Türkiye Direktörü Vorkink'in konuşmasında sürekli kamu bankalarının rekabetçi yapıyı bozduğunu söylediğini belirtmesi üzerine Sayın, şunları kaydetti 
     ''Hayır, bu, başkalarının etkisiyle olduğunu tahmin ediyorum. Şimdiye kadar hükümet ağırlıklı ne beyanatımız oldu, ne çalışmamız oldu. Tamamen özel banka statüsü içinde, özerk olarak çalışıyoruz. Hükümetin bize hiçbir baskısı, bir personel üzerinde bile, bir kredi üzerinde bile konuşmamız olmadı. Tamamen profesyonel yönetim içinde yapıyoruz. 
     Nitekim de bu çalışmamızın sonucunda Ziraat Bankası da semeresini verdi. Bu yıl sonuna kadar 1 milyar doların üzerinde kar bekliyoruz. Halk Bankası da öyle... Eğer böyle bir müdahale olsaydı, bunun olabileceğini tahmin etmiyorum. Hiç müdahale olmayışı ve bizim tamamen serbest, rekabet ortamında çalışmamız bize çok büyük mesuliyet yüklüyor.'' Sayın, bir gazetecinin ''Vorkink de başkalarının etkisinde mi kalıyor '' demesi üzerine, şunları söyledi 
     ''Gazetelerden de okuyorsunuz, Kamu bankaları şöyle oluyor, böyle oluyor diye. Ben açıkça söylüyorum, kralın da arkasından atarlar. Biz kralız. Onun için atmaları hiç mühim değil, ama bizim çalışmamız görünüyor. Eğer hükümet müdahalesi olsa ne olur Bir görev zararları meselesi olur, hiç bir karşılığı olmadan şunu şuraya verin... Böyle bir şey olmadı ki olmuyor da. Kayıtlar da onu gösteriyor. Eğer hala Kamu bankaları rekabetçi ortam içerisinde çalışmıyor diyorlarsa, yanılıyorlar. Bunu kabul etmem mümkün değil.'' 
     
     KREDİ KARTLARI KULLANIMINDA SINIRLAMA 
     Mortgage sistemine ilişkin soru üzerine Sayın, insanların uzun vadeli taksitlerle ev sahibi olmalarının güzel olduğunu ifade ederek, ekonomik ve siyasi istikrarın önemine dikkat çekti. 
     Sayın, şunları söyledi 
     ''Şu anda ekonomik istikrar, siyasi istikrar içindeyiz. İkincisi bu uzun vadeli krediyi verebilmek için uzun vadeli kaynaklar elde etmek, özellikle mevduatımızın uzun vadeli olması lazım. Halbuki bankadaki mevduatımıza baktığımız zaman vadelerin ortalaması 3 ayı bulmuyor. 10 yıl, 20 yıl vadeli bir taksitle kredi verelim diyorsunuz, yurt dışından da bunu bulmak icap ediyor. Yurt dışından bulduğumuz taktirde de borçlanmamız TL ile olmayacaktır. Bunlara dikkat ederek, buna karar vermek lazım.'' Halk Bankası'nın mortgage sisteminde kredi verip vermeyeceğine ilişkin soruya karşılık Sayın, ''Biz de kaynak temin ettiğimiz zaman seve seve bunu yaparız'' dedi. 
     Kredi kartlarında sınırlamaya ilişkin soru üzerine Sayın, kredi kartlarını kullananlar açısından sınırlamayı kabul etmediğini ifade etti. Sayın, şöyle devam etti 
     ''Ama kredi kartını vermede finans kurumları zarar ve karlarını kendileri ayarlamaları lazım. Eğer bu kredi kartlarını vermeleri sonucunda bankalara bir risk gelecekse, risk ihtimali büyükse orada da BDDK'nın bankalar üzerinde yaptırımları olur. Çünkü, her şey yazılı olmaz. BDDK'nın dengi kurumlardaki kararları görüyoruz. Dolayısıyla, son zamanlarda BDDK üzerindeki konuşulanları ben şahsen kabul etmiyorum. BDDK'ya çok daha güzel yetkiler vermek lazım. Hatta yazılı olmasa bile ona inisiyatif tanınmalı, rahatlıkla bankaların üzerinde karar sahibi olabilmeli. Her an çıkacak bir olayı, yazılı olması şart değil, ama gözlem altında tutmaları lazım. Zaten şu anda genel müdürün, yönetim kurulu üyelerinin, genel müdürlerin tayinleri BDDK'nın müsaadesiyle çıkıyor. Yeni Bankalar Kanunu çerçevesinde bunun ayarlanacağını zannediyorum. 
     Kartların verilmesinde bazı özellikler, kıstaslar getirilebilir. Bu normal, ama kart sahibi olduktan sonra kullananlara bir yaptırım olmaz.'' 
     
</TEXT>
</DOC>
