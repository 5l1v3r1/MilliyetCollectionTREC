<DOC>
<DOCNO> 298167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sondun19.html </URL>
<DATE> 2004/12/16/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Noel pazarını havaya uçuracaklardı 
</HEADLINE>
<TEXT>

     Fransa'da, 2000 yılında Noel pazarını havaya uçurmayı planlayan radikal İslamcı 10 militan çeşitli hapis cezalarına çarptırıldı. 
     Aralarında Usame bin Ladin'in bir yardımcısının da bulunduğu Cezayirli ve Cezayir kökenli Fransız sanıklar, boşa çıkarılan saldırı planında yer almak suçlamasıyla ekimde mahkemeye çıkmışlardı. 
     Radikal İslamcılara bir yıldan on yıla kadar değişen hapis cezaları verildi. 
     Fransız ve Alman polisi arasındaki işbirliği, 2000 yılı sonlarında, Frankfurt'ta, saldırıyı planladığından şüphelenilen Cezayirlilerden oluşan grubun üyelerinin tutuklanmasını sağlamıştı. 
     Fransa, ellerinde Strasbourg'un haritasıyla pazarı gösteren bir video kaset bulunan 4 şüphelinin Frankfurt'ta yakalanması üzerine soruşturma başlatmıştı. Bu kişiler geçen yıl Almanya'da yargılanmış ve mahkum edilmişlerdi. 
     Saldırının planlandığı Strasbourg'daki ünlü pazar, Noel zamanında kentteki katedralin etrafına kuruluyor ve halkın toplanma merkezi haline geliyor. 
     
</TEXT>
</DOC>
