<DOC>
<DOCNO> 290780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/spor/spo01.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bize yok mu 
</HEADLINE>
<TEXT>


Galatasaray'ın Seyrantepe arazisini kiralaması, Beşiktaş'ı harekete geçirdi. Kilyos civarında üç ayrı arsa bulan Siyah - Beyazlılar, haftaya Maliye Bakanı Kemal Unakıtan'ın kapısını çalacak 

ORHAN YILDIRIM 


Aslan örnek olacak 
BEŞİKTAŞ, Galatasaray'ın Seyrantepe arazisini kiralamasının ardından harekete geçti, geniş çaplı bir araştırma başlattı. Tesisleşme konusunda atağa kalkmak isteyen Siyah - Beyazlılar, Kilyos civarında üç ayrı hazine arazisi buldu. Yönetimin, biri 2 milyon metrekare olmak üzere, 700 ve 370 bin metrekarelik arsalar konusunda düğmeye basacağı öğrenildi. İzin konusunda da yine Cim - Bom'un Seyrantepe arazisi örnek olarak gösterilecek. 

En büyük spor kompleksi 
KARTAL'IN gelecek hafta koyu Beşiktaşlı olduğu bilinen Maliye Bakanı Kemal Unakıtan'ın kapısını çalacağı ifade edildi. İlgili bakan ve bürokratlarla Ankara'da görüşecek olan Siyah - Beyazlı yöneticilerin, ilk etapta 2 milyon metrekarelik alanı talep edeceği ifade edildi. Kartal, buraya 5 yıldızlı otel, klinik, okul, park ve çeşitli spor aktivitelerinin yapılabileceği Türkiye'nin en büyük spor kompleksini kuracak. 

'Beşiktaş memnun, biz memnun' 

Ronaldo tepkili 
ARA transferde Beşiktaş'tan gönderilecekleri konusunda söylentiler çıkan Ronaldo ile kaleci Cordoba, dedikodulara sert tepki gösterdi. Savunmada görev yapan Brezilyalı, "Ben Beşiktaş'tan, Beşiktaş da benden memnun. Burada çok mutluyum ve ayrılmayı kesinlikle düşünmüyorum. Bu konuda Teknik Direktör Vicente Del Bosque ile yönetim de benimle aynı fikirde" diye konuştu. 

Savunması, sakatlık 
CORDOBA ise arka arkaya yaşadığı sakatlıkların performansını kötü etkilediğini belirtti. Kolombiyalı kaleci şunları söyledi "Sakatlığım yüzünden yeni sezona yedek başladım. Tam iyileşip yeniden forma giydiğim an ikinci kez sakatlık yaşadım. Bu bir futbolcu için en büyük acıdır. Tek düşündüğüm kısa sürede yeniden kaleye geçmek. Bunun dışında aklımdan ayrılmak geçmiyor." 

Del Bosque'nin gözü korktu 

BEŞİKTAŞ Teknik Direktörü Vicente Del Bosque, Diyarbakırspor maçı için temkinli konuştu. Siyah - Beyazlılar'ın resmi internet sitesine açıklamalar yapan İspanyol çalıştırıcı, Yeşil - Kırmızılılar'ın özellikle deplasmanlarda rakiplerini rahatsız edici bir sistemle oynadığını belirtti, "Çok tehlikeli, kontratak varyasyonları yapabiliyorlar. Bunlara çok dikkat etmemiz gerekiyor" diye konuştu. 
MİLLİ takımlardan dönen John Carew, İbrahim Üzülmez ve Okan Buruk'un yorgun olduğunu vurgulayan Bosque, cezalı oyuncuların fazlalığının da kendilerini zorladığını ifade etti. İspanyol hoca, bugüne kadar yeterli fırsatı bulamayan Mustafa Doğan ve Emre Aşık için bu maçın bir şans olabileceğini söyledi. Bosque, "Çok iyi profesyoneller. İkisinin de desteğe ihtiyacı var" dedi. 

Toraman'a iki maç ceza 

TRABZONSPOR maçında, hakeme yönelik hareketinden dolayı kırmızı kart gören Beşiktaşlı İbrahim Toraman'a iki maç ceza geldi. PFDK Trabzonspor kulübüne 5 milyar lira ceza keserken Ankaragücü maçında rakibe yönelik hareket nedeniyle Gaziantepsporlu Mehmet Polat'ı da iki maçla cezalandırdı. 

İftardan idmana 

Ramazan nedeniyle antrenmanları iftar sonrasına alınan Beşiktaşlı futbolcular, dünü tek idmanla geçirdi. İlk gün olması nedeniyle Siyah - Beyazlılar'ın bir kısmının oruç tuttuğu gözlenirken, Bosque'nin oyuncularına son taktik çalışmasını yaptırdığı öğrenildi. Sakat olan Cordoba düz koşu yaparken, Ronaldo idmana katılmadı. Kart cezalıları Ali Güneş, İbrahim Toraman, Çağdaş, Tayfun ile sakat Cordoba ve Ronaldo da kampa alınmadı. Öte yandan İlhan Mansız tesislerdeki kondisyon merkezinde çalıştı. 

Beşiktaş - Diyarbakır 

KADROLAR 
BEŞİKTAŞ 
Ramazan 
Fatih 
Emre 
Mustafa D. 
Ahmet Y. 
İbrahim Ü. 
A.Hassan 
Okan 
İbrahim Akın 
Juanfran 
Pancu 
Carew 
Sergen 

DİYARBAKIR 
Fadhel 
Cem Beceren 
Talip 
B. Saatçioğlu 
Göksel 
S.Demircioğlu 
Juppi 
Cumhur 
Serdar 
Cem Yanık 
Sertan 

STAT BJK İnönü, SAAT 21.15 
HAKEM Erol Ersoy 
TV Lig TV - Naklen 


</TEXT>
</DOC>
