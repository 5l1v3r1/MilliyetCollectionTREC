<DOC>
<DOCNO> 295714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/ekonomi/eko07.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro - dolar paritesinde yeni rekor 1.3469 
</HEADLINE>
<TEXT>


Müdahele olasılığı zayıfladı, euro - dolar paritesi 1.3469'u gördü 

EKONOMİ SERVİSİ 

Dolarda kan kaybı sürüyor. Önceki günü 1.3409 düzeyinden kapatan euro - dolar paritesi, dün 1.3469 ile yeni bir rekora imza attı ve ardından biraz gevşeyerek 1.3444'e indi. 
Paritedeki son yükselişte piyasaların, Avrupa ve Japonya'dan kura ortak bir müdahale gelebileceği olasılığını zayıf görmelerinin yol açtığı belirtildi. 
Doların düşmesindeki ana nedenin, ABD ekonomisinin bütçe ve cari açıkları olduğu biliniyor. Son olarak ABD'de kasım ayı istihdam verilerinin beklentilerin altında gelmesi de dolardaki düşüşü hızlandırmıştı. 
Bu arada Avrupa Merkez Bankası Başkanı Jean - Claude Trichet önceki gün Brüksel'de Avrupa Maliye Bakanları toplantısı sonrasında yaptığı açıklamada, ABD'nin dolardaki düşüşü önlemesi için zorlanması gerektiğini söyledi. Paritedeki hareket konusunda ABD, Avrupa ve Asya'nın ev ödevlerini yapmaları gerektiğini ifade eden Trichet, düşen doların global ekonomi üzerinde risk oluşturduğunu belirtti. 


</TEXT>
</DOC>
