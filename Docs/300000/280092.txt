<DOC>
<DOCNO> 280092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur01.html </URL>
<DATE> 2004/10/14/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
Laila'da yangın .. 
</HEADLINE>
<TEXT>

     Beşiktaş'daki Laila Eğlence Merkezi'nde yangın çıktı. 
     Ortaköy bulunan Laila Eğlence Merkezi'nde saat 03.30 sıralarında henüz belirlenemeyen nedenle yangın çıktı. Büyük çapta maddi hasara yol açan yangın kontrol altına alındı. 
     Ortaköy'deki Laila Eğlence Merkezi'nin mutfak bölümünde saat 03.30 sıralarında çıkan yangın, döşeme ile işyerinin bazı bölümlerinin ahşap olması yüzünden kısa sürede büyüdü. 
     Eğlence merkezine çağırılan Beşiktaş itfaiye ekiplerinin, yangını söndürmede yetersiz kalması üzerine İstinye, Beyoğlu, Şişli ve Fatih itfaiye grupları da takviye ekip olarak istendi. 
     Kıyı Emniyeti ve Gemi Kurtarma Genel Müdürlüğü'ne ait "Söndüren" gemisi de yangına denizden müdahale etmesi için eğlence merkezi yanına çağırıldı. 
     Bu ekiplerin de gelmesiyle itfaiye ekiplerinin karadan çeşitli noktalardan müdahale ettiği yangın, yaklaşık 2,5 saat süren çalışmayla kontrol altına alındı. 
     Söndürme çalışmaları sırasında çıkan yoğun duman yüzünden bazı itfaiye ekiplerinin de oksijen tüpü kullanarak yangına müdahale edebildiği görüldü. 
     Yangın sırasında kapalı olduğu belirtilen işyerindeki bir bekçinin ise sağ olarak kurtulduğu öğrenildi. 
     Kundaklanma ihtimaline karşın bomba uzmanı ve terör ekipleri de eğlence merkezine gelerek çeşitli incelemelerde bulundular. 
     İşyerinin işletmecisi Şefik Öztek, yangının çıkış nedenine ilişkin bir soru üzerine, "Şu anda yangının neden çıktığını bilmiyorum. İtfaiye ekipleri çalışıyor. Yangının çıkış nedeni söndürme çalışmalarının ardından polis ve itfaiye ekiplerinin incelemeleri sonucu belli olacak" dedi. 

     
</TEXT>
</DOC>
