<DOC>
<DOCNO> 272715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur01.html </URL>
<DATE> 2004/09/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
'Gaspçının peşinden koştum, gaspçı oldum' 
</HEADLINE>
<TEXT>

     Neşet KARADAĞ ADANA, DHA 
ADANA'da bir kişinin parasını gasp etmek suçundan yakalanıp tutuklanan 47 yaşındaki İsmail Yılmazer, "Kaçan kişiyi yakalamak için peşinden koştum. Beni yakalayıp sanık yaptılar'' dedi. 
     İsmail Yılmazer iddiaya göre geçen ay Adana Tren Gar'ında, Balıkesir'e gitmek için bankta yatarak tren bekleyen 49 yaşındaki Ahmet Ünal'ın cebini jiletle kesip parasını gasp etmek istedi. Ünal, cebine yabancı bir elin girdiğini farkedince Yılmazer kaçmaya başladı. Ünal'ın "Yakalayın paramı gasp etmek istedi'' diye bağırması üzerine, güvenlik görevlileri 400 metre kovaladıkları Yılmazer'i yakaladı. 
     Parası gasp edilmek istenen Ünal'ın teşhisi ile Yılmazer tutuklandı ve hakkında Adana 3'ncü Ağır Ceza Mahkemesi'nde silahlı gasp' davası açıldı. 20 yıla kadar ağır hapis cezası istemiyle yargılanan Yılmazer, suçsuz olduğunu iddia ederken, ilginç savunması ile mahkemedeki herkesi şaşırttı. 
     Kaçan gaspçıyı yakalamak isterken güvenlik görevlilerinin yanlışlıkla kendisini yakalayıp gaspçı yaptıklarını iddia eden Yılmazer, "Evime gidiyordum. Önümden genç biri koşuyordu. O sırada Yakalayın' diye bir ses duydum. Suçlu kişiyi yakalamak için peşinden koştum. Yaşlı olduğum için koşan genci yakalayamadım. Koştuğum için yanlışlıkla beni yakaladılar. Suçu da üzerime attılar. Yanlışlık olduğunu anlatmama rağmen kimse beni dinlemedi. Suçsuzum'' diyerek tahliyesini istedi. 
     Duruşma parası gasp edilmek istenen Ünal'ın dinlenmesi için ertelendi. 
     
</TEXT>
</DOC>
