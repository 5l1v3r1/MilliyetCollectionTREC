<DOC>
<DOCNO> 257915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sontur32.html </URL>
<DATE> 2004/07/24/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
TCDD 5. Bölge Müdürü, genel müdürünü dava etti... 
</HEADLINE>
<TEXT>

     Malatya TCDD 5. Bölge Müdürü Bekir Çanak, mahkeme kararına rağmen, ''göreve iadesi'' yapılmadığı gerekçesiyle TCDD Genel Müdürü Süleyman Karaman, 2 genel müdür yardımcısı ve 1 yönetim kurulu üyesi hakkında suç duyurusunda bulundu. 
     Sincan Ağır Ceza Mahkemesi, geçtiğimiz ay yapılan başvuruyu karara bağladı. Mahkeme, TCDD Genel Müdürü Süleyman Karaman ve genel müdür yardımcıları Ali Kemal Ergüleç, Fikret Şinasi Kazancıoğlu ile yönetim kurulu üyesi İsmet Salihoğlu hakkında TCK'nın 228. maddesi gereğince ''görevi ihmal, görevi suiistimal'' suçlamasıyla dava açılmasına karar verdi. 
     Genel Müdür Karaman, 2 genel müdür yardımcısı ve 1 yönetim kurulu üyesi hakkında 6 aydan 3 yıla kadar hapis cezası isteniyor. 
     
     DAVANIN GEÇMİŞİ 

     Malatya'da TCDD 5. Bölge Müdürlüğü görevini yürüten Bekir Çanak, görevden alınınca, 28 Nisan 2004 tarihinde Ankara Cumhuriyet Başsavcılığı'na suç duyurusunda bulundu. Savcılık, olayla ilgili takipsizlik kararı verdi. 
     Çanak, bu kez TCDD Genel Müdürü Karaman ve yardımcıları hakkında 07 Haziran 2004 tarihinde Sincan Ağır Ceza Mahkemesi'ne suç duyurusunda bulundu. Mahkeme, 17 Haziran 2004 tarihindeki duruşmada, sanıkların atılı ''görevi ihmal, görevi suiistimal'' suçu işlediği yönünde delil bulunduğuna, bu nedenle Ankara Cumhuriyet Başsavcılığı'nın takipsizlik kararının kaldırılmasına karar vererek, sanıklar hakkında dava açtı. 
     Çanak, 16 Haziran 2004 tarihinde görevine iade edildi ve halen Malatya'da TCDD 5. Bölge Müdürlüğü görevini yürütüyor. 
     
</TEXT>
</DOC>
