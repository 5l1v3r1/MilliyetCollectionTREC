<DOC>
<DOCNO> 250587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonspo14.html </URL>
<DATE> 2004/06/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gökhan Zan Gaziantep'te kendimi ispat edip Beşiktaş'a döneceğim 
</HEADLINE>
<TEXT>

     İbrahim Toraman'ın Beşiktaş'a transferi karşılığında bir yıllığına Gaziantepspor'a kiralanan Gökhan Zan, Hatay Beşiktaşlılar Derneği'nin futbol okulu açılış törenine katıldı. 
     Gökhan Zan, burada AA muhabirine yaptığı açıklamada, artık Gaziantepspor'un başarısı için çaba sarf edeceğini ve Beşiktaş'ta kimseye kırgın olmadığını söyledi. Türk futboluna yıldız futbolcu yetiştiren büyük bir camiaya geldiğini belirten Gökhan Zan, ''Gaziantepspor forması altında kendimi ispat ederek yeniden Beşiktaş'a döneceğim. Yeni sezonda Gaziantepsporlu taraftarlar bambaşka bir Gökhan izleyecekler'' dedi. 
     Gökhan Zan, Gaziantepspor'da büyük başarılar elde edeceklerini savunarak, şöyle konuştu 
     'Gaziantepspor geçen sezon Avrupa kupalarında kendini kanıtladı. Bu sezon hedefimiz ligde ilk 4 takım arasına girmek olacak. Yeni takımımda yabancılık çekmeyeceğime inanıyorum. Kadromuzda Milli Takım'dan tanıdığım yakın arkadaşlarım var. Gaziantepspor, Türk futboluna her zaman katkı veren kulüp olmuştur. Böyle bir camianın formasını giyeceğim için çok mutluyum.'' Beşiktaş'a da yeni sezonda başarılar dileyen Gökhan Zan, ''İnşallah arzuladıkları hedefe ulaşırlar. Dünyaca ünlü teknik direktör Vicente Del Bosque'nin Beşiktaş'a gelmesi de büyük bir şans'' dedi. 
     
</TEXT>
</DOC>
