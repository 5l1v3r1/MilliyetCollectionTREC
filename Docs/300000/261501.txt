<DOC>
<DOCNO> 261501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/spor/yaksoy.html </URL>
<DATE> 2004/08/08/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Hız 
</HEADLINE>
<TEXT>



Kim ne derse desin, biz içimizde çok hızlı insanların yaşadığı bir toplumuz. Bu kişiler harekete geçmeden evvel alınacak tedbirleri, programları ve sistemleri anlamsız bulurlar. Çünkü hızları buna izin vermez. Oturup, uzun uzun projeler üstünde tartışmaya ne vakitleri vardır, ne de sabırları. Adı üstünde hızlı trenler, hızlı tribünler veya stadlar üretirler. Olabilecek tersliklere de şaşırmazlar. Ne olmuş yani tren kazasında adam ölmüşse. Her gün trafik kazalarında onlarca insan ölmüyor mu Olanlar alın yazısıdır. 
Bize düşen bu mukayeseli felsefenin ve anlayışın pırıltılı ışığı altında başımıza gelebilecekleri hiç düşünmeden keyfimize bakmamız. Her felaketten sonra "kalan sağlar bizimdir" deyip halimize şükretmeli ve bol bol dua etmeliyiz. Hani sokak tiyatrolarında ve sirklerde çığırtganlar bağırırlar ya "Başlıyor, başlıyor" diye. Eh şimdi ligler başladı. Ulaşılamayan rüzgarlı stadlara, çökebilecek tribünlere hiç aldırmayın. Bizler alın yazısına alışık insanlarız. Şom ağızlı olmanın anlamı yok 


</TEXT>
</DOC>
