<DOC>
<DOCNO> 269968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yazar/uras.html </URL>
<DATE> 2004/09/08/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Köye dönmek kolay değil 
</HEADLINE>
<TEXT>


Avrupa Birliği Komiseri Verheugen, Diyarbakır'da "Kürtlerin köylerine dönmesi için gerekli tedbirlerin alınmasını" istedi. 
Avrupa Birliği Komiseri Verheugen'in, 1 Diyarbakır'ı ziyareti ve Diyarbakır'da görüştüğü kişiler, 2 Doğu sorununa, sadece Kürt asıllı Türklerin sorunu olarak yaklaşması, "ayrımcılığı kaşıyan bir davranıştır". 
Bu davranış, yanlış oluşumlara kapı açmaktadır. 1 Diyarbakır, Kürt asıllı Türklerin "başkenti" olarak kabul edilmeye başladı. 2 Avrupa Birliği temsilcilerinin Diyarbakır'da Kürt asıllı Türklerin temsilcileriyle birlikte olması normal bir protokol kaidesi olarak görülür oldu. Ankara'dan sonra Diyarbakır ziyaretleri de programın gereği haline geldi. 3 Doğu Anadolu'daki ekonomik ve sosyal sorunlarda ayrımcılık öne çıktı. Doğu Anadolu'da Kürt asıllı Türkler dışında başkalarının da yaşadığı unutuluyor. 
Bu gelişmeleri küçümsememek gerekir. Ayrımcılıktan yakınırken, ters yaklaşımla ayrımcılığın teşvik edildiğini gözden kaçırmamak gerekir. 
Gelelim "terör nedeniyle terk edilen köylere, köylülerin dönüşü"ne. Burada da gerçeği bilelim. 1 Doğu Anadolu'da köyleri sadece Kürt asıllı Türkler değil, Kürt asıllı olmayan Türkler de terk etti. 2 Köyler yeni boşalmadı. Boşaltılmadı. Bu işin on yılı aşkın geçmişi var. 3 On yılı aşkın süredir boş kalan köyler harap durumda. 4 On yılı aşkın süredir köylerinin dışında yaşam savaşı verenlerin çok azı eski köylerine dönmeyi istiyor. Köylere dönmek isteyenlerin bu isteklerine saygı duymak gerekir. Bu isteklerini yerine getirmeye yardımcı olmak gerekir. Ama köye dönüş çok zor. 
Ben her yıl Doğu Anadolu'ya gidiyorum. Terk edilen, boşaltılan köylerin durumunu görüyorum. Biliyorum. Görmeyen, bilmeyen "köye dönüşü kolay sanıyor". 
Köyün okulu yıkılmış. Köyün camisi yıkılmış. Köyün jandarma karakolu yıkılmış, Çeşmesi kurumuş. Elektrik telleri, telefon bağlantısı kopmuş. Evler yerle bir olmuş. Yollar harap. 
Köyünü terk eden veya köyünü terk etmeye zorlanan köylü, hayvanlarını satmış. Pulluğu, traktörü, çapası, kazması yok. Tohumu yok. On yılı aşkın süredir köyü dışında kendine bir hayat arayışı içinde çocukları ya büyük şehirlere göç etmiş, ya dağa çıkmış. Ailenin eli ayağı tutanları başka işler bulup ekmek parası peşine düşmüş. 
"Hadi bakalım köye dön..." deyince kim ve kaç kişi dönecek .. Devlet "Köye dönüş başlasın" diyerek, her köyün tekrar elektriğini, telefonunu, suyunu nasıl bağlayacak Her köye nasıl okul, cami, ev yaptıracak Her köye nasıl jandarma karakolu kuracak Köye dönene nasıl inek, öküz, koyun, tavuk satın alacak Nasıl pulluk, traktör verecek Evini onarması için nasıl destek olacak Bütün bunları düşünmeden, "İnsanlar köye dönsün" demek "ucuz politika yapmaktır." 
Doğu'daki ekonomik ve sosyal sorunları sadece Kürt asıllı Türklerin sorunu olarak görmek, Kürt asıllı Türkler dışındaki vatandaşları yok saymak "ucuz politika" ve "ayrımcılık" yapmaktır. Doğu Anadolu'da ciddi ekonomik ve sosyal sorunlar var. Doğu Anadolu'da yaşayan insanlarımızın "ayrıcalıksız" hepsinin sorunu var. Bunları bir bütün olarak düşünmeye mecburuz. Düşünmek yetmiyor, çözüm üretmemiz lazım. 
Köye dönüşten bahsedenlerin, öncelikle insanların köye dönmeye istekli olup olmadığını, dönerlerse ne yapacağını, nasıl yaşayacağını söylemesi gerekir. 



</TEXT>
</DOC>
