<DOC>
<DOCNO> 265029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonsiy08.html </URL>
<DATE> 2004/08/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
RTÜK ''Üç TV, yerel dil ve lehçelerde yayın için başvurdu'' 
</HEADLINE>
<TEXT>

     RTÜK Başkanı Fatih Karaca, Diyarbakır'dan ''Gün'' ve ''Söz'', Batman'dan ise ''Çağrı'' isimli televizyon kuruluşlarının yerel dil ve lehçelerde yayın için yaptıkları başvuruyu değerlendirdiklerini belirterek, ''Yönetmeliğe uygun bir başvuru olduğu takdirde, Üst Kurul bunu gündemine alır ve sonuçlandırır'' dedi. 
     Karaca, CHP Grup Başkanvekili Kemal Anadol'un kendisini makamında ziyareti sırasında yerel dil ve lehçelerde yayın için kuruma yapılan başvurulara ilişkin soruyu yanıtladı. 
     Karaca, Diyarbakır'dan ''Gün'' ve ''Söz'', Batman'dan ise ''Çağrı'' isimli televizyon kuruluşlarının yerel dil ve lehçelerde yayın için RTÜK'e başvurduğunu bildirdi. 
     RTÜK'ün bazı kamu kurum ve kuruluşlarına bir yazıyla o bölgelerde yayın yapılmak istenen dil ve lehçelerin kullanılıp kullanılmadığını sorduğunu kaydeden Karaca, şunları söyledi 
     ''Bize gelen yazılarda göre bu geleneksel dil ve lehçeleri kullanan vatandaşlarımızın olduğu bildiriliyor. Biz de kendi yönetmeliğimiz çerçevesinde bu üç kuruluşa eksikliklerini tamamlayarak bize başvuru yapmaları konusunda bir yazı yazmaya karar verdik. 
     Umuyorum gelecek hafta yazı bu kuruluşlara gider. Yönetmeliğe uygun bir başvuru olduğu takdirde, Üst Kurul bunu gündemine alır ve sonuçlandırır.'' Karaca, bir başka soru üzerine, bu konuda henüz herhangi bir ulusal televizyondan ya da radyodan başvuru yapılmadığını söyledi. 
     
</TEXT>
</DOC>
