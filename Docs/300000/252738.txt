<DOC>
<DOCNO> 252738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonyas05.html </URL>
<DATE> 2004/07/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
"Örümcek Adam" korsanını yakaladı, parayı kaptı... 
</HEADLINE>
<TEXT>

     Yeni gösterime giren ''Örümcek Adam-Spider Man'' adlı filmi gizlice sinemaya soktuğu kamerayla kaydetmek isteyen Los Angeles'lı 16'lık korsan, yakayı ele verdi. Korsanı yakalayan dikkatli seyirci ise 500 dolarla ödüllendirildi. 
     BBC'nin internet sitesindeki habere göre, filmin açılış gecesinde sinemaya gelen genç, koltuğunun altındaki kamerayla filmi kaydetmeye çalışırken bir seyirci tarafından farkedildi ve görevlilerce yakalandı. 
     Amerikan Sinema Birliği tarafından korsanlığın önüne geçilmesi için bu tür girişimde bulunanları yakalayanlara vaat edilen 500 dolarlık ödül de dikkatli seyirciye verildi. 
     Küçük yaştaki sanığın gözaltına alındığı belirtilirken, henüz ailesinin gözetimi altındaki genç korsanın, suçlu bulunması halinde 1 yıl hapis ya da 2 bin 500 dolar para cezası alabileceği kaydedildi. 
     
     ''KORSANLARA DERS OLSUN'' 
     Kısa adı ''MPAA'' olan Amerikan Sinema Birliği, korsanların ''başına ödül konulmasına'' ilişkin uygulamasını bu ay başlattı. 
     Birliğin korsan filmlerle ilgili konulardan sorumlu direktörü James Spertus, artık binlerce gözün, eli kameralı korsanların üzerinde olacağını söyledi. 
     ''Örümcek Adam'' filminde yakalanan korsanın, ödül uygulamasının başarıya ulaşmasının göstergesi olduğunu belirten Spertus, bunun diğer korsanlara da ders olacağını ifade etti. 
     Sony Pictures'dan Jeff Blake de, yeni uygulamanın yanında olduklarını dile getirerek, ''Yüzlerce insan, onbinlerce saatini vererek iyi bir film ortaya koyuyor ve bu emek çalınarak satılıyor. Bu çok yanlış'' dedi. 
     Türkiye'de ABD ile birlikte gösterime giren ''Örümcek Adam-2'', Avrupa sinemalarında 15 Temmuz'da seyirciyle buluşacak. Çizgi romandan sinemaya aktarılan filmin ikincisinde kamera arkasına yeniden Sam Raimi geçti. Filmde, denek bir örümcek tarafından ısırılarak süper kahramana dönüşen ''örümcek adamı'' genç aktör Tobey Maguire canlandırıyor. 
     
</TEXT>
</DOC>
