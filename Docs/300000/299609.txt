<DOC>
<DOCNO> 299609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur21.html </URL>
<DATE> 2004/12/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Semt pazarının çatısı çöktü .. 
</HEADLINE>
<TEXT>

     Kayseri'de esnafın bu sabah tezgah açacağı kapalı semt pazarının çatısının bir bölümü, yağan karın etkisiyle gece çöktü. 
     AA muhabirinin aldığı bilgiye göre, Yıldırım Beyazıt Mahallesi'ndeki kapalı semt pazarına sabah tezgah açmak için gelen esnaf, pazarın çatısının bir bölümünün çökmüş olduğunu gördü. 
     Enkaz kaldırma çalışmalarına başlayan Melikgazi Belediyesi yetkilileri, daha önce yağan ve havalar soğuk geçtiği için erimeyen karın, son 2 gün içinde sıcakların artmasıyla erimeye başladığını, ancak dün gece yağan karın da etkisiyle çatının çöktüğünün belirlendiğini kaydettiler. 
     Pazar yerinde incelemelerde bulunan Kayseri Sebzeciler Meyveciler ve Pazarcılar Odası Başkanı Yasin Boz, AA muhabirine, ''Çatının pazar kuruluyken çökmemesi, büyük bir faciayı önledi. Belediye ekiplerinin enkaz kaldırma çalışması sürüyor. Esnafımız, bu gün pazarın yakınındaki boş arsada tezgah açtı. Pazar yerinin 1 hafta içinde onarılacağını tahmin ediyoruz'' dedi. 
     Yıldırım Beyazıt Mahallesi Muhtarı Fahrettin Koç da ''Salı günleri kurulan semt pazarımıza çok sayıda vatandaşımız alışveriş için geliyordu. Çatı, alışveriş yoğunluğu sırasında çökseydi, korkunç bir facia yaşanabilirdi. Mahalle halkının verilmiş sadakası varmış'' diye konuştu. 
     Yetkililer, hasar tespit çalışmalarının sürdüğünü kaydettiler. 
     
</TEXT>
</DOC>
