<DOC>
<DOCNO> 260285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo30.html </URL>
<DATE> 2004/08/03/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
"Skonto Riga'yı çok fazla küçümsemeyelim..." 
</HEADLINE>
<TEXT>

     Trabzonspor Kulübü Basın ve Halkla İlişkiler Sorumlusu Şener Yavuz, Skonto Riga'nın çok fazla küçümsenmemesi gerektiğini, ama bordo-mavili takımın turu geçeceğine inandığını söyledi. 
     Şener Yavuz, kulüp binasında düzenlediği basın toplantısında, deplasmanda Skonto Riga karşısında ilk maçta elde edilen 1-1'lik beraberliğin avantajlı sonuç olduğunu belirterek, ''Skonto Riga çok basit bir takım değil. Bu takımın basit olduğu yönünde görüşler var. Skonto Riga'yı çok fazla küçümsemeyelim ama turu geçeceğimize inanıyorum'' dedi. 
     Bordo-mavili takımda cezalı oyuncu bulunmadığını ifade eden Yavuz, Erdinç ve Volkan'ın sakatlıklarının sürdüğünü ve bu oyuncuların Skonto Riga'maçında oynamayacaklarını kaydetti. 
     Trabzonsporlu futbolcuların moral ve motivasyonlarının oldukça iyi olduğunu vurgulayan Yavuz, futbolcuların ve teknik heyetin turu geçeceklerine inançlarının tam olduğunu söyledi. 
     Yavuz, yarın yapılacak maçta taraftarların da takımlarının arkasında olması gerektiğini vurgulayarak, ''Maça coşkulu bir taraftar kitlesi bekliyoruz. Taraftarlarımız maç bitimine kadar takımlarını desteklemeli ama kesinlikle kötü tezahürattan kaçınmalı. Ayrıca sahaya atılacak en ufak bir maddeden dolayı da büyük bir ceza yiyebiliriz'' diye konuştu. 
     
</TEXT>
</DOC>
