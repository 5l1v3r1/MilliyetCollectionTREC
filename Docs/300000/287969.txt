<DOC>
<DOCNO> 287969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun08.html </URL>
<DATE> 2004/11/11/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Onbinlerce Filistinli sokaklarda Babamız öldü... 
</HEADLINE>
<TEXT>

     Filistin Devlet Başkanı Yaser Arafat'ın ölüm haberinin ardından onbinlerce Filistinli Gazze Şeridi'nde sokaklara döküldü. 
     Bazı Filistinlilerin havaya ateş açtıkları, Filistin bayraklarının taşındığı Gazze sokaklarında, hoparlörlerden Arafat'ın bazı önemli sözleri duyuruluyor. 
     Filistinliler sokaklarda ''babamız öldü'' diyerek birbirlerine sarılırken, Arafat resimleriyle donatılmış arabalar kornalar çalarak ilerliyor. 
     Gazze Şeridi'nin her tarafında, mülteci kamplarında kalabalıkların yollara yığıldığı bildiriliyor. 
     Arafat'ın Ramallah'taki karargahı Mukata'da Filistin bayrakları yarıya indirilirken, televizyonlardan Kuranıkerim okunmasına başlandı. Arafat'ın generaller dediği Filistinli çocuklar da sokaklarda lastikler yakarak gökyüzünü siyah dumanlara boğuyor. 
     Arafat'ın ölümü nedeniyle 40 günlük yas ilan edilen Filistin'de bayraklar yarıya indirildi. 
     Paris'te hayatını kaybeden Arafat'ın cenazesinin yarın tören için Mısır'a götürülmesi, daha sonra Ramallah'ta toprağa verilmesi bekleniyor. 
     
</TEXT>
</DOC>
