<DOC>
<DOCNO> 253895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo21.html </URL>
<DATE> 2004/07/08/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Basketbol... Ülkerspor antrenörü Ergin Ataman'a 6 maç ceza 
</HEADLINE>
<TEXT>

     Basketbol Federasyonu Disiplin Kurulu, Efes Pilsen ile Ülkerspor takımları arasında geride kalan sezonda yapılan Türkiye Basketbol Ligi play-off final serisindeki centilmenliğe aykırı davranışları nedeniyle iki takım antrenörlerinin yanı sıra, Efes Pilsen Kulübü Genel Menajeri Engin Özerhun'a maçlardan men ve para cezası verdi. 
     Basketbol Federasyonu'ndan yapılan açıklamaya göre, final serisindeki davranışlarından dolayı Ülkerspor Antrenörü Ergin Ataman'a 6 maç müsabakalardan men ve 1.5 milyar lira para cezası, Efes Pilsen Antrenörü Oktay Mahmuti'ye 2 maç müsabakalardan men ve 750 milyon lira para cezası, Efes Pilsen Kulübü Genel Menajeri Engin Özerhun'a da 2 ay hak mahrumiyeti 1.5 milyar lira para cezası verdi. 
     Yapılan açıklamada, 10 Haziran'da Abdi İpekçi Spor Salonu'nda oynanan maçın bitimine doğru Ülkerspor Antrenörü Ergin Ataman'ın şeref tribününde oturan Basketbol Federasyonu Başkanı Turgay Demirel'e yönelik protesto eder ve alaycı biçimde davranışlarda bulunduğunun tespit edildiği vurgulanarak, Ataman'ın Basketbol Federasyonu Başkanı'na karşı ''müsabaka sırasındaki küçük düşürücü ve alaycı davranışlarından dolayı'' 6 maç müsabakalardan men ve 1.5 milyar lira para cezası ile cezalandırıldığı bildirildi. 
     Aynı maçta Efes Pilsen Antrenörü Oktay Mahmuti'nin hakem masasına gelerek maçın hakemlerine yönelik olarak küfürlü sözler sarf ettiğinin anlaşıldığı kaydedilen açıklamada, Mahmuti'nin 4 maç müsabakalardan men ve 1.5 milyar lira para cezası ile cezalandırıldığını, ancak kendisinin genel olumlu halinin dikkate alınarak cezasının yüzde 50 oranında indirilmesine ve 2 maç müsabakalardan men ile 750 milyon lira para cezasına çarptırıldığı kaydedildi. 
     Bu arada, final serisinde 1 Haziran'da Ahmet Cömert Spor Salonu'nda oynanan maçın bitiminde MHK Yönetim Kurulu Üyesi Yalçın Gerek'e küfürlü hakaret ettiği gerekçesiyle Efes Pilsen Kulübü Genel Menajeri Engin Özerhun'a, daha önceden de almış olduğu cezalar bulunduğundan dolayı 2 ay hak mahrumiyeti ve 1.5 milyar lira para cezası verildiği bildirildi. 
     
</TEXT>
</DOC>
