<DOC>
<DOCNO> 282305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas27.html </URL>
<DATE> 2004/10/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İnsanın gen sayısı solucanlar kadar 
</HEADLINE>
<TEXT>

     BBC 

Bilimadamları insanlarda daha önce tahmin edilenden çok daha az sayıda gen olduğunu açıkladılar. Bilimadamlarına göre, insanın gen sayısı solucanlarınkinden çok fazla değil. 
     Üç yıl önce insanın taslak gen haritasını çıkaran bilimadamları gen sayısının 30-40 bin civarında olduğunu belirtmişlerdi. 
     Nature adlı bilim dergisinde yayımlanan çalışmaya göre ise, bu sayı sadece 20-25 bin civarında. 
     Araştırmacılar, yeni çalışmalarının hemen hemen tamamlandığını ve bu bulguların bio-medikal araştırmaları büyük ölçüde hızlandıracağını belirtiyorlar. 
     
     Gen haritasının eksikleri tamamlandı 

     İnsanın gen haritası ilk kez 2001 yılında yayımlanmıştı. Ancak bu harita nispeten kaba hatlarla çizilmişti. 
     Yine de bu harita, genetik araştırmalarında bir devrim olarak değerlendirilmişti. 
     İnternet üzerinden herkesin ulaşabileceği bu haritadan hastalıklara yol açan genlerin izini sürmek mümkün olabilirdi. 
     Fakat bu haritada yaklaşık 100 bin eksik parça vardı. Gen haritasının yaklaşık yüzde 10'luk bölümünün de içinin doldurulması gerekiyordu. 
     Bu durum da haritadan yararlanma imkanlarını sınırlıyordu. 
     Üç yıl süren titiz bir çalışmanın ürünü olan yeni çalışma, altı ülkeden bilimadamlarını bir araya getiren bir grup tarafından gerçekleştirildi. Bu grup, insanın gen haritasının yüzde 99'unun tamamlandığını açıkladı. 
     Eksikliklerin giderilmesiyle hastalıkların teşhisine yönelik araştırmaların kolaylaşacağı söyleniyor. 
     Bilimadamlarının yeni hedefi genlerin işlevlerini çözmek. Bu da daha uzun yıllar sürecek bir çalışma gerektirecek. 
     
</TEXT>
</DOC>
