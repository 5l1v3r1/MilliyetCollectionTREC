<DOC>
<DOCNO> 281375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/dunya/adun.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanrı'nın gölgesi seçim sandığında 
</HEADLINE>
<TEXT>


Amerikan seçim kampanyasında dinsel kaynaklı eşcinsellik, kök hücre ve kürtaj tartışmaları sürerken, Kerry de Bush kadar dindar olduğunu ispatlamaya çalışıyor 

Yasemin Çongar 


ABD'de başkanlık yarışı sadece terörle mücadele, Irak Savaşı, ekonomi, sağlık ve eğitim gibi konular üzerinden verilmiyor. Amerikan toplumunu "muhafazak rlar" ve "liberaller" olarak ikiye ayıran ve dinsel - ahlaki inançlarla yasalardaki hak ve uygulamaları karşı karşıya getiren bir dizi tartışma, Başkan George W. Bush ile Senatör John Kerry arasındaki tercihi de etkileyecek. 2 aday, dinin toplumsal hayattaki rolü, kürtaj, eşcinsel evlilikleri, kök hücre araştırması gibi konularda birbirlerinden farklı görüşlere sahip. Buna karşın her 2 aday da, dindarlıklarını gizlemiyor ve sık sık İncil'den alıntı yapıyor. 
Kendisini "yeniden doğmuş Hıristiyan" olarak nitelendiren Bush, 40 yaşından itibaren dine döndüğünü ve siyasi hayatında Tanrı'nın önemli rol oynadığını söylüyor. Kerry ise, seçilmesi halinde Kennedy'den sonra ABD tarihindeki ikinci Katolik başkan olacak, ancak Katolik Kilisesi'nin görüşleriyle çelişen politikalarını, "Dinsel inançlarımı kimseye empoze etmem" diye açıklıyor. 
KÜRTAJ KAVGASI ABD'de kürtaj, 1973'te Yüksek Mahkeme'nin aldığı ve ceninin "birey" olmadığına hükmeden "Roe v. Wade" kararı kapsamında serbest. 
Kürtajı günah sayan ve anayasadan çıkarılmasını isteyenler, seçimlerde Bush'u destekliyor. Önümüzdeki 4 yıl içinde, Yüksek Mahkeme'de 2 üyeliğin boşalma olasılığı, yeni üyeleri atayacak başkanın kim olacağının önemini artırıyor. 
Bush seçilirse, kürtaj karşıtı bir yargıcı ataması olasılığı yüksek. Bu durumda, Yüksek Mahkeme'deki dengeler sağa kayacak ve "Roe v. Wade" yasasını tersine çevirmek mümkün olacak. Kerry ise, "Atayacağım yargıcın, kadınların tercih hakkına kürtaj hakkına sahip çıkması koşulunu arayacağım" diyerek liberallere güvence verdi. 
EŞCİNSEL EVLİLİKLERİ Bush da, Kerry de evliliğin sadece "bir kadın ve bir erkek" arasında olabileceğini savunuyor. 
Ancak Bush, bazı eyalet mahkemelerinin eşcinsel nik hlarına izin vermesi üzerine, bu uygulamanın önünü kapatacak bir anayasa değişikliği istedi. Bu değişiklik gerçekleşirse, evlilik tanımı Anayasa'ya girecek ve eşcinsellerin nik hı ülke çapında yasaklanacak. 
Kerry, Anayasa değişikliğine karşı çıkıyor. Birlikte yaşayan eşcinsellerin, aile üyelerine tanınan "miras" ve benzeri medeni haklara kavuşmasını isteyen Kerry, eşcinsel nik hları konusundaki kararın eyaletlere bırakılmasından yana. 
KÖK HÜCRE DENEYLERİ Alzheimer, Parkinson ve felç hastaları ile aileleri başta olmak üzere, ABD halkının çoğunluğu embriyondan alınan kök hücrelerle sinir dokusunun yenilenmesi amaçlı deneylere destek veriyor. Ancak dindarlar, embriyon hücrelerinin kullanımını "günah" sayıyor. Kerry, embriyonların laboratuvar ortamında üretildiğine ve hayat şansı olmadığına dikkat çekerek, bu deneyler için federal bütçeden para ayrılmasını istiyor. Bush ise, laboratuvarların elindeki hazır kök hücre dizinleri dışında yeni deneyler için imk n sağlanmasına karşı. 




</TEXT>
</DOC>
