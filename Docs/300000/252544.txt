<DOC>
<DOCNO> 252544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonyas08.html </URL>
<DATE> 2004/07/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Yağmur Ajans, at yetiştirme işine girdi 
</HEADLINE>
<TEXT>

     Sinema ve ses sanatçısı Osman Yağmurdereli, film yapımı ve prodüksyon işleri için kurduğu Yağmur Ajans'la artık at besleyip yarışlara da katılacak. 
     Edinilen bilgiye göre, Yağmurdereli ve kardeşi Levent Yağmurdereli sahibi olduğu Yağmur Ajans Filmcilik Sanayi ve Ticaret Limited Şirketi'nin faaliyet alanını değiştirdi. 
     
     MARZİYE GİTTİ ATLAR GELDİ 
     Daha öncesinde film ve prodüksyon işleriyle uğraşan ve başta Marziye, Yılan Hikayesi, Aşkım Aşkım ve Kınalı Kar olmak üzere çok sayıda diziye imza atan şirket, artık büyük ve küçük baş hayvan pazarlanması, besicilik, et, süt ve yumurta alım satımı alanında da faaliyet gösterecek. 
     Yağmurdereli'nin şirketi ayrıca, at satın alarak, yetiştirmek için tesis kurup yarışlara at hazırlayacak ve yarışlara katılacak. 
ANKA 
     
</TEXT>
</DOC>
