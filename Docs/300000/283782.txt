<DOC>
<DOCNO> 283782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonsiy07.html </URL>
<DATE> 2004/10/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Unakıtan, 2005 yılı hedeflerini açıkladı 
</HEADLINE>
<TEXT>

     Maliye Bakanı Kemal Unakıtan, enflasyon konusunda gelinen noktayı yeterli görmediklerini bildirerek, ''Hedefimiz enflasyonu AB üyesi ülkelerdeki gibi düşük seviyelere indirmek ve yıllardan beri yüksek enflasyonun tahribatına maruz kalan ekonomimizi bu sıkıntıdan kurtararak fiyat istikrarının nimetlerinden faydalandırmaktır'' dedi. 
     Maliye Bakanı Unakıtan, 2005 Mali Yılı Bütçe Kanun Tasarıları ile 2003 Maliye Yılı Kesin Hesap Kanun Tasarılarını sunuş konuşmasına, bu bütçenin AK Parti hükümetlerinin üçüncü bütçesi olduğunu belirterek başladı. Bu bütçenin yıllık olarak hazırlanan son bütçe olduğunu da ifade eden Unakıtan, 2006 yılı bütçesi ile birlikte üç yıllık bütçeleme sisteminin hayata geçirileceğini söyledi. 
     Unakıtan, bütçenin ''Başta kamu yönetiminin iyileştirilmesi olmak üzere kamu kesiminde mali disiplinin sağlanması, kamu kaynaklarının kullanımında etkinliğin ve verimliliğin artırılması'' yönünde başlatılan reform çalışmalarının ruhuna uygun olarak hazırlandığını kaydetti. 
     Dünya ekonomisindeki önemli gelişmelere değinen Unakıtan, 2003 yılında uygulanan makroekonomik politikalarla küresel ekonomik faaliyetlerin canlandığını, dünya ekonomisinin büyüme hızının yüzde 3.9'a yükseldiğini söyledi. Unakıtan, gelişmiş ülkelerin ortalama büyüme hızı yüzde 2.1 düzeyinde olurken global likidite koşullarının lehte bir seyir izlediği yükselen piyasalar ve gelişme olan ülkelerin ortalama büyüme hızının yüzde 6.1'e ulaştığını belirtti. Enflasyonun düşük seviyede kaldığını ifade eden Unakıtan, esnek para politikaları izlendiğini, faiz oranlarının son yılların en düşük seviyelerinde seyrettiğini kaydetti. 
     Unakıtan, 2004 yılının ilk çeyreğinde de dünya ekonomisindeki büyümenin beklentilerin üzerinde gerçekleştiğini, ikinci çeyrekte de bunun yavaşlamakla birlikte sürdüğünü söyledi. 
     ABD ekonomisinin 2004 yılının ikinci çeyreğinde beklentilerin biraz altında performans göstermekle birlikte hızlı büyümesini sürdürdüğünü bildiren Unakıtan, euro bölgesinde hafif canlanma kaydedildiğini, Japonya'da ise yılın ilk çeyreğinde kaydedilen büyümenin ikinci çeyrekte yavaşladığını belirtti. 
     Unakıtan, ABD Doları'nın 2002 yılından bu yana euro ve diğer gelişmiş ülke paraları karşısında değer kaybettiğini de ifade ettiği konuşmasında, doların yen karşısındaki değer kaybının Japon hükümetinin piyasaya müdahaleleriyle sınırlı kaldığını söyledi. Konuşmasında, 2004 yılının bütününe ilişkin tahminleri de belirten Unakıtan, ''Tahminler, gelişmiş ekonomilerin yüzde 3.6, yükselen piyasalar ve gelişmekte olan ülkelerin yüzde 6.6 büyüyeceği, dünya ekonomisinin ise yüzde 5 ile son yılların en yüksek büyüme hızını yakalaşacağı yönündedir. Dünya ticaret hacminin ise yüzde 8.8 oranında genişleyeceği beklenmektedir'' dedi. 
     
     ENERJİ FİYATLARINDAKİ ARTIŞLAR 

     Bakan Unakıtan, ABD'nin büyük çaplı cari işlemler açığı ile yüksek seviyedeki bütçe açığına ek olarak yüksek petrol fiyatları ve bu konudaki belirsizilğni hızlı büyümenin kesintiye uğrayabileceği kaygılarını artırdığını söyledi. 
     Petrol başta olmak üzere enerji fiyatlarında meydana gelen artışların dikkat çekici boyutlara ulaştığını belirten Unakıtan, sözlerini şöyle sürdürdü 
     ''Yüksek petrol fiyatlarının başta ABD, Avrupa, Japonya ve Çin olmak üzere, petrol ithalatçısı ülkelerin ekonomileri, dolayısıyla da dünya ekonomisi üzerinde olumsuz etki yaratacağı tartışmasız olmakla birlikte, etkilenmenin boyutunun ülkeler-bölgeler itibariyle farklı olacağı tahmin edilmektedir. Bu çerçevede gündeme gelen bir diğer konu da petrol ihraç eden ülkelerin elinde biriken ve önemli tutarlara ulaşan onların nereye kanalize edileceği hususudur.'' 
     
     2005 TAHMİNLERİ 

     Bakan Unakıtan, 2005 tahminlerini aktarırken de gelişmiş ekonomilerin yüzde 2.9, yükselen piyasalar ve gelişmekte olan ülkelerin yüzde 5.9 büyüyeceği, dünya ekonomisinin ise yüzde 4.3 ile 2004 yılından daha az bir büyüme göstereceğini tahmin edildiğini söyledi. 
     Dünya ticaret hacminin yüzde 7.2 oranında genişlemesinin beklendiğini bildiren Unakıtan, ''Petrol fiyatları ve dünya ekonomisindeki diğer gelişmeler bugüne kadar olduğu gibi bundan sonra da yakından izlenecek ve gerekli önlemler zamanında alınacaktır'' dedi. 
     
     TÜRKİYE'DEKİ GELİŞMELER 

     Maliye Bakanı Unakıtan, Türkiye'nin makroekonomik görünümüne ilişkin bilgi verirken de ''Yıllardır krizlerden kurtulamayan ülkemiz nihayet istikrara ve güven ortamına kavuşmuştur. Kararlılıkla uyguladığımız politikalar ve aldığımız önlemler sonucunda makroekonomik göstergelerde yakın zamanlara kadar ulaşılamaz kabul edilen büyük başarılar elde edilmiştir'' diye konuştu. 
     Türkiye ekonomisinin 2002 ve 2003 yıllarında sırasıyla yüzde 7.9 ve 5.9 oranlarıyla hedeflerin üstünde büyüdüğünü bildiren Unakıtan, 2004 yılının ilk yarısında ise yüzde 13.5 gibi yüksek bir büyüme hızına ulaşıldığını söyledi. Unakıtan, yıl sonu itibariyle büyüme oranının yüzde 10 olarak gerçekleşeceğini öngördüklerini bildirerek, sözlerini şöyle sürdürdü 
     ''Bu performansı ile Türkiye ekonomisi dünyanın en hızlı büyüyen ekonomilerinden biri olacaktır'' dedi. 
     Bu başarı, başta siyasi istikrar ortamının sağlanması olmak üzere ekonomide fiyat, döviz kuru ve faize ilişkin belirsizliklerin önemli ölçüde giderilmesi ve güven ortamının tesisi ile mümkün olmuştur. Sürekli iyileşerek devam eden bu sürecin önümüzdeki dönemde münferit faktörlere bağlı olmaktan çıkarak kendi kendini besleyen kalıcı kurumsal bir çerçeveye oturtulmasını hedefliyoruz. Gerek üretim endeksleri ve kapasite kullanım oranları gibi objektif göstergeler gerekse yurdumuzun çeşitli bölgelerinde gerçekleştirilen yatırım hamleleri büyüme konusunda sağlanan başarının tesadüfi ve geçici olmadığını, aksine yakalanan trendin sürdürülebilir olduğunu kanıtlamaktadır.'' Büyümede özel sektörün öncü rol oynamasının önemine değinen Unakıtan, ülkenin dört bir yanında bir ''Yatırım seferberliği'' başladığını söyledi. 
     
     ''ENFLASYONDA REKOR DÜŞÜŞ'' 

     Unakıtan, yüksek büyümeye enflasyondaki ''Rekor düşüşün'' eşlik ettiğini kaydederek, ekonomi üç yıl üst üste büyürken enflasyonun sürekli gerilediğini ve yaklaşık 30 yıl aradan sonra tek haneli rakamlara indiğini ifade etti. 
     Ekonomik programın kararlılıkla uygulanmaya devam edilmesi ve bu çerçevede takip edilen sıkı para ve özellikle maliye politikaları sayesinde 2002 yılında yüzde 29.7 olan TÜFE'deki artış oranının, 2004 Eylül ayı itibariyle yıllık bazda yüzde 9 seviyesine kadar gerilediğini bildiren Unakıtan, şunları söyledi 
     ''Ancak, enflasyon konusunda bulunduğumuz noktayı yeterli görmüyoruz. Hedefimiz enflasyonu AB üyesi ülkelerdeki gibi düşük seviyelere indirmek ve yıllardan beri yüksek enflasyonun tahribatına maruz kalan ekonomimizi bu sıkıntıdan kurtararak fiyat istikrarının nimetlerinden faydalandırmaktır. 
     Enflasyonla mücadelede elde ettiğimiz başarının bir sonucunu da önümüzdeki yıl paramızdaki sıfırları atarak göreceğiz. Paramızdaki bol sıfırların ülkemizin prestijini sarstığını ve günlük hayatımızı zorlaştırdığını hepimiz biliyoruz. Hem psikolojik hem de teknik bir ihtiyaç olarak karşımıza çıkan ve daha önce de defalarca gündeme gelen paradan sıfır atılması da hükümetimiz döneminde gerçekleşecektir.'' Unakıtan, cari açığın finansmanında bundan sonra da herhangi bir sorun olmayacağını bildirdi. 
     Bakan Unakıtan, bütçeyi sunuş konuşmasında, ekonomideki büyümenin istihdama da yansıdığını ve 2003 yılının ikinci döneminde yüzde 10 olan işsizlik oranının, 2004 yılının aynı döneminde yüzde 9.3'e gerilediğini söyledi. Yatırımlardaki canlanmanın önümüzdeki dönemlerde istihdama daha fazla yansıyacağını kaydeden Unakıtan, ''Böylece daha çok vatandaşımız aş ve iş imkanına sahip olacaktır'' dedi. 
     2003 yılında 116.6 milyar dolar olan dış ticaret hacminin, 2004 Ağustos ayı sonu itibariyle 101 milyar dolar olarak gerçekleştiğini bildiren Unakıtan, 2004 yılının Ocak-Ağustos dönemi itibariyle ihracatın bir önceki yılın aynı dönemine göre yüzde 31.8 oranında artarak 39.2 milyar dolar, ithalatın ise yüzde 43.4 artışla 61.8 milyar dolar olduğunu söyledi. Unakıtan, aynı dönemde, cari işlemler dengesinde ise 9.8 milyar dolar açık oluştuğunu bildirerek, ''Şu ana kadar olduğu gibi bundan sonra da cari açığın finansmanında herhangi bir sorun olmayacaktır'' dedi. 
     Bakan Unakıtan, ithalattaki artışta ertelenmiş talep, ham petrol, demir-çelik ve bazı mallarda yaşanan fiyat artışları ve TL'nin değer kazanmasının yanında yatırım ve ara malı talebinin etkili olduğunu ifade etti. 2004 yılı sonu itibariyle ihracatın 62 milyar dolara, ithalatın 95.5 milyar dolara, dış ticaret hacminin ise 157.5 milyar dolara ulaşmasını beklediklerini bildiren Unakıtan, Merkez Bankası döviz rezervlerinin 2003 yılı sonunda 33.6 milyar dolar iken 15 Ekim 2004 tarihi itibariyle 35.3 milyar dolara yükseldiğini bildirdi. Unakıtan, 2003 yılı Ocak-Ağustos döneminde 574 milyon dolar olan yabancı doğrudan yatırım girişinin 2004 yılının aynı döneminde yaklaşık 1.4 milyar dolara yükseldiğini belirterek, ''Ekonomik ve siyasi istikrarla sağlanan güven ortamının bir sonucu olan bu trendin 2005 yılında hızlanarak devam edeceğini bekliyoruz. Nitekim uluslararası kuruluşların yaptıkları analizler de bu beklentimizi desteklemektedir'' dedi. 
     Krizler nedeniyle bütçe açıklarının arttığını hatırlatan Unakıtan, ''2002 yılından itibaren uyguladığımız mali disipline dayalı ekonomik politikalar sonucunda yüzde 11.3 olarak gerçekleşmiştir. 2004'de yüzde 8 olarak gerçekleşmesi tahmin edilmektedir. 2005 yılında da yüzde 6.1 olarak hedefliyoruz'' dedi. 
     
     İÇ BORÇ STOKU 

     Unakıtan, 2003 yılı sonunda 194.4 katrilyon lira olan iç borç stokunun, 2004 yılı Eylül ayı itibariyle 217.6 katrilyon liraya yükseldiğini söyledi. Buna karşılık, iç borçlanma faiz oranlarının iktidara geldiklerinden bu yana düşmeye devam ettiğini belirten Unakıtan, ortalama borçlanma vadesinin 210 günden 329 güne çıktığını bildirdi. 2002 yılında yüzde 64'ler seviyesinde olan ortalama DİBS bileşik faiz oranlarının 2003 yılında yüzde 44'lere, 2004 yılının ilk dokuz aylık döneminde ise yüzde 25'lere düştüğünü kaydeden Unakıtan, şunları söyledi 
     ''Son olarak 26 Ekim 2004 tarihinde yapılan 532 günlük ihalede bileşik faiz oranı yüzde 22.59 olmuştur. Önümüzdeki dönemde hedefimiz bir taraftan borç faiz oranlarını daha aşağılara çekerken diğer taraftan da borçların vadesini uzatmaktır. GSMH'ya oranı 2002 yılında yüzde 78.7 iken 2003 yılında yüzde 70.5'e inen kamu net borç stokunu daha aşağı seviyelere çekmek de temel önceliklerimiz arasında yer almaktadır. Bu amaçla, mali disiplin sürdürülerek faiz dışı fazla hedefinin yakalanması ve faizlerin aşağı çekilmesi sağlanacaktır. 
     Faiz oranlarındaki düşüşe paralel olarak bütçe üzerindeki faiz yükü de aşağıya çekilmiştir. 2001 yılında toplanan vergilerin tamamı faiz ödemelerine yetmezken, iktidara geldiğimizden bu yana vergilerin faiz ödemelerini karşılama oranında önemli bir iyileşme sağlanmıştır. 2004 yılı sonu itibariyle faiz ödemelerinin vergi gelirlerine oranının yüzde 58 düzeyinde gerçekleşmesi beklenmektedir. 
     Kamu kesimi borçlanma gereği 2002 yılında yüzde 12.7 iken 2003 yılında yüzde 9.4'e gerilemiştir. 2004 yılı sonunda ise bu oranın yüzde 5.9'a düşeceği tahmin edilmektedir.'' 
     
     2003 KESİNHESAP KANUNU 

     Unakıtan, Kesinhesap Kanunu'na ilişkin bilgi verirken de 2003 yılı bütçesinde bütçe giderlerinin önceki yıla göre yüzde 21.4 oranında artarak 140.5 katrilyon lira, bütçe gelirlerinin yüzde 32.6 oranında artarak 100.3 katrilyon lira ve bütçe açığının ise önceki yıla göre yüzde 0.3 artışla 40.2 katrilyon lira düzeyinde gerçekleştiğini bildirdi. 
     Maliye Bakanı Unakıtan, 2003 yılı konsolide bütçe giderlerinin başlangıç ödeneklerine göre 5.5 katrilyon lira düşük olduğunu, faiz ödemelerindeki artışın yüzde 13, sosyal güvenlik kuruluşlarına yapılan transferlerdeki artışın yüzde 42.1, faiz hariç bütçe giderlerindeki artışın yüzde 28.3 olduğunu bildirerek, ''2003 bütçesi faiz hariç dengede 18.4 katrilyon lira fazla vermiştir'' dedi. 2003 yılında bütçe giderlerinin GSMH'ya oranının yüzde 39.4, red ve iadeler dahil bütçe gelirlerinin oranının da yüzde 28.1 olarak gerçekleştiğini bildiren Unakıtan, ''İzleyen yıllarla karşılaştırma yapabilmek açısından red ve iadeler düşüldükten sonra hesaplama yapıldığında ise bütçe gelirlerinin GSMH'ya oranı yüzde 26 olmaktadır. Bütçe açığının GSMH'ye oranı ise 3.4 puan azalarak yüzde 11.3 olurken faiz hariç fazlanın GSMH'ye oranı yüzde 5.2 olmuştur'' dedi. 
     Unakıtan, vergi gelirlerinin bütçe giderlerini karşılama oranının 2003 yılında yüzde 60'a, bütçe gelirlerinin bütçe giderlerini karşılama oranının ise yüzde 71.4'e yükseldiğini ifade etti. 
     
     2004 BÜTÇESİ 

     Konuşmasında 2004 yılı bütçe uygulama sonuçlarına ilişkin olarak bilgi veren Unakıtan, 2004 yılı Ocak-Eylül dönemi bütçe uygulama sonuçlarının faiz dışı fazla hedefine uygun olarak gerçekleştiğini söyledi. Bu dönemde konsolide bütçe giderlerinin 100.9 katrilyon lira, konsolide bütçe gelirlerinin ise 79.8 katrilyon lira olduğunu bildiren Unakıtan, aynı dönemde 8.1 katrilyon lira tutarında red ve iade yapıldığını kaydetti. 
     Unakıtan'ın verdiği bilgiye göre, 2004 Bütçesi'ndeki gerçekleşme oranları şöyle 
     ''Bütçe giderleri içinde personel giderleri 22 katrilyon, sosyal güvenlik kurumlarına devlet primi ödemeleri 2.8 katrilyon, mal ve hizmet alımları 5.2 katrilyon, faiz giderleri 45.2 katrilyon, cari transferler 21 katrilyon, sermaye giderleri yüzde 3.2 katrilyon, borç verme 1.2 katrilyon lira. 
     Alt düzey harcama kalemlerinde sağlık harcamaları 1.4 katrilyon, sosyal güvenlik kurumlarına yapılan transferler 14.8 katrilyon, KİT'lere yapılan sermaye niteliğindeki transferler 0.7 katrilyon, tarımsal destekleme ödemeleri 2.7 katrilyon, iç borç faiz ödemeleri, 40.4 katrilyon, dış borç ve diğer faiz ödemeleri 4.8 katrilyon lira. 
     Bütçe gelirleri içinde vergi gelirleri 64.9 katrilyon, vergi dışı gelirler 12.8 katrilyon, sermaye gelirleri 0.1 katrilyon, alınan bağış ve yardımlar 0.6 katrilyon, katma bütçe öz gelirleri 1.3 katrilyon lira.'' 
     
     BÜTÇE AÇIĞI 

     Unakıtan, buna göre bütçe açığının 21.1 katrilyon lira, faiz dışı fazlanın ise 24.1 katrilyon lira olduğunu bildirerek, ''2004 yılı için hedeflenen IMF tanımlı faiz dışı fazlanın tutturulacağı anlaşılmaktadır'' dedi. 
     Bakan Unakıtan'ın verdiği bilgiye göre, 2004 bütçe ödenek ve hedefleri dikkate alındığında, bütçe giderlerinin yüzde 67.3'ü, bütçe gelirlerinin ise yüzde 76.6'sı ilk dokuz ayda gerçekleşti. Unakıtan, 2004 yılı sonu itibariyle, konsolide bütçe harcamalarının 142.6 katrilyon lira, konsolide bütçe gelirlerinin 108.6 katrilyon lira, bütçe açığının 34.0 katrilyon lira, faiz dışı fazlanın 24.6 katrilyon lira, IMF tanımlı faiz dışı fazla tutarının 21.2 katrilyon lira olarak gerçekleşeceği tahmin edildiğini bildirdi. Konsolide bütçe gelirleri yıl sonu tahmininin red ve iadeler hariç ve özel gelirler dahil tutarı gösterdiğini belirten Unakıtan, bütçe harcamaları içinde özel ödeneklerden yapılan harcamaların da yer aldığını söyledi. 
     2004 başlangıç ödenekleri ile karşılaştırıldığında bütçe harcamalarının 7.3 katrilyon lira daha az, bütçe gelirlerinin ise 4.5 katrilyon lira daha fazla gerçekleşeceğini belirten Unakıtan, sözlerini şöyle sürdürdü 
     ''Söz konusu gelir artışının 1.4 katrilyon lirası özel gelirlerden kaynaklanmaktadır. Faiz dışı harcamalar hedeflerle uyumlu bir şekilde gerçekleşirken, faiz giderlerinin bütçe ödeneklerine göre yüzde 11.4 oranında bir azalma ile 58.5 katrilyon lira olarak gerçekleşeceği beklenmektedir. Faiz giderlerinde ortaya çıkan bu dikkate değer azalma, Hükümetimiz döneminde sağlanan siyasi ve ekonomik istikrar ile tesis edilen mali disiplin ortamının somut bir sonucudur.'' 
     
     2005 YILI HEDEFLERİ 

     Bakan Unakıtan, 2005 yılı hedeflerine ilişkin bilgi verirken de ''Hükümetimiz, tek haneli rakamlara indirdiğimiz enflasyonu daha da aşağılara çekmek ve kalıcı kılmak, kamu borç stokunu düşürmek, üretim ve ihracat artışını sürdürmek, işsizliği azaltmak ve istikrarlı büyüme performansını devam ettirmek azmindedir. Bunu hedef alan ekonomik programımızı disiplinle ve kararlılıkla uygulamaya devam edeceğiz'' dedi. 
     Unakıtan, bu anlayışla belirlenen 2005 yılı makroekonomik büyüklerini şöyle açıkladı 
     ''GSMH 480.9 milyar Yeni Türk Lirası, GSMH yüzde 5, GSMH deflatörü yüzde 8, TEFE yıl sonu yüzde 8, TÜFE yıl sonu yüzde 8, ihracat 71 milyar dolar, ithalat 104 milyar dolar.'' Unakıtan, 2005 yılı bütçesinde yeni bütçe anlayışının hayata geçirildiğini söyledi. Maliye Bakanı Unakıtan, 2005 Mali Yılı Bütçe Tasarısı'nı Plan ve Bütçe Komisyonu'na sunuş konuşmasında, 2005 bütçesinin büyüklükleri ve dengelerinin makro ekonomik öngörülerle ve hükümet programının hedeflerine ve önceliklerine uygun olarak hazırlandığını söyledi. 
     Unakıtan, 2003 ve 2004 yılları bütçe uygulamalarında başarılı olunmasının, kamu maliyesinde düzlüğe çıkıldığı ve mali sorunların tamamen ortadan kaldırıldığı anlamına gelmediğini kaydetti. 
     ''Mali disiplin anlayışı, 2005 yılında da temel öncelik olarak kalacaktır'' diyen Unakıtan, bütün kamu kurum ve kuruluşlarının, 2003 ve 2004 yıllarında olduğu gibi 2005 yılında da sunmak zorunda oldukları temel kamu hizmetlerinin kalite ve miktarında herhangi bir düşüşe meydan vermeksizin kendilerine verilen ödenekleri, hizmet önceliklerine uygun olarak ve etkili bir şekilde kullanacaklarına inandıklarını bildirdi. 
     2005 konsolide bütçesinin, yüzde 5 tüm kamu sektörü için yüzde 6.5 faiz dışı fazla hedefine uygun olarak hazırlandığını belirten Unakıtan, 2005 yılında tahakkuk esaslı muhasebe ile analitik bütçe sınıflandırmasının yaygınlaştırılmasına yönelik çalışmaların hızlandırılacağını, performans esaslı bütçeleme çok yıllı bütçeleme ve stratejik planlama sistemine geçiş yönündeki çalışmaların sonuçlandırılacağını anlattı. 
     Unakıtan, şöyle konuştu 
     ''2005 bütçesi aynı zamanda yeni bütçe anlayışının da hayata geçirildiği bir bütçe olmaktadır. 2005 yılı bütçesi, daha önceki yıllarda bütçe dışında yönetilen özel gelir ve giderleri de kapsayan ilk bütçe olacaktır. Böylece hem bütçenin kapsamı genişleyecek hem de bütçe disiplininin kuvvetlendirilmesi açısından önemli bir adım daha atılmış olacaktır.'' Unakıtan, 2005 bütçesinin, Yeni Türk Lirası ile hazırlanan ilk bütçe olduğunu da belirterek, bütçe giderlerinin 155.5, bütçe gelirlerinin 126.3, bütçe açığının 29.1, faiz dışı fazlanın 27.3, IMF tanımlı faiz dışı fazlanın ise 24 milyar YTL olarak tahmin edildiğini söyledi. 
     Bu durumda, 2004 yıl sonu gerçekleşme tahminlerine göre bütçe giderlerinin yüzde 9, bütçe gelirlerinin yüzde 16.3 arttığını, bütçe açığının ise yüzde 14.3 oranında azalma gösterdiğini belirten Maliye Bakanı, Gayri Safi Milli Hasıla GSMH oranları dikkate alındığında, 2005 yılında 2004 yıl sonu gerçekleşme tahminlerine göre bütçe giderlerinin yüzde 33.6'dan yüzde 32.3'e, bütçe açığının ise yüzde 8'den yüzde 6.1'e düştüğünü vurguladı. Unakıtan, bütçe gelirlerinin oranının ise yüzde 25.6'dan yüzde 26.3'e yükseldiğini bildirdi. 
     Unakıtan, 2005 bütçesinde yer alan ödeneklerin temel önceliklere ve kamu hizmetlerinin gereklerine uygun olarak belirlendiğini de ifade ederek, bu çerçevede, personel giderleri için 32.4, sosyal güvenlik kurumlarına devlet primleri için 4.6, mal ve hizmet alımları için 14.4, faiz giderleri için 56.4, cari transferler için 32.5, sermaye giderleri için 10.1, sermaye transferleri için 1.1, borç verme için 2.8, yedek ödenekler için de 1.1 milyar YTL ödenek teklif edildiğini anlattı. 
     Bütçe tasarısındaki transfer kalemlerine ilişkin de bilgi veren Unakıtan, sosyal güvenlik kurumlarına 22, KİT'lere sermaye desteği olarak 0.9, KİT görev zararlarına 0.6, emeklilerin vergi iadelerine 1.3, Kredi Yurtlar Kurumu'na 1.2, tarımsal desteklemeye ise 3.5 milyar YTL ayrıldığını ifade etti. 
     Unakıtan, ''2005 bütçesinde eğitim, sağlık, adalet ve altyapı yatırımları için önceki yıllar bütçelerine göre daha fazla kaynak ayrıldığını belirterek 2005 yılında, daha önce Sosyal Yardımlaşma ve Dayanışmayı Teşvik Fonu tarafından karşılanan yeşil kart ayakta tedavi giderlerinin bütçeden finanse edileceğini bildirdi. 
     
     TRANSFER GİDERLERİ 

     GSMH'ya oranlarına bakıldığında, personel, mal ve hizmet alımları ve cari transfer giderlerinin 2004 yılındaki seviyesine yaklaşık olarak koruduğunu kaydeden Unakıtan, buna karşılık yatırımların yüzde 1.6'dan yüzde 2.1'e yükseldiğini söyledi. 
     Faiz giderlerinde, 2004 yılında kaydedilen olumlu gelişmenin 2005 yılında da devam edeceğini bildiren Unakıtan, 2003 sonu itibariyle faiz giderlerinin GSMH'ya oranı yüzde 16.4 iken, bu oranın 2004 yılı sonunda yüzde 13.8'e, 2005 yılında da yüzde 11.7'ye gerileyeceğini kaydetti. 
     Unakıtan, bütçeden faiz giderlerine ayrılan payın analitik bütçe sınıflandırması esas alındığında 2003 yılındaki yüzde 44.1 seviyesinden 2004 yılında yüzde 41'e, 2005 yılında da yüzde 36.3'e düşeceğinin tahmin edildiğini anımsattı. 
     Bütçe ödenekleri içinde sermaye giderlerinin payının yüzde 4.8'den yüzde 6.5'ye yükseldiğini belirten Unakıtan, personel giderlerinin payının yüzde 23.3'ten yüzde 23.8'e, sağlık giderlerinin payının yüzde 2'den yüzde 2.2'ye, sosyal güvenlik kurumlarına yapılan transferlerin payının da yüzde 13.6'dan yüzde 14.2'ye yükseldiğini ifade etti. 
     Maliye Bakanı Unakıtan, 2004 bütçesinde olduğu gibi 2005 yılı bütçesinin de kamu sektöründe mali disiplinin tavizsiz bir şekilde uygulanması hedefine odaklandığını belirterek, şöyle konuştu 
     ''2005 yılı bütçe ödenekleri, uygulanan ekonomik programın ilke ve hedeflerine uygun olarak kamu kesimi açıkları ile enflasyonun düşürülmesine, etkin bir bütçe politikası yoluyla ekonominin dinamizminin artırılmasına ve reel ekonomideki canlanmanın sürdürülmesine katkıda bulunmak üzere, kamu kurum ve kuruluşlarının hizmet öncelikleri de dikkate alınarak tahsis edilmiş ve spesifik hedeflerin gerçekleştirilmesini sağlayacak şekilde belirlenmiştir. 
     Bu hedefler Enflasyonun yıl sonu itibariyle hem TÜFE'de hem de TEFE'de yüzde 8 seviyesine çekilmesi, Kamu sektörünün bütünü için belirlenen yüzde 6.5'lik faiz dışı fazla hedefine konsolide bütçenin azami derecede katkı yapmasının sağlanması, Bütçe harcamalarının sağlam gelir kaynaklarıyla karşılanması ve kaynak-harcama dengesinin göz önünde bulundurulması, Kamu kaynaklarının etkin ve verimli bir şekilde kullanımının temin edilmesi, Bütçenin hazırlık ve uygulama sürecinde saydamlık, hesap verebilirlik ve samimiyet ilkelerine uygunluğun sağlanması, Tesis edilen mali disiplinin devam ettirilmesi, Kaynak tahsisinde hizmet önceliklerine önem verilmesi, Kamu mali yönetiminde uygulamaya konulan reform çalışmalarının sonuçlandırılması, Yatırıma ayrılan kaynakların öncelikli ve kısa sürede sonuç alıcı projelere yönlendirilmesinin sağlanması, Verimliliği ve üretimi teşvik edecek ve nispi fiyat yapısını bozmayacak bir tarımsal destekleme politikasının oluşturulması, Kamuda mali disiplinin sürdürülmesi ve etkin bir borçlanma politikası izlenmesi yoluyla faiz giderlerinin gayri safı milli hasılaya oranının yüzde 11.7 seviyesine düşürülmesi, Kamunun ülke ekonomisi içindeki payının küçültülmesine yönelik politikanın sürdürülerek konsolide bütçe giderlerinin gayri safi milli hasılaya oranının yüzde 32.3 seviyesine çekilmesidir.'' 
     
</TEXT>
</DOC>
