<DOC>
<DOCNO> 296857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo25.html </URL>
<DATE> 2004/12/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Fenerbahçe, kalesini gole kapadı... 
</HEADLINE>
<TEXT>

     Galatasaray ile Fenerbahçe arasında yarın yapılacak derbi maç öncesinde, sarı-lacivertli takımının son maçlarda kalesinde gol görmemesi dikkati çekiyor. 
     Fenerbahçe, Avrupa Şampiyonlar Ligi ve Birinci Süper Lig'de yaptığı son 6 resmi maçta kalesinde gol görmedi. 
     Daha önceki haftalarda eleştiri alan Fenerbahçe savunması ve kaleci Rüştü, Avrupa Şampiyonlar Ligi'nde 2, Birinci Süper Lig'de de son 4 maçta rakip forvetlere geçit vermedi. 
     Avrupa Şampiyonlar Ligi'nde en son 3 Kasım Çarşamba günü deplasmanda Olympique Lyon'a 4-2 yenilen Fenerbahçe, bu maçta uzatma dakikalarında Nilmar'ın 2 golüne engel olamamıştı. Sarı-lacivertliler, bu maçtan sonra toplam 540 dakika kalesini gole kapadı. 
     
     TÜRKİYE'DE EN AZ GOL YİYEN TAKIM 
     Olympique Lyon maçından sonra Avrupa Şampiyonlar Ligi'nde deplasmanda AC Sparta Prag'ı 1-0, kendi sahasında da Manchester United'ı 3-0'lık skorlarla geçen Fenerbahçe, Avrupa'da son 2 maçında gol yemedi. 
     Birinci Süper Lig'de ise en son 11. haftada deplasmanda Beşiktaş'a 2-1 yenilen sarı-lacivertliler, bu maçtan sonra çıkışa geçti. 12. haftada kendi sahasında Büyükşehir Belediyesi Ankaraspor'u 1-0, 13. haftada deplasmanda Trabzonspor'u 2-0, 14. haftada Diyarbakırspor'u Kadıköy'de 3-0 ve 15. haftada da Ankaragücü'nü İstanbul'da 5-0 yenen sarı-lacivertliler, gol yemeyi adeta unuttu. 
     Fenerbahçe'nin son 6 resmi maçında kalesini koruyan Rüştü, yalnızca sakatlığı nedeniyle AC Sparta Prag maçının ikinci yarısında yerini Volkan'a bırakmıştı. 
     
</TEXT>
</DOC>
