<DOC>
<DOCNO> 285285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/siyaset/siy02.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP'li Sadak, 10 yıl sonra TBMM'de 
</HEADLINE>
<TEXT>


SALİHA ÇOLAK Ankara 


Eski DEP milletvekilli Selim Sadak, cezaevinde geçirdiği 10 yılın ardından, dün ilk kez TBMM sıralarına oturarak AB İlerleme Raporu'nun tartışıldığı paneli izledi. Türk Parlamenterler Birliği'nin TPB AKP'nin grup toplantılarının yapıldığı salonda düzenlendiği etkinliğe katılan Sadak, "azınlıklar" tartışmasına yönelik sert ifadeler de içeren konuşmaların bir bölümünü dinledikten sonra Meclis'ten ayrıldı. Sadak, sorular üzerine, "Parlamenterlerin düzeyi bıraktığımız döneme göre ne kadar değişmiş, görmeye geldim" dedi. Türkiye'nin kritik bir AB sürecinden geçtiğini, bu süreçte Türkiye'ye zarar vermek isteyen çevrelerin provokasyon yaptığını söyleyen Sadak, şunları söyledi "Türkiye'ye zarar gelsin istemiyoruz. Bu çevrelere de malzeme vermek istemiyoruz. O nedenle 4 milletvekili olarak bu süreçte konuşmama kararı aldık." 



</TEXT>
</DOC>
