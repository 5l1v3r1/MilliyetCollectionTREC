<DOC>
<DOCNO> 288700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/yazar/altan.html </URL>
<DATE> 2004/11/14/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bayram, bayram dedikleri... 
</HEADLINE>
<TEXT>


Önce şakamsı bir dörtlükle kutlayalım bayramınızı 
Ramazan yahut Şeker Bayramı dedikleri 
Geçmişte birkaç lokum, yahut badem şekeri. 
Sen kimlere istersen rahatça ver onları, 
Bana şöyle likörlü fondanlar gerek gayri... 

İncili Çavuş'a sormuşlar 
- Ekonomik saydamlıktan yoksun ülkelerin iç politikalarında, ne gibi konuların tartışılması getirilir gündeme 
İncili Çavuş 
- Neden iftarda, imsakta, bayramlarda atılan toplara "kuru sıkı" denir de, "sıkı kuru" denmez türü tartışmaların, demiş. 
- Niye peki 
- Bazı kimseler de, bunu merak edip, akıllarını buna taktırsınlar, diye... 
- Bazı nasıl kimseler yani 
- Bazı salak kimseler yani... 

Cin Ali Bey'le Ruhi Baba, Irak sorununu tartışıyorlardı. Cin Ali Bey 
- Felluce'de ölenlerin sayısı bine yaklaşıyormuş, diyordu oysa Başkan Bush yaptığı son açıklamalarda da, Irak'a demokrasi getirmekte kararlı olduklarını söyledi, bu nasıl iş yahu 
Ruhi Baba 
- Koskoca Amerika Birleşik Devletleri'nin Başkanı da yalan söyleyecek değil ya, dedi Bush doğru söylüyor. Ancak daha önce eşitliği sağlamak istiyor... 
- Nasıl yani .. 
- Öldüre öldüre ölünce herkes eşit olmuyor mu .. 

Nasreddin Hoca'ya sordular 
- Osmanlı döneminde padişahları överek geçinenlerle, Cumhuriyet döneminde liderleri överek geçinenler arasında ne fark var 
Nasreddin Hoca 
- Osmanlı döneminde, dedi padişahı sevip, padişahı övmek yetiyordu geçinmeye. Cumhuriyet döneminde ise liderleri sevip, liderleri överek geçinmeye bir de vatanla milleti sevmek eklendi... 
- Hangileri daha karlı çıktılar 
- Sanırım ikinciler onların bazıları mebus, bazıları da büyükelçi oldular çünkü... 
- Vatanı çok sevdikleri için, millet mi ihya etti onları 
- Gayet tabii vatan anaları, millet babaları, liderlerin yakınları da, dayılarıydı... O yüzden sırtları hiçbir zaman yere gelmedi. 
- Ama görünen o ki, bazıları bir hayli de kıç yalamışlar ya yalamayanlar ne oldu 
- Hiç, onlar da, avuçlarını yaladılar... 

Borazan Tevfik, güncel olaylar üstünde yorum yaparken şöyle diyordu 
- Uzatıla uzatıla, pencere reklamlarına dönen Yaser Arafat'ın cenaze töreni haberleri, birtakım politikacıların Arap dünyasını tavlamasına yetecek mi acaba 
Bekri Mustafa 
- Sanmıyorum, dedi Arap dünyası da bu yoğun ilginin altında kalmamak için, önce gelişmiş dünyadan bir liderin cenaze törenini beklemeyi yeğleyebilir 
- Kimin örneğin 
- Ne bileyim ben git Iraklılara sor onu da... 

Bir gün eşeğiyle köyden kasabaya gitmekte olan bir köylü, yolda sıkışmış. Eşekten inip, bir çalılığın arkasında def - i hacet için çömelmiş. O sırada da eşek, alıp gitmiş başını... 
Zavallı köylü, o yana koşup bakmış, bu yana koşup bakmış, bir türlü bulamamış eşeğini... 
Sonunda yaya yürüye yürüye tutmuş kasabanın yolunu. Ama öylesine yorulmuş ki, kasabaya yaklaşırken ilk rastladığı hana inmiş... 
Hancı, karyolalı bir odaya çıkarmış köylüyü... 
Köylü hiç karyola görmediği için baş tarafı pirinç topuzlu, alt çevresi beyaz işlemeli patiskayla örtülü karyolanın üstünde değil de, altında yatılacağını düşünmüş ve hemen girip uzanmış karyolanın altına... 
Bir süre sonra, yeni evli bir çift gelmiş hana. Onlara da hancı, köylünün bulunduğu odayı boş görüp, yine orasını vermiş kendilerine... 
Yeni evli çift, hemen soyunup dökünüp girmişler yatağa... 
Ve bir aşk fısıldaşması başlamış 
- Bir tanem, canım benim sen benim her şeyimsin. Göğüslerinde aşkı, dudaklarında mutluluğu buluyor, gözlerinde tüm dünyayı görüyorum... 
- Sen de benim her şeyimsin ben de kollarında mutluluğu buluyor, ben de senin gözlerinde görüyorum tüm dünyayı... 
Karyolanın altında bu fısıltıları duyan köylü, başını hafif kaldırıp, sormuş bağırarak 
- Hele bir deyin bana, benim eşşeği de görüyonuz mu 
Köylünün yerinde, bizim siyasetçilerden biri olsa, acaba ne sorardı Herhalde şunu 
- Hele bir deyin bana, 17 Aralık'ta ne karar alınacağını da görüyor musunuz 
Herkesin üstüne binmek için arandığı şey kendine göre... 

Bayramınız tekrar tekrar kutlu olsun. Nice nice bayramlara... 



</TEXT>
</DOC>
