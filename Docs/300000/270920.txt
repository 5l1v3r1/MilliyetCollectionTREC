<DOC>
<DOCNO> 270920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sondun25.html </URL>
<DATE> 2004/09/11/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İran'da seri cinayetler... 25 kişiyi öldüren 2 kişi tutuklandı... 
</HEADLINE>
<TEXT>

     İran'da 22'si çocuk 25 kişiyi öldüren 2 kişi tutuklandı. 
     İran basınında bugün çıkan haberlere göre, başkent Tahran'ın güneyindeki bir tuğla fabrikasında çalışan 25 yaşındaki Ali ve yine aynı yaştaki Muhammed adlı kişiler, son bir yıl içinde 25 cinayet işledi. 
     Bu kişilerin, 8 ila 11 yaşındaki 22 çocuğa tecavüz ettikten sonra öldürdüğü, kurbanlar arasında uyuşturucu bağımlısı bir kadın ve aynı tuğla fabrikasında çalışan iki kişinin bulunduğu da belirtildi. 
     Kaybolan bir çocuğun babasının ihbarı üzerine polisin önce Ali'yi yakaladığı, Ali'nin tecavüzüne uğradıktan sonra hastanede yatan bir çocukla yüzleştirilmesi sırasında çocuğun kendisine tecavüz edenin başka biri olduğunu söylemesi üzerine yapılan operasyonlar sonucu Muhammed'i de yakaladığı kaydedildi. 
     Polis soruşturmasında Ali'nin 9 çocuğa tecavüz ederek öldürdüğünü, Muhammed'in de diğer çocuklar ve üç kişiyi öldürdüğünü itiraf ettiği bildirildi. 
     Ali'nin ifadesinde çocukken tecavüze uğradığı, Muhammed'inse küçük yaştayken annesinin evi terk etmesi nedeniyle ruhsal sorunlar yaşadıklarını söyledikleri belirtildi. 
     Bu kişilerin, tecavüz ederek öldürdükleri çocuklardan bazılarının cesetlerini bulunmaması için yaktığı, bazılarınıysa gömdüğü ve cesetlerin kokarak ortaya çıkmaması için mezarlarının üzerine kedi ya da köpek leşi bıraktıklarını, böylece kokunun bu leşlerden gelmiş izlenimi yaratmaya çalıştığı kaydedildi. 
     Basın, bu iki kişinin cinayetleri Başkent Tahran'ın güneyindeki Veramin kasabası yakınında Hatunabad Pakdeşt ve Gıyamdeşt bölgesinde işlediğini, İran'da son 71 yıldır ilk kez bir seri cinayetle karşılaşıldığını yazdı. 
     
</TEXT>
</DOC>
