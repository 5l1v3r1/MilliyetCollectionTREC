<DOC>
<DOCNO> 296783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun07.html </URL>
<DATE> 2004/12/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İran Kürt aşiretlere silah dağıtmaya başladı 
</HEADLINE>
<TEXT>

     
     Hamit ERKUT URUMİYE İran , DHA 
     

İRAN hem ayrılıkçı Kürt örgütüne hem de Bush'un yeniden seçilmesinden sonra olası ABD müdahalesine karşı, Türkiye ve Irak sınırındaki Kürt aşiretlerini köy korucusu' adı altında silahlandırmaya başladı. İlk aşamada Diri Aşireti mensuplarına 2 bin 500 silah daığtıldı. 
     İran hükümeti, Türkiye ile 529, Irak ile 378 kilometre olmak üzere toplam 907 kilometrelik sınır bölgesinde güvenliği arttırma kararı aldı. Bu karar üzerine sınır bölgesinde yaşayan Kürt aşiret üyeleriyle görüşülüp köy korucusu' adı altında silah almaları teklif edildi. Aşiretlerin bu teklifi kabul etmesi üzerine Tahran yönetimi Kürt aşiret üylerine silah dağıtmaya başladı. İran, Türkiye sınırındaki Mamaven bölgesinde de 3 korucu karakolu kurdu. 
     
     MAAŞ AZ BULUNDU 
     İlk silahlar Hakkari'nin Yüksekova İlçesi sınırında bulunan Sero kentine bağlı Gengeçin Köyü'ndeki Diri aşiret üyeleri olmak üzere 2 bin 500 kişiye verildi. Bu kişilere aylık 300 Tümen Yaklaşık 600 milyon lira maaş bağlandı. 
     Tahran yönetiminin belirlediği maaşı aşiretler az buldu. Diri aşireti lideri Cengiz Diri, Urumiye Valisi Muhammed Muhsin Pur ile görüşerek, bağylanan maaşın artırılmasını istedi. Cengiz Diri, "Bu para aşiret üyeleri arasında şimdiden huzurluklara neden oldu, sorunu çözün'' dedi. Pur, Diri'nin bu talebini Tahran'a bildireceğini söyledi. 
     
     KORUCULARA BASKI VAR 
     İran Demokrat Kürdistan Partisi ile ayrılıkçı Hizb-i Komela örgütü yönetimleri, bölgedeki Kürt aşiretlerin silahlanmasından endişeye kapıldı. Yasa dışı örgüt üyeleri, Gengeçin Köyü'nde Diri aşiretinden silah alan 2 kişinin silahlarını zorla ellerinden aldı. 
     Bağımsız Kürdistan isteyen Hizb-i Komela üyeleri, silahlarını aldıkları koruculara, "Tahran'ın size verdiği silahları geri verin. Biz bu duruma karşıyız. Sizin silahlarınızı tek tek toplayacağız'' tehdidinde bulundu. 
     İran, Türkiye ve Irak sınırındaki 250 bin aşiret üyesine silah dağıtmaya hedefliyor. Tahran yönetiminden silah almayı kabul eden Avdoyi, Hinare, Beyzade, Heseni, Herki aşiretlerine de silah dağıtılacak. İran, köy korucusu' adı altında silah altına aldığı Kürt aşiret üyelerini askeri eğitimden de geçirecek. 
     
</TEXT>
</DOC>
