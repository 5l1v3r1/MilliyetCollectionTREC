<DOC>
<DOCNO> 281644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sontur34.html </URL>
<DATE> 2004/10/19/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Tahliye oldu, mahkeme çıkışı vuruldu... 
</HEADLINE>
<TEXT>

     Bıçakla yaralama olayına ilişkin Beyoğlu Adliyesi'nde yargılanan bir sanık, tahliye olduğu duruşmanın ardından uğradığı silahlı saldırı sonucu yaralandı. 
     Alınan bilgiye göre, 12 Eylül 2004 tarihinde meydana gelen bir bıçakla yaralama olayına ilişkin olarak tutuklanan Hasan Olcay, bugün davanın ilk duruşması için cezaevinden Beyoğlu Adliyesi'ne getirildi. 
     Asliye Ceza Mahkemesi'ndeki duruşmada hakkındaki iddiaları reddeden Olcay'ın tahliyesine karar verildi. 
     Duruşma salonundan çıkarılan sanık Olcay, uğradığı silahlı saldırı sonucu karnından yaralandı. Olcay, SSK Okmeydanı Eğitim ve Araştırma Hastanesi'nde tedavi altına alındı. 
     Bu arada silahlı saldırıyı gerçekleştirdiği ileri sürülen Özkan B. gözaltına alındı. 
     Bu kişinin, geçtiğimiz ay meydana gelen dava konusu bıçaklama olayında yaralanan müştekinin kardeşi olduğu ifade edildi. 
     
</TEXT>
</DOC>
