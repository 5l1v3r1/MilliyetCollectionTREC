<DOC>
<DOCNO> 255524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/guncel/gun09.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dilde yozlaşma ve yabancılaşma var' 
</HEADLINE>
<TEXT>


TDK Başkanı Akalın, yabancı dil öğrenmeye değil, yabancı dille öğretime karşı olduklarını söyledi 

ANKARA Milliyet 

Türk Dil Kurumu TDK Başkanı Prof. Dr. Şükrü Haluk Akalın, dilde yozlaşma ve yabancılaşma bulunduğunu belirterek, "Dildeki kadar hayatımızın diğer alanlarında da bir yozlaşma ve yabancılaşma var" dedi. TDK'nın kuruluşunun 72. yıldönümü dolayısıyla konuşan Akalın, kuruluş yasasında birkaç madde eksik olduğu için 2 yıldan bu yana üyesiz çalıştıklarını söyledi. TDK'nın 40 kişilik bilim kurulu bulunduğunu, ancak yasal düzenleme yapılmadığı için kurulun görev yapamadığını anlatan Akalın, hükümetin yasayı gündemine almasının sevindirici olduğunu söyledi. 
Akalın, yabancı dil öğrenmeye değil, yabancı dille öğretime karşı olduklarını, bu uygulamanın geri kalmış ülkelerde görüldüğünü belirtti. 
"Yabancı dille öğretim, Atatürk'ün düşüncelerine de aykırı bir uygulamadır" diyen Akalın, bunun Anayasa'ya da aykırı olduğunu savundu. 



</TEXT>
</DOC>
