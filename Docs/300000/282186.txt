<DOC>
<DOCNO> 282186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy04.html </URL>
<DATE> 2004/10/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yüce Divan oylamaları haftaya kaldı 
</HEADLINE>
<TEXT>

     Meclis Genel Kurulu'nda eski Başbakan Mesut Yılmaz ile eski bakanlar Güneş Taner, Hüsamettin Özkan ve Recep Önal hakkında Yüce Divan oylamaları haftaya kaldı. 
     Yılmaz ve üç eski bakan hakkında daha önce Meclis'te Yüce Divan oylaması yapılmış, ancak Anayasa Mahkemesi, oylamaların ayrı ayrı yapılmadığı gerekçesiyle kararları Meclis'e iade etmişti. 
     
     Oylamalar haftaya kaldı 
     Yüce Divan oylamalarının bugün yapılması planlanmıştı. Ancak Ramazan ayı nedeniyle Meclis çalışmalarına yeterli sayıda milletvekilinin katılmadığı tespit edildi. AKP yönetimi de, bu nedenle oylamaların önümüzdeki haftaya ertelenmesini kararlaştırdı. 
     
     Oylamalar ayrı ayrı yapılacak 
     Önümüzdeki hafta toplanacak Meclis Genel Kurulu'nda oylamalar ayrı ayrı yapılacak. 
     Mesut Yılmaz ve Güneş Taner Türkbank ihalesine fesat karıştırmak, Hüsamettin Özkan ve Recep Önal ise, Halkbank tarafından verilen usulsüz kredilerle ilgili olarak suçlanıyorlar. 
     
     Yüce Divan'a sevk için 276 oy gerekiyor 
     Yüce Divan'a sevk kararı çıkması için en az 276 milletvekilinin 'evet' oyu kullanması gerekiyor. 
     
</TEXT>
</DOC>
