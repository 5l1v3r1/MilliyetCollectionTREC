<DOC>
<DOCNO> 296858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo26.html </URL>
<DATE> 2004/12/11/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Özdemir Derbinin centilmence geçmesi sonucundan daha önemli 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, Galatasaray ile yarın yapacakları derbi maçın centilmence geçmesinin sonucundan daha önemli olduğunu söyledi. 
     Nihat Özdemir, A.A muhabirine yaptığı açıklamada, örnek bir derbi maçı olması için herkese görevler düştüğünü belirterek, ''Tüm Avrupa'nın gözü bu derbide olacak. Avrupa Birliği'ne giriş sürecinde derbinin nasıl geçeceği önemlidir'' dedi. 
     Derbinin sonucunun ligde birşeyi değiştirmeyeceğini kaydeden Özdemir, şöyle devam etti 
     ''Lig bir maraton. Biz kazansak lig kopmaz, Galatasaray kazansa fazla birşey değişmez. Geçen sezon bizim 8 puan geriden gelip şampiyon olduğumuz unutulmasın. 3 puanlık sistemde puan farkları çok önemli olmuyor. Derbinin centilmence ve kardeşçe geçmesi, sonucundan daha önemli. Dileğimiz hakedenin kazanması.'' 
     
     ''DERBİNİN FAVORİSİ OLMAZ'' 
     Özdemir, derbi maçların sonucunun önceden tahmin edilmesinin mümkün olmadığını vurgulayarak, ''Beşiktaş maçında favoriydik ama kaybettik. Derbi maçlarında ne olacağı belli olmaz. 3 ihtimalli bir maç. Kim iyi oynar, eline geçen fırsatları değerlendirirse galip gelir'' dedi. 
     Kart cezalısı Aurelio'nun yerine görev yapacak oyuncunun Brezilyalı futbolcudan daha iyi performans sergileyeceğine inandığını ifade eden Özdemir, ''Aurelio iyi bir futbolcumuz ama teknik direktörümüz Christoph Daum'un onun yerine uygun göreceği futbolcu daha iyi görev yapacaktır. Daha önceki maçlarda gördük ki, yedek oyuncular ellerine fırsat geçti mi iyi oynuyor. Geniş bir kadromuz var, oyuncularımızın hepsi maça hazır'' diye konuştu. 
     
</TEXT>
</DOC>
