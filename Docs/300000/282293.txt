<DOC>
<DOCNO> 282293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas15.html </URL>
<DATE> 2004/10/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Çılgın rapçi Eminem'in bilinmeyen dramı... 
</HEADLINE>
<TEXT>

     Rap müziğin çılgın çocuğu Eminem'in yaşamında bilinmeyen bir dramın yattığı ortaya çıktı. Babası kendisini çocukken terkettiği için dayısını babası bilen Eminem'i oğlu gibi yetiştiren dayısı, önceki gün av tüfeğiyle intihar etti. 
     Internetteki ''mirror'' sitesinin haberine göre, henüz küçük bir bebekken kendisini terkeden babasını tanımayan Eminem, yıllarca dayısını babası zannetti. 
     Asıl adı Marshall Mapother olan Eminem'e yıllarca babalık eden Todd Nelson, önceki gece av tüfeğiyle kendini vurdu. Kasaba şerifiyle köpeğinin ailesini rahatsız etmesi nedeniyle tartışan Nelson, öfkesine yenilerek av tüfeğini ateşledi. Nelson'ı arka bahçede bulan oğlu, önce babasının uyuduğunu sandı, ancak o çoktan ölmüştü. 
     Oğlunun ölümüyle yıkılan 32 yaşındaki Eminem'in büyükannesi Betty Kresin, rapçinin yaşadığı dramın boyutlarını ortaya seren açıklamalarda bulundu. 
     Daha önce Eminem'in diğer dayısı Ronnie Nelson'ın da intihar ettiğini dile getiren Kresin, ''İki dayısını da bu kadar genç yaşta kaybetmek Eminem'i harap etti. Ronnie'nin acısını unutamamışken babası bildiği diğer dayısını da kaybetmek yıkım oldu. Bütün aile korkunç bir acıyı paylaşıyoruz'' dedi. 
     
     ACISI HİÇ BİTMİYOR 
     Eminem'in hayatındaki trajedinin boyutu sadece dayılarının kaybıyla da sınırlı değil. 
     Sanatçının eski eşi Kim, henüz evli oldukları sırada intihara teşebbüs etti, bu durum da ünlü rapçiyi üzdü. 
     Eminem'in 48 yaşındaki annesi Debbie Nelson da göğüs kanserine yakalandığı için tedavi görüyor. 
     Şarkılarında sorunlu çocukluğuna sık sık yer veren Eminem, şu günlerde iki ünlü şarkıcı Michael Jackson ve Madonna'yı hicvettiği ''Just Lose It'' adlı parçasının video klibiyle gündemde bulunuyor. 
     
</TEXT>
</DOC>
