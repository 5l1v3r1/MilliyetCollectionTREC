<DOC>
<DOCNO> 290075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun02.html </URL>
<DATE> 2004/11/19/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Powell'ın İran açıklamaları Washington'ı karıştırdı... 
</HEADLINE>
<TEXT>

     ABD Dışişleri Bakanı Colin Powell'ın, ''henüz doğruluğu kanıtlanmamış ve tek bir istihbarat kaynağına dayanan'' İran'ın nükleer kapasite elde etme çabalarına yönelik bilgileri açıklaması Washington'ı karıştırdı. 
     Powell, Şili'ye giderken uçakta gazetecilere, İran'ın nükleer silah taşıyabilecek füze sistemleri geliştirmekte olduğuna ilişkin Washington'ın elinde istihbarat bulunduğunu söylemişti. 
     Washington Post gazetesi, Powell ve diğer kabine üyelerine geçen hafta verilen brifingde, İran ile ilgili istihbarattan bahsedildiği ve müttefiklerle paylaşılmadığını belirtmek için bu istihbarat raporunun üzerinde ''yabancıya kapalı'' ibaresinin bulunduğunu yazdı. Gazeteye göre bu istihbarattan sadece, ABD Başkanı George W. Bush, İngiltere Başbakanı Tony Blair'e, geçen hafta Washington'ı ziyareti sırasında bahsetti. 
     Gazeteye konuşan bir Amerikalı yetkiliye göre söz konusu istihbarat, bu ay Amerikalı istihbaratçılara kendiliğinden gelen bir kaynağın, İran'ın nükleer planlarıyla ilgili bin sayfalık bir belge sunmasıyla elde edildi. Bu istihbaratın doğruluğu halen Amerikalı yetkililer tarafından araştırılıyor. 
     Washington Post, İran'ın 2002'den bu yana nükleer bomba yapımına yarayacak uranyum zenginleştirme kapasitesine sahip olduğu ve başarılı bir füze programının bulunduğunun bilindiğini, ancak İran'ın, zor bir teknoloji olan nükleer başlığın, fırlatılabilecek şekilde füzeye takılmasını başardığına ilişkin BM silah gözlemcilerinin hiçbir kanıt bulamadığını yazdı. 
     ABD, İran'ın üç ila beş yıl arasında, nükleer bombaya sahip olabileceğini hesaplıyor. Gazeteye göre, İran ile ilgili gelen istihbaratta, savaş başlığı teknolojisi, uzun menzilli Şahab-3 füzesi ve başka orta menzilli füzelerden bahsediliyor. 
     Washington Post'a göre, tek bir kaynağa dayanmasına ve doğruluğundan emin olunmamasına karşın Powell'ın bu bilgiyi gazetecilerle açıkça paylaşması, bazı Amerikalı yetkililerde kızgınlık yarattı. İran ile pazar günü nükleer kapasite elde etme amacını askıya alması yönünde anlaşma imzalayan üç Avrupa ülkesinin de Powell'ın açıklamalarından huzursuz olduğu belirtildi. Washington Post kaynaklarına göre, Bush yönetimi yetkilileri, Avrupalı yetkililerle konuşmalarında, Powell'ın ''yanlışlıkla'', henüz doğrulanmamış bazı bilgileri açıkladığını kaydetti. 
     ABD Dışişleri Bakanlığı Sözcü Yardımcısı Adam Ereli ise Powell'ın konuşmasında yanlışlık yapmadığını, İran ile ilgili istihbaratın ABD Dışişleri Bakan Yardımcısı Richard Armitage tarafından da görüldüğünü kaydetti. 
     Başkan Bush bu hafta, Powell'ın yerine ikinci dönemde Dışişleri Bakanlığı görevine Ulusal Güvenlik Danışmanı Condoleezza Rice'ı atadığını açıklamıştı. Powell, geçen hafta cuma istifasını Başkan Bush'a vermişti. 
     
     İRAN YALANLADI 

     İran, ABD'nin müstafi Dışişleri Bakanı Colin Powell'ın nükleer programına ilişkin iddiasını yalanladı. 
     İran Dışişleri Bakanlığı Sözcüsü Hamid Rıza Asefi, ülkesinin savunma ilkesinde kitle imha silahlarına yer olmadığını belirterek, Powell'ın iddiasının ''asılsız'' olduğunu kaydetti. 
     Powell'a, istihbarat kaynaklarını gözden geçirmesini öneren Asefi, bu iddianın, nükleer programıyla ilgili olarak güven verici ve şeffaf tutumu nedeniyle ABD'nin ülkesine duyduğu öfkenin göstergesi olduğunu söyledi. 
     
</TEXT>
</DOC>
