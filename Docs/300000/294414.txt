<DOC>
<DOCNO> 294414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun43.html </URL>
<DATE> 2004/12/03/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
ABD'den Türk gazatecilerine Irak brifingi... 
</HEADLINE>
<TEXT>

     ABD Dışişleri Bakanlığı yetkilileri, Irak'ta olup bitenlere ilişkin Türkiye'ye ''daha açık bir resim'' sunabilmek amacıyla, Washington'daki Türk gazetecileri için özel bir Irak yuvarlak masa toplantısı düzenledi. 
     ABD'nin Irak'tan sorumlu dışişleri bakan yardımcılığının iki numaralı görevlisi Ron Schlicher, özellikle Felluce'de Amerikan askerlerinin düzenlediği operasyonlarla ilgili bölgesel ve bazı Batı basınında yer alan yorumlardan rahatsız olduklarını belirtirken, bu yorumların ''gerçeklere dayalı'' olması gerektiğini söyledi. 
     Bir Amerikan askerinin camide bir Iraklıyı vurması olayı da dahil olmak üzere bazı Türk yetkililerin, ABD'nin Felluce'deki tutumuna ilişkin açıklamaları konusunda görüşü sorulan Schlicher, ''Bütün siyasilerin, gerçeklere dayalı olaylar üzerinde yorumda bulunmasını umuyoruz. Olmayan bir gerçeklik yaratılmasın. Camideki vurma olayı araştırılıyor. Askerlerimizden biri, kuralları ihlal etti ve buna uygun şekilde yargılanacak. Eğer suçluysa, ona uygun olarak ceza alacak'' dedi. 
     Schlicher, ABD'nin Ankara Büyükelçisi Eric Edelman'ın, ABD'nin Irak'taki faaliyetlerinin Türk basınında ''yanlış ve sorumsuz bir şekilde'' yansıtılmasına karşı aktif bir çaba içinde olduğunu söyledi. Ron Schlicher, Irak Başbakanı İyad Allavi'nin talebi üzerine, ''terörist yuvası'' haline gelen Felluce'ye operasyon düzenlendiğini kaydetti. Schlicher, Irak'ta Türk kamyon şoförlerine yönelik şiddet uygulayanların izinin birçok kez Felluce'ye kadar uzandığını da vurguladı. 
     ABD'nin, iddia edildiği gibi Felluce'de kimyasal silah gibi kullanılması yasaklanan silahları kesinlikle kullanmadığını, bunun dışında, yanlış davranan, kurallara uymayan askerlerini de cezalandırdığını belirten Schlicher, ''Bugün sırf bu yüzden hapishanede bulunan Amerikan askerleri var. Ancak unutulmaması gereken bir şey daha var. O da Amerikan silahlı kuvvetleri, bir karalama kampanyasına hedef oluyor. Bu kampanyayı yürütenlerin farklı siyasi gündemleri var'' dedi. 
     ABD'nin Irak'taki faaliyetlerinin daha iyi anlaşılabilmesi için Ankara ile Bağdat arasında diyalogun daha çok artırılmasının önemli olduğunu belirten Schlicher, ''Irak'ın komşuları ve Mısır, olup bitenler hakkında daha açık bir resim görmeli'' diye konuştu. 
     Schlicher, ABD'nin Irak'ta yaptıklarına karşı Türkiye'de neden olumsuz bir tepki oluştuğunu bilmediğini ve bu konuda uzman olmadığını belirtirken, ''Hissiyat ile gerçekler bir araya konulmalı'' dedi. 
     
     KAMYON ŞOFÖRLERİNİN GÜVENLİĞİ 
     Irak'ta Türk kamyon şoförlerinin güvenliği konusundaki bir soruya karşılık Schlicher, ''Kamyon şoförleri konusunda çok endişeliyiz'' dedi. 
     Irak'ta genel olarak güvenlik durumunun önemli olduğunu belirten Schlicher, kamyon şoförlerinin geçtiği yollarda güvenlik uygulamalarının artırılması yoluna gidilmesi gerektiğini kaydetti. 
     Ankara'da Türk, Amerikan ve Iraklı yetkililerin bu yönde bir toplantı düzenlediklerini hatırlatan Schlicher, Türkiye, Irak hükümeti ve koalisyon güçlerinin birlikte aktif olarak bu meseleye çözüm bulmaya çalıştığını kaydetti. 
     
     PKK TERÖR ÖRGÜTÜ 
     PKK terör örgütünün Irak'taki varlığıyla ilgili sorulara karşılık Ron Schlicher, ABD Başkanı George W. Bush'un, yeni Irak'ta terörizmin barınamayacağını açıklıkla söylediğini hatırlattı. 
     ''PKK ile ilgili görüşümüz iyi biliniyor. Biz PKK'yı ve onun başka isimler altındaki türevlerini de terörist örgüt olarak görüyoruz'' diyen Schlicher, PKK konusundaki görüşlerinin Irak'taki iki Kürt grubu tarafından da paylaşıldığını kaydetti. 
     PKK'nın halen Türkiye içinde terörist şiddet olaylarına neden olduğunu hatırlatan Schlicher, ''Irak hükümetiyle birlikte, PKK tehdidini ortadan kaldırmak, Türkiye'ye sızmalarını önlemek için çalışmaya devam ediyoruz. Bunun için önce Irak hükümetinin, ülkede PKK'nın yerini belirlemesi gerektiğini söyleyen Schlicher, ''PKK kampları kapatılmalı. Her türlü aktif siyasi organizasyon dağıtılmalı ve durdurulmalı'' dedi. 
     Yuvarlak masa toplantısına katılan ve ABD Dışişleri Bakanlığı'nda Güney Avrupa İşleri Daire Başkanı Yardımcısı olan Douglas Silliman da, ''ABD'nin politikası, PKK tehdidini ortadan kaldırmaktır'' dedi. 
     Osman Öcalan'ın ABD'den destek aldığı yönünde iddiaların hatırlatılması üzerine Silliman, ''Osman Öcalan bir PKK üyesidir. Biz de onu öyle kabul ediyoruz'' dedi ve Öcalan'ın terörist faaliyetlerine devam ettiğini kaydetti. 
     Silliman, Irak'ta güvenlik konusunda bunca endişe varken, Türk kamyon şoförlerinin de güvenliği söz konusuyken, ABD'nin Felluce'de teröristlere karşı operasyonlarına ilişkin suçlamaların dikkat çekici olduğunu söyledi. Silliman, ABD'nin istikrarı sağlamaya çalıştığını belirtirken, ''Türk medyasının daha sorumlu davranması, Irak'ta olup bitenleri, tehdit durumunu daha iyi anlatması'' gerektiğini kaydetti. 
     Doug Silliman ve Schlicher, bir soru üzerine, Irak'ta PKK dışında, Türk unsuru taşıyan ''yabancı savaşçı'' bulunmadığını söyledi. 
     
     IRAK SEÇİMLERİ VE KERKÜK 
     Ron Schlicher, Irak'ta seçimlerin ertelenmesi için sadece 17 grubun çağrıda bulunduğunu belirterek, seçimlerin zamanında gerçekleştirilmesinin önemli olduğunu söyledi. 
     Schlicher, bu yöndeki BM kararı dolayısıyla bunun aynı zamanda uluslararası bir sorumluluk olduğunu da kaydetti. Schlicher, meşru gerekçelerle seçimin ertelenmesini isteyenlerle, seçimi toptan boykot edenleri birbirinden ayırmak gerektiğini belirtti. 
     Sünni Arapların çoğunun seçimin yapılmasını istediğini belirten Schlicher, ABD'nin Felluce, Samarra ve Necef'teki askeri başarısının, seçimler için daha iyi bir atmosfer yaratacağına inandığını söyledi. 
     Schlicher, Kerkük'teki durumla ilgili bir soru üzerine de, ''Kerkük'ün geleceğine Irak halkı karar verecektir'' dedi. Ron Schlicher, Kerkük'teki Türkmenlerin Irak'ta seçime katılmaya hazır ve istekli olduğunu da kaydetti. 
     
</TEXT>
</DOC>
