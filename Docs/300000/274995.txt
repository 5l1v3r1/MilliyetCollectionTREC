<DOC>
<DOCNO> 274995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/yasam/axyas01.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte beynin yol haritası 
</HEADLINE>
<TEXT>


Bir Türk doktor, beyindeki komutları taşıyan lifleri detaylı olarak görüntüledi. Bu yöntem sayesinde ameliyatlardaki başarı oranı artacak 

AYŞEGÜL AYDOĞAN 

Ondokuz Mayıs Üniversitesi Tıp Fakültesi'nde geliştirilen teknik sayesinde, emir ve komutları taşıyan lifler görüntülendi. 
Beyin, vücudun yönetim işlemlerini, kabuk bölümündeki sinir hücrelerinde oluşturduğu komutlarla yapıyor. Bu komutlar, sinir hücrelerinden çıkan milyarlarca lifle organlara ulaştırılıyor. Bu liflerin beynin çeşitli merkezleriyle ilişkileri yüzyıllardır araştırılıyor. Günümüze kadar kadavralar üzerinde yapılan araştırmalarla ortaya konan bu ilişkileri artık yaşayan insanlarda görüntülemek mümkün. 
Üniversitenin Ana Bilim Dalı Başkanı Prof. Dr. Barış Diren, araştırmalara yurtdışındaki merkezlerle aynı zamanda başladıklarını ifade ederek, "Diffusion Tensor Imaging Fiber Tractografi" adıyla tanımlanan görüntüleme tekniğinin getirdiği yararları şöyle özetledi "Bu teknikle beyinden omuriliğe giden emir taşıyıcı lifler görüntüleniyor. Bu sayede beyin tümörlerinin ameliyat öncesi bu hayati önem taşıyan liflerle olan ilişkileri görüntülenerek, hastaya en az zarar verecek cerrahi girişim planı önceden yapılabiliyor. Yine doğuştan epilepsi sara hastalığında veya beyinde bu liflerin dejenerasyonuyla ortaya çıkan ancak normal tetkiklerle tanımlanamayan birçok hastalıkta doğru tanıya ulaşmak mümkün olabiliyor." 




</TEXT>
</DOC>
