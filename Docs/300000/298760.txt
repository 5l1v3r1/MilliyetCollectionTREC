<DOC>
<DOCNO> 298760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonspo28.html </URL>
<DATE> 2004/12/18/ </DATE>
<TIME> 22.34 </TIME>
<AUTHOR>  </AUTHOR>
<HEADLINE>
Daum "Maçın kader anı bana göre kurtarılan penaltıdır" 
</HEADLINE>
<TEXT>

     Fenerbahçe Teknik Direktörü Christoph Daum, Konyaspor'u 3-0 yendikleri maçta Rüştü'nün kurtardığı penaltı atışını, maçın kader anı olarak gördüğünü söyledi. 
     Maçtan sonra düzenlediği toplantıya, bu akşam aldıkları galibiyet ve ilk yarının genelinde sergilenen başarılı performans nedeniyle, takımı tebrik ederek başlayan Daum, ''Umut ediyorum ki, çarşamba günü yapacağımız kupa maçında son kez bir gaza basarlar ve istediğimiz neticeyi elde ederiz'' dedi. 
     Maçın devre arasında soyunma odasında konuşulanları, ikinci yarı başlar başlamaz sahaya çok iyi yansıtıp 2-0'ı bulduklarını anlatan Daum, ''Maçın kader anı da bana göre kurtarılan penaltıdır. Tahmin ediyorum ki herkes farkında, birçok kulvarda mücadele eden oyuncumuz var ve bu oyuncularımız artık iyice sınırlarını zorladılar. Ligin ikinci yarısında bu kulvarlara Türkiye Kupası da eklenecek. Çarşamba günkü Uşakspor maçının da zor olacağına inanıyorum'' diye konuştu. 
     
     TRANSFER KONUSU 
     Alman teknik adam, ligin ikinci yarısı için yönetim kurulu ile bir görüşme yapacağını, bu görüşmede özellikle mücadele edecekleri kulvarlarda sonlara doğru önemli maçlarda sorun yaşayabileceklerini anlatacağını ifade ederek, oyuncu transferi istediği imasında bulundu. 
     Transfer konusunda bir zorlamasının olmayacağını kaydeden Daum, ''Birçok kulvarda mücadele edeceğiz. Özellikle ikinci yarının sonlarına doğru önemli maçlarda sıkıntı yaşamamak için önlemler almamız gerektiğini, yönetim kurulu ile görüşeceğim'' dedi. 
     Daum, takımının genç oyunculardan oluşan bir ekip olduğunu, kader belirleyecek önemli maçlarda tecrübeli oyunculara ihtiyaç duyabileceklerini vurgulayarak, ''Bu konuda bir istemim veya zorlamam yok. Yönetim kuruluna, karşılaşabileceğimiz zorlukları anlatacağım. Şimdiye kadar birlikte başarılı çalışmak konusunda mükemmel geldik. Aynı şekilde devam etmek istiyoruz. Aynı dili konuşarak ne yapacağımıza karar vereceğiz'' şeklinde konuştu. 
     Alman çalıştırıcı, ''Yönetimden, 'Fabiano'yu gönderip boş kalan yabancı kontenjanını başka bir oyuncu ile doldurabiliriz' teklifi gelirse ne düşünürsünüz '' biçimindeki bir soruya da, ''Her oyuncuya ihtiyacım olabilir. Uşakspor maçından önce bu konuda yorum yapmak istemiyorum'' diye yanıtladı. 
     Galatasaray Teknik Direktörü Hagi'nin Denizlispor maçından sonra yaptığı açıklamada, Denizlispor'un Fenerbahçe'den daha iyi bir takım olduğu yönünde bir beyanatı olduğu belirtilerek, bu konudaki görüşleri sorulan Daum, ''Söyleyecek bir şey bulamıyorum. Aklıma bir şey gelmiyor. Futbolun içinde dostane bir ortam yaratmak için hepimizin sorumlulukları var. Ben Hagi'nin futbolculuğunu hep hayranlıkla izledim. Teknik direktörlüğünde de başarılı sonuçlar alıyor. Her zaman antrenör arkadaşlarıma olumlu bakan bir insanım. Sözlerimi de bu şekilde övgü ile noktalarım'' diye konuştu. 
     Maçtan sonra sahada rejenarasyon çalışması yapan Fenerbahçe, yarın izin yapacak. Sarı-lacivertliler, Türkiye Kupası maçının hazırlıklarına pazartesi gününden itibaren başlayacak. 
     
</TEXT>
</DOC>
