<DOC>
<DOCNO> 294159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonsiy08.html </URL>
<DATE> 2004/12/02/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
32 yıl sonra Rusya'dan en üst düzey ziyaret 
</HEADLINE>
<TEXT>

     Rusya Federasyonu Devlet Başkanı Vladimir Putin, 5-6 Aralık günlerinde Türkiye'ye resmi bir ziyarette 
     bulunacak. 1972 yılından bu yana Devlet Başkanı düzeyindeki ilk resmi ziyareti gerçekleştirecek olan Putin'in ziyareti sırasında ilişkilerin, "geliştirilmiş" çok boyutlu ortaklık düzeyine ulaştırılması öngörülüyor. ANKA'nın edindiği bilgiye göre, eşi Lyudmila Putina ile birlikte Ankara'ya gelecek olan Putin'e, aralarında Dışişleri Bakanı Sergey Lavrov, Savunma Bakanı Sergey İvanov ve Enerji Bakanı Victor Khristenko'nun yer alacağı çok kalabalık bir heyet eşlik edecek. Heyette, Tataristan Cumhurbaşkanı Mintimer Şamiyev ve İnguşetya Cumhurbaşkanı Murat Zyazikov da bulunacak. Ankara'da Cumhurbaşkanı Ahmet Nected Sezer ile görüşecek olan Putin, Başbakan Tayyip Erdoğan ile de biraraya gelecek. Putin, TBBM'yi de ziyaret edecek. 
     
     EYLÜL'DE GELECEKTİ 
     1972 yılından bu yana Devlet Başkanı düzeyindeki ilk 
     ikili resmi ziyaret yapacak olan Vladimir Putin'in Türkiye ziyareti, 2-3 Eylül 2004'de gerçekleşmesi öngörülmüş ancak Beslan'daki okula düzenlenen vahşi terörist eylem nedeniyle ertelenmişti. Son olarak Başbakan Erdoğan, AKP Genel Başkanı sıfatıyla Aralık 2002'de, Dışişleri Bakanı ve Başbakan Yardımcısı Abdullah Gül ise, Şubat 2004'te Moskova'yı ziyaret etmiş, Vladimir Putin ile görüşmüşlerdi. 
     
     "GELİŞTİRİLMİŞ" ÇOK BOYUTLU ORTAKLIK 
     Vladimir Putin'in Türkiye ziyaretinin ikili ilişkilere yeni bir ivme kazandıracağı düşünülüyor. Rusya Federasyonu ile işbirliğini geliştirmek isteyen Ankara, bu ziyarete "büyük önem" veriyor. 
     Ankara'da "Rusya ile aramızda çözemedik büyük bir sorun yok. Dış politikada birçok konuda görüşlerimiz aynı veya çok yakın. İlişkilerimiz çok olumlu. Rusya Federasyonu, çok önemli bir devlet. Bugünkü dünya, Rusya Federasyonu'nun doğal kaynaklarından mahrum kalamaz" yorumları yapılıyor. 
     Türkiye ile Rusya arasındaki ilişkilerin son dönemde "rekabetten, işbirliğine ve çok boyutlu ortaklığa" dönüştüğü belirtilirken Putin'in ziyareti sırasında ilişkilerin "geliştirilmiş" çok boyutlu ortaklık düzeyine ulaştırılması öngörüldüğü ifade ediliyor. 
     
     GÜNDEM 
     Türkiye ile Rusya arasında yapılacak görüşmelerde, ikili ilişkilerin geliştirilmesi üzerinde durulacak. Bu çerçevede, ticaret, enerji, müteahhitlik, savunma sanayii gibi bir çok alandaki işbirliği olanakları ele alınacak. 
     Bölgesel konuların da ele alınacağı görüşmede Irak, Ortadoğu ve Avrasya'nın yanısıra, Karabağ sorunu ve Kıbrıs'ın da gündeme gelmesi bekleniyor. 
     
     ORTAK DEKLARASYON 
     Ankara'da yapılacak görüşmelerin ardından ortak deklarasyon yayınlanacak. Sezer ve Putin tarafından imzalanacak olan "Dostluğun ve Çok Boyutlu Ortaklığın Derinleştirilmesine İlişkin Ortak Deklarasyon"da ikili ilişkilere yeni bir ivme kazandırma ve işbirliğini geliştirme isteği karşılıklı olarak vurgulanacak. 
     
     ÇOK SAYIDA ANLAŞMA İMZALANACAK 
     Ziyaret sırasında ayrıca çok sayıda anlaşma imzalanacak. 
     Bu anlaşmalar şöyle 
     Karasuların Ötesinde Tehlikeli Olayların Önlenmesi Anlaşması Savunma Sanayii Alanında İşbirliği Kapsamında Mübadele Edilen Gizlilik Dereceli Bilgi ve Malzemenin Karşılıklı Korunması İkili Askeri-Teknik İşbiliği Kapasamında Mübadele Edilen Fikri ve Sınai Mülkiyet Haklarının Karşılıklı Korunması Stratejik Araştırmalar Merkezi ile Rusya Diplomatik Akademisi Arasında İşbirliğine Dair Mutabaka Zaptı Botaş ile Gazprom Arasında Enerji Alanında İşbirliğine İlişkin Çerçeve Anlaşması ve Türk Eximbank ile Rus Eximbank Arasında İşbirliği Protokolü. 
     
     TİCARET HAYAL EDİLMEYECEK BOYUTLARDA 
     İkili ticaretin "10 yıl öncesinde hayal edilemeyecek" boyutlara ulaştığı da belirtiliyor. 2003'de 6.8 milyar dolar düzeyinde olan ticaret hacminin bu yıl 10 milyar doları bulacağı kaydediliyor. Turizmde ise, Rusya, Almanya'dan sonra ikinci sırada yer alıyor. Bu yılın ilk 10 ayında 1.5 milyon Rus turisti geldi. 
     
</TEXT>
</DOC>
