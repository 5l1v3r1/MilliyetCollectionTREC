<DOC>
<DOCNO> 251502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sontur28.html </URL>
<DATE> 2004/06/28/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Van'da yola döşenen mayının patlamasıyla 3 er şehit oldu, 3 er yaralandı 
</HEADLINE>
<TEXT>

     Van Valisi Hikmet Tan, Gürpınar İlçesi'nde terör örgütü PKK KONGRA-GEL üyelerinin yola döşedikleri uzaktan kumandalı mayının patlatılması sonucu 3 askerin şehit olduğunu, 3 askerin de yaralandığını bildirdi. 
     Tan, terör örgütü üyelerinin Oğuldamı Köyü Taşnacak mezrası yakınlarında yola döşediği uzaktan kumandalı mayının, Gürpınar Jandarma Komutanlığı'na bağlı askerleri taşıyan aracın, Yalınca Kaakolu'ndan ilçe merkezine dönüşü sırasında patlatıldığını söyledi. 
     Vali Hikmet Tan, patlamada yaralanan 4 er, 1 uzman çavuş ve 1 başçavuşun helikopterle Van Askeri Hastanesi'ne kaldırıldığını belirtti. Tan, yaralılardan 1 uzman çavuş ile 2 erin doktorların müdahalesine rağmen şehit olduğunu kaydetti. 
     Terör örgütü üyelerince yola döşenen mayının patlatılması ve uzun namlulu silahlarla ateş açılması sonucu 1 başçavuş ve 2 erin de yaralandığını belirten Vali Tan, bölgede geniş çaplı operasyonların sürdüğünü bildirdi. 
     Olaydan sonra, Jandarma Asayiş Komutanı Korgeneral Erdal Ceylanoğlu ile Jandarma Alay Komutanı Kurmay Albay Harun Ocaklı'nın bölgeye gittiği belirtildi. 
     
</TEXT>
</DOC>
