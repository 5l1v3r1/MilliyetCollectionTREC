<DOC>
<DOCNO> 266117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonyas12.html </URL>
<DATE> 2004/08/24/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Alman kadınlar yabancılar arasında en fazla Türklerle evleniyor... 
</HEADLINE>
<TEXT>

     Almanya'da yapılan bir araştırma, Alman kadınların yabancılar arasında en fazla Türklerle evlendiklerini ortaya koydu. 
     Wiesbaden kentinde bulunan Federal İstatistik Dairesi tarafından yapılan açıklamada, 2003 yılı mayıs sonu itibarıyla Almanya'da 923 bin Almanın yabancılarla evli olduğunun tespit edildiği, bunun da toplam 19 milyon 200 bin evli çiftin yaklaşık yüzde 5'ini oluşturduğu bildirildi. 
     Alman erkeklerin yabancılar arasında en fazla Asya ülkelerinden ve Polonya'dan kadınlarla, kadınların ise en fazla Türkiye ve İtalya'dan erkeklerle evlendikleri belirtildi. Araştırmada ayrıca, Almanya'da aynı dönemde, her iki tarafın da yabancı olduğu 1 milyon 300 bin çiftin bulunduğunun tespit edildiği kaydedildi. 
     Federal İstatistik Dairesi'nin bir sözcüsü, A.A muhabirine yaptığı açıklamada, her bir yılın verilerinin bir sonraki yıl açıklandığını, ancak genel eğilimde fazla bir değişiklik olmadığını belirtti. 
     
</TEXT>
</DOC>
