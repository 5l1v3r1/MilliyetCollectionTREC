<DOC>
<DOCNO> 261810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonspo25.html </URL>
<DATE> 2004/08/09/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
"Rüya Takım"dan Duncan Türkiye'de çok genç ve yetenekli oyuncular var 
</HEADLINE>
<TEXT>

     ABD milli takım oyuncuları, Türkiye'nin iyi bir takım olduğunu söylediler. 
     ''Rüya takım''ın iki yıldız oyuncusu Allen Iverson ve Tim Duncan, Türkiye'nin kaliteli kadroya sahip olduğunu dile getirdiler. 
     Oyunculardan Tim Duncan, A Milli Takım'da çok genç ve yetenekli oyuncuların bulunduğunu ifade etti. Duncan, Abdi İpekçi Spor Salonu'nda yaptıkları antrenman sonrası basın mensuplarının sorularını yanıtlarken, dünkü maçın çok güzel geçtiğini vurgulayarak, ''Türkiye geleceği olan bir takım. Yarınki maçı da dört gözle bekliyoruz. Bizim için iyi tecrübe olacak'' dedi. 
     Takımın bir diğer önemli oyuncusu Allen Iverson ise Avrupa'da çok iyi oyuncuların bulunduğunu, bu oyuncuları NBA'de görmek istediklerini söyledi. 
     Türk milli takımını da değerlendiren Iverson, ''Milli takımda şu iyi oynadı diye bir isim veremem. Herkes çok iyi mücadele etti'' dedi. 
     Alan savunması konusundaki soruları yanıtlayan ABD'li oyuncu, ''Alan savunması yapılması en kolay oyun anlayışıdır. O yüzden birçok takım bunu tercih ediyor'' diye yanıt verdi. 
     Kadroda yer alan bir diğer oyuncu Lamar Odom da dün müthiş bir atmosferde maç yaptıklarını belirterek, şunları söyledi 
     ''Burayı çok sevdik. Türkiye kaliteli oyunculardan kurulu bir takım. Bize karşı mücadeleci ve sert oynadılar. Avrupa'daki her takımın farklı yapısı var.'' 
     
</TEXT>
</DOC>
