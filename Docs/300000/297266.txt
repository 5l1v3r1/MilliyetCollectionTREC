<DOC>
<DOCNO> 297266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy03.html </URL>
<DATE> 2004/12/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Ağar'dan fotoğraf muhalefeti 
</HEADLINE>
<TEXT>

     Başbakanlığın resmi dairelere fotoğraf yasağı getiren genelgesine DYP Genel Başkanı Mehmet Ağar'dan tepki geldi. 
     Kamu kurum ve kuruluşlarında ilgili bakandan başlamak üzere genel müdür, vali, kaymakam, bölge, il ve ilçe müdürü gibi sıralı amirlerin veya kurumun eski yöneticilerinin fotoğraflarının asılmasına bu ay başında yayınlanan bir genelgeyle yasak getirildi. 
     DYP Genel Başkanı Ağar, söz konusu uygulamanın "kaynak ve emek ısrafına" yol açtığı vurgulanan genelgeyi, eleştirdi. 
     Ağar, 17 Aralık'ta tarih alınması halinde bunun sahibinin kim olacağı yönündeki bir soruyu yanıtlarken, "Bu devam eden bir proje. Hükümetler değişmiş, kadrolar değişmiş, ama AB projesi sürdürüle gelmiş. Dolayısıyla burada geçmişte kimin emeği geçmişse, iyi bir netice alındığında herkesi saygıyla yaşamayanları da saygıla anmak lazım" dedi. 
     
     SERVET YERİNE HAYSİYETLİ FOTOĞRAF 
     Bunun devlet geleneğinin temelinde bulunduğunu belirten ve "Onun içindir ki bazı eserlere eski devlet büyüklerinin isimleri verilir" diyen Ağar, söz konusu genelgeye şöyle tepki gösterdi 
     "Bu hükümetin tasarruf genelgesiyle kaldırdığı gibi, neresinden tasarruf ediliyorsa bilmiyorum. Bazı devlet dairelerinde, bazı fotoğraflar vardır. Onların bir mahsuru yoktur. İnsanlar ailelerine, çoluk çocuklarına şimdiki siyasetçilerde olduğu gibi büyük servetler yerine böyle şerefli güzel isimler, haysiyetli fotoğraflar bırakırlar bazı yerlerde. Bunla falan tasarruf olmaz." 
     
</TEXT>
</DOC>
