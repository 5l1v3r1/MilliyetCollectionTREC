<DOC>
<DOCNO> 272088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur08.html </URL>
<DATE> 2004/09/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İlhan Şeşen trafik kazası geçirdi .. 
</HEADLINE>
<TEXT>

     Sanatçı İlhan Şeşen, Üsküdar'da geçirdiği trafik kazasında yaralandı. 
     Alınan bilgiye göre, Kadıköy yönüne giden Şeşen'in kullandığı 34 LVC 47 plakalı otomobile, saat 04.30 sıralarında E-5 Karayolu Üsküdar yol ayrımında Çetin Soysal yönetimindeki 34 ND 141 plakalı otomobil yandan çarptı. 
     Çarpmanın etkisiyle kontrolden çıkan Şeşen'in otomobili, yolda savrulup ters döndükten sonra bariyerlere vurarak durdu. 
     Kazada Şeşen ile diğer araç sürücüsü Soysal yaralandı. Polislerce otomobilden çıkartılan Şeşen ve Soysal'ın hastaneye kaldırılması için olay yerine ambulans çağırıldı. 
     Bu sırada kafasındaki yarayı bir peçete ile tutarak yardım isteyen Şeşen, bir polis memuru ile basın mensuplarınca, ''kanaması olduğu ve ambulansla hastaneye gönderilmesinin daha uygun olacağı'' düşüncesiyle bir süre yol kenarındaki bariyerlere oturtuldu. 
     Ambulansın beklenmesi sırasında basın mensuplarınca sakinleştirilmeye çalışılan Şeşen, ''Çocuklar beni kurtarın. Hiçbir şey anlayamadım. Ne olduğunu anlamadım'' şeklinde konuştu. 
     Şeşen daha sonra, bir basın kuruluşuna ait otomobille Haydarpaşa Numune Hastanesi'ne kaldırıldı. 
     Hafif yaralanan diğer sürücü Çetin Soysal da, daha sonra aynı hastaneye getirildi. 
     Olayı telefonla yakınlarına haber veren Soysal, alkollü olduğunu iddia ettiği Şeşen'in kendisini sıkıştırması nedeniyle aracına çarpmak zorunda kaldığını ileri sürdü. 
     Başında açılma oluşan Şeşen'in genel sağlık durumunun iyi olduğu öğrenildi. 
     Şeşen'in hastanede yapılan alkol kontrolünde, 60 promil alkollü olduğunun anlaşıldığı belirtildi. 
     Kaza nedeniyle kısa süre aksayan trafik, araçların trafik ekiplerince çekilmesinin ardından normale döndü. 
     
     ŞEŞEN'İN DURUMU İYİ 

     İlhan Şeşen'in sağlık durumunun iyi olduğu ve tedavi gördüğü hastaneden yarın taburcu edileceği bildirildi. 
     Şeşen'in başına, kazadan sonra kaldırıldığı Haydarpaşa Numune Hastanesi'nde 3 dikiş atıldı. 
     Bütün röntgenleri çekilen ve kontrolleri yapılan Şeşen, daha sonra müşahede altında tutulması amacıyla özel odaya alındı. 
     Yetkililer, Şeşen'in sağlık durumunun iyi olduğunu, her türlü olasılığa karşı bu gece hastanede tutulacağını ve yarın taburcu edileceğini belirttiler. 
     

     
</TEXT>
</DOC>
