<DOC>
<DOCNO> 284833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun26.html </URL>
<DATE> 2004/10/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Şaron Ben olduğum sürece Arafat Kudüs'e gömülmeyecek 
</HEADLINE>
<TEXT>

     İsrail Başbakanı Ariel Şaron, Başbakan olarak kaldığı sürece Filistin lideri Yaser Arafat'ın Kudüs'e gömülmesine izin vermeyeceğini söyledi. 
     İsrail kabinesinin bugünkü toplantısında, Arafat ve onun ölümünden sonraki döneme ilişkin muhtemel gelişmeler ele alındı. 
     Başbakan Şaron, kabine toplantısında, Arafat'ın hastalığının ortaya çıkmasıyla birlikte tartışılmaya başlanan, bazı aşırı sağ milletvekillerince de dile getirilen, Arafat'ın Mescid-i El Aksa'ya gömülmemesi istekleri karşısında, ''Başbakan olarak kaldığı sürece, Arafat'ın Kudüs'e gömülemeyeceğini'' söyledi. 
     Şaron, yakın bir süre içinde Başbakanlığı bırakmayacağını da sözlerine ekledi. 
     Ulusal Birlik Partisi milletvekillerinden Uri Ariel, hafta sonu, Arafat'ın Kudüs'e gömülmeyeceğinin İsrail tarafından açıklanmasını istemiş, aksi takdirde binlerce kişinin, tek vücut halinde bu gömülmeyi engelleyeceğini söylemişti. 
     İsrailli yetkililerin, Arafat'a Doğu Kudüs'te, Abu Dis'te, Haremüşşerif'i gören bir mezar hazırladığı da belirtilmişti. 
     Bakanlar Kurulu toplantısından önce açıklama yapan Likud üyesi bakanlardan Yisrael Katz da Bakanlar Kurulu'nda, Arafat'ın ülkeye dönmesine izin verilmemesini isteyeceğini söyledi. Katz, Arafat'ı ''terörist'' olarak niteleyerek, Arafat'ın dönüşünün, Filistin Yönetimi ile gerçekleştirilecek diplomatik çabaların önünde ''sadece bir engel'' olacağını kaydetti. 
     
     BUNA FİLİSTİN HALKI KARAR VERİR 

     Bu arada, Haremüşşerif Vakfı yetkilileri, Arafat'ın son istirahatgahının neresi olacağına İsrail'in karar veremeyeceğini belirttiler. Vakıf Direktörü Adnan Hüseyni, Jerusalem Post'a yaptığı açıklamada, ''Kimse bize Arafat'ın nereye gömüleceğini söyleyemez'' dedi ve ''bu kararın Filistin halkına ait olduğunu'' kaydetti. 
     İsrailli yetkililer, henüz Filistin Yönetimi'nden Arafat'ın Kudüs'e gömülmesine yönelik resmi bir talep gelmediğini de belirttiler. 
     
     ARAFAT'IN SON TEST SONUÇLARI ÇARŞAMBA GÜNÜ 

     Öte yandan, Filistin Güvenlik Konseyi de bugün toplandı. Toplantıdan önce Ramallah'ta açıklama yapan Arafat'ın sözcüsü ve danışmanı Nebil Ebu Rudeyna, Arafat'ın kan kanseri veya hayati tehlikeye neden olacak bir hastalığı bulunmadığını belirterek, halen Paris'te tedavi gören Filistin liderinin ''tedavi edilebilir bir hastalığı'' olduğunu söyledi. 
     Rudeyna, Arafat'ın son test sonuçlarının çarşamba günü alınacağını kaydetti. 
     
</TEXT>
</DOC>
