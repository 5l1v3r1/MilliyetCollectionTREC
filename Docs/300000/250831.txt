<DOC>
<DOCNO> 250831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/soneko07.html </URL>
<DATE> 2004/06/25/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Talepteki büyüme hız kesmiyor... 
</HEADLINE>
<TEXT>

     Devlet Planlama Teşkilatı DPT , yılın beş ayında yurt içi talepte canlanmanın hızlandığını bildirdi. 
     DPT'nin mayıs ayı Ekonomik Gelişmeler Raporu yayımlandı. Raporda, beyaz eşya başta olmak üzere dayanıklı tüketim malları ile taşıt araçlarının yurt içi satışlarında bu yıl yaşanan artışların, üretim artışından daha yüksek düzeyde seyrettiği, bu ürünlerin ithalatında da ciddi artışlar olduğu belirtilerek, bu durum iç talepteki canlanmanın göstergesi olarak değerlendirildi. Ayrıca, tüketim ve yatırım malı ithalatı ile çimento üretiminde yaşanan artışlar da ekonomideki canlanmayı gösteriyor. 
     
     BEYAZ EŞYA SEKTÖRÜ 
     DPT'nin Ekonomik Gelişmeler Raporu'na göre, 2003 yılında yüzde 26.4 artan dayanıklı tüketim malları üretiminin, bu yıl ilk dört ayda yüzde 60.6 geçen yıl yüzde 24.6 artış yaşanan satışlarının ise yüzde 45.5 arttığına 
     işaret edildi. 
     Beyaz Eşya Sanayicileri Derneği verilerine göre, ocak- nisan döneminde dört beyaz ana ürünün üretimi yüzde 46.5 artarken, iç satışlarında yüzde 71.3, ihracatında yüzde 40.8, ithalatında yüzde 11.1 artış yaşandığına dikkat 
     çekildi. 
     
     TAŞIT ÜRETİM VE SATIŞLARI 
     Raporda, ocak-mayıs döneminde otomobil satışlarının yüzde 317.5, toplam taşıt satışlarının yüzde 2.9 arttığına işaret edilerek, bu yüksek oranlı artışlarda tüketici kredilerinde faizlerin düşmesi ve hurda otomobil uygulamasının etkili olduğu belirtildi. 
     Anılan dönemde üretim artışının ise otomobilde yüzde yüzde 79, toplam taşıtlarda yüzde 78.8'le satışlardakinin altında kaldığına dikkat çekildi. Bu dönemde otomobil ihracatının yüzde 48.4, toplam taşıt ihracatının yüzde 41.5 arttığı, otomobil ithalatındaki artışın yüzde 344, toplam taşıt ithalatındaki artışın da yüzde 282.2'ye ulaştığına işaret edildi. Otomobil satışlarında ithalatın geçen yıl ilk beş ayda yüzde 60.2 olan payı bu yıl aynı dönemde yüzde 67.1'e, toplam taşıt pazarındaki payı da yüzde 64'ten yüzde 
     73.8'e çıktı. 
     
     TALEPTE CANLANMA 
     DPT'nin Ekonomik Gelişmeler Raporu'nda, 2002 yılında beyaz eşya ve otomotiv sanayiinde, iç talep yetersizliğine rağmen, üretim artışlarının sürmesinin, ihracatta sağlanan artışlar sayesinde gerçekleşirken, 2003'teki üretim artışlarında ise ihracat artışı yanında, iç talepte oluşan canlanmaya paralel olarak yurt içi satışlarda yaşanan artışın da etkili olduğu, bu gelişmenin 2004'ün ilk beş ayında da sürdüğü kaydedildi. 
     DPT raporunda yer alan verilere göre iç talep göstergelerinden tüketim malı ithalatındaki artış da giderek hızlanıyor. Tüketim malı ithalatında geçen yılın aynı aylarına göre ocakta yüzde 72 olan artış, şubatta yüzde 106.3, martta yüzde 119.4'e ulaştı. Nisan ayındaki artış da 
     yüzde 102.6 olarak gerçekleşti. 
     Yatırım malı ithalatı ocakta yüzde 56, şubatta yüzde 72.1, martta yüzde 100.4 arttı. 
     İnşaat sektöründe canlanma göstergesi olan çimento üretimi ocak ayındaki yüzde 3.6'lık düşüşün ardından, şubatta yüzde 46.1, martta yüzde 59.1, nisanda yüzde 18.8'lik artışlar kaydetti. 
     
</TEXT>
</DOC>
