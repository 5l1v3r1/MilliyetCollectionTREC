<DOC>
<DOCNO> 252130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun42.html </URL>
<DATE> 2004/07/01/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
TBMM heyeti Berlin'de... 
</HEADLINE>
<TEXT>

     TBMM Türkiye-Almanya Dostluk Grubu Eşbaşkanı Ahmet Yaşar, Alman politikacıların Türkiye'deki gelişmeleri yakından izlediğini söyledi. 
     Yaklaşık 25 milletvekilinden oluşan heyetle Almanya'nın başkenti Berlin'de bulunan Yaşar, bugünkü temaslarıyla ilgili olarak A.A muhabirine değerlendirmede bulundu. 
     Yaşar, sabah kahvaltısında Türk-Alman Parlamentolararası Dostluk Grubu Başkanı Claudia Roth ve diğer bazı Alman milletvekilleriyle biraraya geldiklerini belirterek, ''Kendilerinden çok olumlu tepkiler aldık. Alman politikacılar Türkiye'deki gelişmeleri yakından izliyor. Biz Türkiye'deki gelişmeleri anlatmak için geldik. Ancak hemen hemen her şeyi bildiklerini müşahade ettik'' dedi. 
     Birlik 90 Yeşiller Partisi Eşbaşkanı Angelika Beer ile de görüştüklerini ifade eden Yaşar, ''Beer de AB'nin bir değerler bütünü olduğunu belirterek, kriterleri yerine getirdiği takdirde Türkiye'nin AB'ye üye olması gerektiğini savundu'' diye konuştu. 
     Muhalefetteki Hıristiyan Demokrat Birlik Partili CDU politikacıların da Türkiye'ye daha ılımlı bakmaya başladıklarını tespit ettiğini kaydeden Yaşar, ''Sadece CDU içinde hala farklı sesler var. Ancak bunu da doğal karşılıyoruz. Bu demokrasinin gereği'' dedi. 
     Yaşar, bugün son olarak CDU Genel Sekreteri Laurenz Meyer ile görüştüklerini ifade ederek, ''CDU'lu politikacıların Türkiye'nin AB üyeliğine karşı Kıbrıs konusundan sonra da artık hemen hemen hiçbir argümanları kalmadı. Ancak Meyer, önemli bir argüman olarak AB'nin fazla genişlemesini gösteriyor. 'AB haddinden fazla genişledi. Biz kendimiz entegrasyon sorunu çekiyoruz' dedi. Ben de buna karşılık, 'Bunu şimdi mi düşünmeye başladınız. AB'ye 10 yeni üye alırken bunu hiç mi düşünmediniz ' dedim. Buna karşı bir şey söyleyemedi'' diye konuştu. 
     Yaşar başkanlığındaki TBMM heyeti, bu akşam Türkiye'nin Berlin Başkonsolosu Aydın Durusoy tarafından Türkevi'nde verilecek akşam yemeğine katılacak. 
     TBMM heyeti, yarın TSİ 17.30'da Berlin-Tegel havaalanından İstanbul'a dönecek. 
     
</TEXT>
</DOC>
