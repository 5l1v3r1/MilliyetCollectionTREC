<DOC>
<DOCNO> 275269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun37.html </URL>
<DATE> 2004/09/27/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Pervez Müşerref açıkladı Bin Ladin hayatta 
</HEADLINE>
<TEXT>

     Pakistan Devlet Başkanı Pervez Müşerref, El Kaide lideri Usame bin Ladin'in hayatta olduğuna dair istihbarat kanıtları bulunduğunu söyledi. 
     Müşerref, Hollanda'da gazetecilere açıklama yaparken, Bin Ladin'le ilgili bir soru üzerine, tutuklanan kişilerin sorgulamalarından elde ettikleri kanıtların ve teknik kanıtların Bin Ladin'in hayatta olduğunu gösterdiğini söyledi. 
     Birçok istihbarata sahip olduklarını belirten Müşerref, ''İstihbarat, teknik istihbarat. Kanıt, teknolojik istihbarat ve havadan keşif'' diyerek, bunların tümünün de bir istihbarat resmi sağladığını söyledi. 
     Müşerref, Bin Ladin'in nerede olduğunuysa bilmediğini açıkladı ve ''Keşke bilseydim'' dedi. 
     ABD'nin Afganistan'daki üst düzey askeri yetkilisi Korgeneral David Barno, Bin Ladin ve Eymen Ezzevahiri gibi El Kaide liderlerinin Afganistan'dan ziyade Pakistan'da olma ihtimalinin daha yüksek olduğunu söylemişti. 
     
</TEXT>
</DOC>
