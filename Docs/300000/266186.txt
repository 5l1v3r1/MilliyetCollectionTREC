<DOC>
<DOCNO> 266186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/spor/spo07.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek patron Yanal 
</HEADLINE>
<TEXT>


Futbol Federasyonu'nun yeni yapılanması içinde Genç Milli Takımlar Koordinatörü Gündüz Tekin Onay ile kaleci antrenörü Mehmet Kulaksızoğlu'nun görevine son verildi, tüm milli takımlar Ersun Yanal'a bağlandı 


Gençler Karaman'ın 
LEVENT Bıçakçı'nın koltuğa oturmasının ardından yeniden yapılanma içine giren Futbol Federasyonu'nda milli takımlarda da görev değişikliği yaşandı. A Milli Takım Teknik Direktörü olarak görev yapan Ersun Yanal, Milli Takımlar Teknik Direktörlüğü görevine getirilirken, tüm milli takımların da Yanal'a bağlandığı açıklandı. A2 Milli Takımı Teknik Direktörü Ünal Karaman da Genç Milli takımların başına getirildi. 

Onay'dan açıklama 
FEDERASYON ayrıca, Genç Milli Takımlar Koordinatörlüğü görevinde bulunan Gündüz Tekin Onay ile kaleci antrenörü Mehmet Kulaksızoğlu'nun sözleşmelerini karşılıklı anlaşılarak sona erdirdi. Onay, sözleşmesindeki tazminatı talep etmeyerek, gururla federasyondaki görevlerinden ayrıldığını açıkladı. Eleştirilere de yanıt veren Onay, maaşının 16 milyar lira olduğunu ve yaşadığı iddia edilen ilişkinin de gerçek dışı olduğunu belirtti. 

Soruşturma yok 

FUTBOL Federasyonu yetkilileri geçen yıl Riva Tesisleri'nde kamp yapan Rus Bayan Milli Takımı'nın bir oyuncusunun tacize uğramasıyla ilgili konunun geçmiş yönetim döneminde yaşandığını, ancak olayla ilgili bugün herhangi bir soruşturma bulunmadığını söyledi. Yetkililer olayın yeni yaşanmış gibi yansıtılmasına tepki gösterdi. 


</TEXT>
</DOC>
