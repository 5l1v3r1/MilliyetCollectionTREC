<DOC>
<DOCNO> 254102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/soneko08.html </URL>
<DATE> 2004/07/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bakü-Ceyhan Petrol Hattı'nın Türkiye bölümünün yüzde 74'ü tamamlandı 
</HEADLINE>
<TEXT>

     Hazar petrolünün boru hattı ile Ceyhan'a taşınması, buradan da gemilere dolum yapılarak dünya pazarlarına ulaştırılmasını sağlayacak Bakü-Ceyhan Ham Petrol Boru Hattı Projesi'nin, 1076 kilometrelik Türkiye bölümünün yüzde 74'ü tamamlandı. 
     BTC Şirketi Ceyhan Terminali Saha Müdürü Murat Kalkanlı, AA muhabirine yaptığı açıklamada, British Petrol'ün BP genel koordinatörlüğünde ve Türkiye bölümü BOTAŞ tarafından yürütülen projede, ilk kaynak işleminin yapıldığı 5 Haziran 2003'den 1 Temmuz 2004'e kadar, yaklaşık dörtte 3'lük kısmında ilerleme kaydedildiğini belirtti. 
     Kalkanlı, boru hattı inşaatının yapıldığı LOT B ve LOT C'de ana kamplara yerleşildiğini, tüm lotlarda geçici kamp çalışmalarının ise devam ettiğini bildirdi. 
     Boru hattının geçeceği güzergah boyunca toplam 896 kilometrelik alanın hazır olduğunu, 735 kilometre boru dizimi, 664 kilometre kaynak, 384 kilometre kanal kazısının tamamlandığını anlatan Kalkanlı, ''kaynaklanan boruların 325 kilometresi kanala indirilmiş ve 299 kilometresinin geri dolgusu yapılmıştır. Hat vanalarında da inşaat işlerine başlanmıştır'' dedi. 
     Kalkanlı, pompa ve boru binaları inşaatlarının sürdüğünü, mekanik işler kapsamında ön boru imalatlarına başlandığına işaret etti. Kalkanlı, Ceyhan terminalinde de tank sahasında tank inşaatının sürdüğünü, iskele inşaatında 370 adet kazık çakıldığını, diğer bina inşaatlarının devam ettiğini anlattı. 
     
     AÇILIŞ İÇİN HEDEF, 10 MAYIS 2005 

     Kalkanlı, BTC'nin, Azerbaycan'da üretilen ham petrolün boru hattı ile Gürcistan üzerinden Ceyhan'da inşa edilecek bir deniz terminaline, buradan da dünya pazarlarına ulaştırılmasını amaçladığını vurgularken, şunları kaydetti 
     ''Bu kritik proje, petrolün uluslararası piyasaya ihracı için kullanılacak emniyetli bir taşıma sisteminin tesis edilmesini amaçlamaktadır. Söz konusu projeyle hem ekonomik açıdan uygun hem de çevresel açıdan sürdürülebilir bir taşıma sistemi kurulmuş olacaktır.'' Kalkanlı, Doğu Batı enerji koridorunun önemli bir ayağını oluşturan BTC hattının, çıkış noktasında olması nedeniyle Türkiye'ye büyük bir jeopolitik önem kazandırmasının yanında, yılda 300 milyon dolarlık da gelir kaynağı yaratacağını bildirdi. 
     İşletmeye, 10 Mayıs 2005'de açılması beklenen BTC hattıyla, Ceyhan'ın önemli bir uluslararası petrol piyasası merkezi haline geleceğine dikkati çeken Kalkanlı, tanker trafiğindeki azalmanın ise boğazların ve İstanbul'un çevresel emniyetine olumlu katkı sağlayacağını kaydetti. 
     
     BTC PROJESİ 

     Devreye girdiğinde Türkiye'ye yılda 300 milyon dolar gelir sağlayacak proje, BP'nin genel koordinatörlüğünde yürütülüyor. Üç ülkeden geçen BTC Ham Petrol Boru Hattı Projesi'nin, 1076 kilometre uzunluğundaki üç LOT, 4 pompa istasyonu ve bir deniz terminalinden oluşan Türkiye bölümü BOTAŞ tarafından yürütülüyor. 
     Günlük kapasitesi 1 milyon varil olan projenin, 1.4 milyar dolarlık bölümü Türkiye'de olmak üzere toplam maliyet 2.9 milyar dolar. 
     Proje kapsamında, toplumsal ve çevresel yatırım çalışmaları da eşzamanlı olarak yürütülüyor. 
     Boru hattı güzergahı üzerindeki kültürel değerler ve çevrenin korunmasına yönelik projelerin yanı sıra yerleşik halkın ekonomik ve sosyal durumuna katkıda bulunmak ve yaşam kalitesini yükseltmeye yönelik hazırlanan, sosyal etki değerlendirme raporu çerçevesinde çalışmalar sürdürülüyor. 
     
</TEXT>
</DOC>
