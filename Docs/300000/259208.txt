<DOC>
<DOCNO> 259208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/spor/spo15.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Almanya'yı yendik 

BASKETBOL Federasyonu tarafından düzenlenen Uluslararası Bayanlar Ankara Turnuvası başladı. Türkiye ilk maçında Almanya'yı 81-74 yendi. Günün diğer maçlarında Nijerya, Romanya'yı 90-76, Litvanya ise Yeni Zelanda'yı 74-62 mağlup etti. 

Şehremini şampiyon 

ŞEHREMİNİ Lisesi Futbol Takımı, Yakutistan'daki 3. Asya Olimpiyatları'nda şampiyon oldu. 28 ülkenin katıldığı olimpiyatlarda finalde ev sahibini Uğur, Galip ve Sezgin'in golleriyle 3-1 yenen lise mutlu sona ulaştı. Lisenin tüm masraflarını eski öğrencileri olan Inter'li Emre Belözoğlu karşıladı. 

Kulüplere müjde 

FUTBOL Federasyonu, Türk futboluna yeni maddi kaynak yaratılması amacıyla harekete geçti. Liglerin isim haklarının satılması için ilk teklifin yapıldığı Digitürk'ten başka bir müjde geldi. Digitürk'ün, temmuz ayına ait ödemeyi bugün, ağustos ayına ait ödemeyi de 5 Ağustos'ta yapacağı açıklandı. 

Özel güvenlik dönemi başladı 

SÜPER Lig'de önümüzdeki hafta başlayacak yeni sezon öncesi dün İstanbul'da İl Spor Güvenlik Kurulu toplantısı yapıldı. Üç büyük kulüpten başkan ve yöneticilerinin de katıldığı zirvede Vali Muammer Güler, "Yeni yasada özel güvenlik birimlerinin kurulması için bir yıllık süre öngörülmesine rağmen Beşiktaş, Galatasaray ve Fenerbahçe bunu beklemeden stat içini özel güvenlik birimleriyle koruyacak" dedi. 


</TEXT>
</DOC>
