<DOC>
<DOCNO> 272581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/yazar/kohen.html </URL>
<DATE> 2004/09/17/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Putin'in "Eylül Devrimi" 
</HEADLINE>
<TEXT>


RUS gazetesi "İzvestia"nın salı günkü manşeti, Rusya Devlet Başkanı Vladimir Putin'in açıkladığı yeni siyasi yapılanma planını "Eylül Devrimi" diye nitelendiriyordu. Gazete böylece otoriter Sovyet sisteminin kurulmasına yol açan 87 yıl önceki "Ekim İhtilali"ni çağrıştırmak istiyordu... 
Putin'in siyasi "reform" programı, şu sırada Rusya'da ve Batı'da hararetle tartışılıyor. Tartışmanın öncelikli konusu, "Putin Planı"nın kendisine ve Kremlin'e vereceği yetkilerin, sonuçta demokrasiyi zedeleyip zedelemeyeceğidir. Bu da, akademik anlamda, "siyasi gücün bir merkezde toplanmasının demokratik sistem üzerindeki etkileri" konusunu gündeme getiriyor. 

PUTİN'in açıkladığı plan, siyasal sistemde iki önemli değişiklik öngörüyor Birincisi, Rusya Federasyonu'nun 89 bölgesinin valilerinin bundan böyle Moskova'dan atama yoluyla görevlendirilmesi, ikincisi ise, Meclis'in 450 üyesinin tümünün parti listeleri esas alınarak seçilmesiyle ilgili. 
Bölge valileri şimdiye kadar yerel seçimlerle işbaşına geliyordu. Bu da bölgelere bir "ademi merkeziyet" veya belirli bir özerklik ortamı yaratıyordu. Bundan sonra valilerin Moskova'dan tayin edilmesi, "federalizm"den daha "üniter" bir yapılanmaya gidilmesini sağlayacak. 
Meclis Duma için öngörülen değişiklik, çeşitli görüşlere sahip bağımsız adayların seçilmesi şansını yok ediyor. Şimdiye kadar 450 sandalyenin yarısı, bağımsızlara ayrılmıştı. Bundan sonra "Duma" sadece siyasi partilerin sunacağı aday listelerinden seçilen milletvekillerinden oluşacak... 
"Putin Planı"nın yasalaşması için, "Duma" tarafından onaylanması gerek. Ama bu bir sorun değil çünkü Putin Meclis'te üçte iki çoğunluğa sahip... 

RUS liderini böyle bir değişiklik yapma fikrine iten çeşitli nedenler var. Ancak bu kararın Beslan faciasından birkaç gün sonra ilan edilmiş olması, Putin'i harekete geçirten esas nedenin terör tehdidinin çok ciddi boyutlar almasıyla ilgili olduğuna şüphe bırakmıyor. Kremlin yetkilileri, ayrıca Rusya'da siyasal yaşamda görülen aksaklıkların da bu arada politikacıların sergilediği seviyesizliğin böyle bir reformun yapılmasını zorunlu kıldığını söylüyorlar. 
Ne var ki, Moskova'da bunu Putin'in daha çok hatta fazla yetki ve güç sahibi olma niyetine bağlayanlar ve sonuçta Yeltsin döneminde demokrasi alanında elde edilen kazanımların kaybedileceğinden korkanlar da var... 

PUTİN Planı, ABD'de ve AB'de de ters tepkiler yarattı. Başkan Bush "Bu önlemler demokrasiyi zedeler" derken, AB Komisyonu ve Avrupa Parlamentosu üyeleri de bu planın Rusya'da demokrasiyi rayından çıkartacağı kaygısını dile getirdiler. 
Aslında demokrasilerin kendilerine göre geliştirdikleri birbirinden farklı modeller vardır. Bu bağlamda önemli olan, temel insan hak ve özgürlüklerinin aksamadan korunmasıdır. Rusya, bazı yetersizliklerine rağmen, bu alanda son yıllarda epey mesafe kat etti. Ancak "Putin Planı"nın amaçladığı disiplini ve düzeni, temel demokratik kuralları ve ortamı bozmadan, gerçekleştirip gerçekleştirmeyeceğini zaman gösterecek. 



</TEXT>
</DOC>
