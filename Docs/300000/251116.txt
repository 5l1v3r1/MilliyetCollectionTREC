<DOC>
<DOCNO> 251116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sontur14.html </URL>
<DATE> 2004/06/26/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Fatih'teki patlamada ölen Kemal Polat'ın cenazesi toprağa verildi... 
</HEADLINE>
<TEXT>

     Fatih'te önceki gün bir İETT otobüsünde meydana gelen patlamada hayatını kaybeden Kemal Polat'ın cenazesi, İstanbul'da toprağa verildi. 
     Polat için, Yenibosna'daki Pir Hoca Ahmed Yesevi Cem Kültür Merkezi'nde cenaze töreni düzenlendi. 
     Cenaze namazını kıldıracak din görevlisi, kadınların da namaza katılabileceğini söyledi. Bunun üzerine namaza, Kemal Polat'ın yakını olan bazı kadınlar da katıldı. 
     Polat'ın cenazesi, namazın ardından bir süre eller üzerinde taşındıktan sonra Kocasinan Köyiçi Mezarlığı'na götürülerek toprağa verildi. 
     Kemal Polat'ın cenazesine, ailesi ile çok sayıda yakını katıldı. 
     Polat'ın inşaat işleriyle uğraştığı, olay günü de inşaat malzemesi bakmak için Eminönü'ne gittiği ve dönüşte otobüse bindiği belirtildi. 
     
</TEXT>
</DOC>
