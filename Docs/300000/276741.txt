<DOC>
<DOCNO> 276741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sondun10.html </URL>
<DATE> 2004/10/02/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Norveç ve Güney Kore, güvenlik önlemlerini artırdı... 
</HEADLINE>
<TEXT>

     Norveç ve Güney Kore hükümetleri, El Kaide'nin muhtemel hedefleri arasında gösterilmeleri üzerine ülkelerindeki güvenlik önlemlerini artırdı. 
     Norveç polis güvenlik hizmetlerinden yapılan açıklamada, dün yayımlanan bir ses kaydında El Kaide'nin muhtemel hedefleri arasında gösterilmelerinin ardından alarm derecesinin, düşük seviyeden orta seviyeye yükseltildiği bildirildi. 
     Açıklamada, alarm derecesinin, milli çıkarlar gözetilerek yükseltildiği belirtilirken, polis şefi Joern Holme, tehdidi, doğrudan kendilerine yapılması nedeniyle ciddiye aldıklarını belirtti. 
     Güney Kore yönetimi de, ses kaydının yayımlanmasının ardından güvenlik kuvvetlerini alarm durumuna geçirdi. 
     Güney Kore kabinesinin konuyla ilgili olarak olağanüstü toplandığı ve havaalanı, liman ve hükümet binalarındaki güvenlik önlemlerinin artırıldığı belirtildi. 
     El Kaide'nin ikinci ismi Eymen Zevahiri'ye ait olduğu düşünülen ses kaydında tüm Müslümanlara, ''haçlı ABD''ye ve dünya genelindeki tüm müttefiklerine karşı direnmeleri çağrısında bulunulmuştu. 
     Hedef ülkeler listesine Norveç ile birlikte Güney Kore de dahil edilmişti. Afganistan'ın bombalanmasına ortak olan Norveç, ABD'nin Irak işgaline karşı çıkmıştı. 
     
</TEXT>
</DOC>
