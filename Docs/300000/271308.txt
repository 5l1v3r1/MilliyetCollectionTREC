<DOC>
<DOCNO> 271308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/yazar/pulur.html </URL>
<DATE> 2004/09/13/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Hedefte "üstat"lar ve "çömezler" 
</HEADLINE>
<TEXT>


EĞER, "kamu reformu" tasarısı yürürlüğe girerse Maliye müfettişleri tarihe karışacak... 
"Eğer" dedik, çünkü Meclis'in kabul ettiği bu tasarıyı Cumhurbaşkanı geri çevirdi. 

MALİYE müfettişleri, 125 yıllık bir kurum, devletin işleyişini teftiş eden ve denetleyen bir kurum... 
Yani, saçı bitmedik yetimin hakkını korumaya çalışan bir kurum... 
Öyle bir kurum ki, eski bir Maliye müfettişinin dediğine göre, yabancı elçilerin, kendi devletlerine gönderdiği raporlarda "baş belası" diye adlandırılan bir kurum... 
Niye baş belası 
Çünkü devletin ve milletin çıkarlarını yabancılara karşı koruduğu için baş belası... 

MALİYE müfettişleri açık açık söylüyorlar 
"Milletin ve devletin malına, parasına yönelik bu denli büyük ve sistematik saldırılar ile hortumlama girişimlerine rağmen, Türk mali sistemi hala ayakta ise, bunda bizlerin özverili çalışmalarının ve mesailerini ülkelerine bahşetmelerinin önemli payı vardır." 

BUGÜN çeşitli sıfatlarla anılan yolsuzluk dosyalarını açın, orada Maliye müfettişlerinin emekleriyle karşılaşırsınız Bufalo, Mavi Akım, Neşter, Balina, Beyaz Enerji, Örümcek, Kasırga gibi... 
Örneğin, Maliye müfettişlerinin de katılımıyla yürütülen Neşter operasyonlarında 250 milyon dolarlık fazla ödeme yapıldığının tespitinde Maliye müfettişlerinin de imzası vardır. 
Bu sayede Hazine'nin zararı telafi edilmiş, bu tespite kadar devlete 2250 dolara satılan bir tıbbi gereç "stent", 250 dolara satılmaya başlanmıştır. 

PEKİ, yapılmak istenen nedir 
Maliye Müfettişleri Yardımlaşma Derneği konuyu şöyle özetliyor 
"Müfettişlik kurumunun kaldırılması ve yerine üst yöneticinin emir talimatına bağlı iç denetçilik sisteminin kurulmasıyla, ülkemizin öncelikli ihtiyacı durumunda bulunan ve üzerinde geniş bir toplumsal mutabakat sağlanan yolsuzlukla mücadeleye büyük bir darbe indirilecektir. Atanmalarındaki sürecin doğal bir sonucu olarak, iç denetçilerin, siyasal iktidarların etkisinden uzak, bağımsız yansız denetleme yapmaları mümkün değildir. 
Başka bir ifadeyle, böyle bir denetçinin, talimatı altında çalıştığı müsteşarın kanunlara aykırı bir tasarrufunu rapor etmesi söz konusu olamaz. Bu nedenle iç denetçilerin yapacakları iş, tasarıda yer aldığı gibi danışmanlık faaliyetini aşamayacaktır." 
İstenen de bu değil mi 

MALİYE müfettişlerinin bir özelliği de, teftiş kurulunun bir okul kimliği taşımasıdır. Buraya giren genç müfettiş "çömez" olarak yıllarca çalışır "üstat"larından öğrendiklerini geliştirerek "üstat" olarak "çömezlere" anlatır, öğretir. 
Peki bu okulda ne öğretirler 
Başta devlet terbiyesini, devlet memuru vakarını öğrenirler ve öğretirler. 

ŞİMDİ diyeceksiniz ki "Maliye müfettişleri madem bu kadar önemlidirler de, memleketin bu hali ne " 
Bir de "Ya Maliye müfettişleri olmasaydı" diye düşünsenize... 



</TEXT>
</DOC>
