<DOC>
<DOCNO> 277018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/ekonomi/eko04.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Finans atölyesi 
</HEADLINE>
<TEXT>


Karamehmet sözleşmedeki 'açığı' kaçırmadı SONGÜL HATISARU Finans atölyesi 

Yapı ve Kredi Bankası'nın YKB , Çukurova grubuyla yaptığı ek sözleşmede ilk taksitin yatırılma tarihiyle ilgili olarak net bir ifade kullanılmaması üzerine, grubun Başkanı Mehmet Emin Karamehmet'in sürenin 11 Ekim'de dolduğu ısrarı Genel Müdür Naci Sığın'ı görevinden etti. 
Naci Sığın'la birlikte Çukurova grubuyla ilgili sözleşmeyi hazırlayan departmanın başında bulunan Hukuk İşlerinden Sorumlu Genel Müdür Yardımcısı İsmet Bardakçı'nın da görevinden alındığını daha önce yazdık. Çukurova'yla yapılan sözleşmede ödeme tarihinin net olarak belirtilmemesi, YKB'ye yapılacak 115 milyon dolar tutarındaki ilk taksit ödemesiyle ilgili olarak Çukurova tarafının 'kreditörlerle yapılacak anlaşmanın ardından geçecek 35 günlük sürenin dolduğu' argümanını ileri sürmesine neden oldu. 

Faiz talebi kabul görmedi 
Sözleşme metninde son ödeme gününün net olarak belirtilmemesi nedeniyle Karamehmet'in geciken ödemeden dolayı faiz ödemeyi kabul etmediği söyleniyor. YKB'nin daha önce borsaya yaptığı açıklamaya göre ilk taksit eylül ayının ikinci yarısında ödenecekti. 
YKB'nin bu açıklamasına karşın o tarihlerde herhangi bir itirazda bulunmayan Çukurova grubu, geciken ödemeyle ilgili olarak geçen hafta bankaya gönderdiği yazıda sürenin zaten 11 Ekim'de dolduğunu savundu. Grubun TMSF'ye yaptığı açıklamaya göre ise Fon'a 15 milyon dolar tutarındaki ödeme 11 Ekim'e kadar yapılabilecek. 
Yaptığı sözleşmede ödeme tarihini net olarak 30 Eylül olarak belirleyen TMSF, grubun ek süre talebini kreditörlerden alınacak yazılı bir garanti ve 55 bin doları bulacak bir faiz karşılığında kabul etti. 

YKB değerlendirecek 
YKB'den ise Çukurova grubunun talebiyle ilgili olarak net bir cevap yerine, "Değerlendireceğiz" açıklaması geldi. Yapı Kredi'nin henüz "11 Ekim'e kadar ödeme talebini kabul ediyoruz veya etmiyoruz" cümlesinden ibaret olabilecek basit cevabın verilememesi bundan sonraki ödemelerin takvimi ve faiz konusundan kaynaklanıyor. 
Çünkü YKB daha öncede açıkladığı ve bildiğimiz kadarıyla Çukurova grubuna da ilettiği gibi sürenin 30 Eylül'de dolduğu konusunda ısrarcı olursa, Çukurova grubu eylül ayına ilişkin 115 milyon dolar tutarındaki taksitin yanı sıra ekim ayına ait 115 milyon doları da bu ay sonunda ödemek zorunda. Bu koşulda gecikmeyle ilgili olarak işletilecek faiz oranının TMSF'nin kendi alacağı için açıkladığı yüzde 13.5 olması durumunda grup 260 milyon dolarla birlikte yaklaşık 423 bin dolar faiz de ödeyecek. 
Buna karşın Çukurova tarafı ise ödemenin 11 Ekim'de dolduğu konusundaki ısrarını sürdürüyor. Grup, ödeme takviminin sonraki aylar içinde her ayın 11'i olarak revize edilmesini istiyor. 

AB şeffaflık ister 
Halka açık bir şirket olan ve yaptığı anlaşma uyarınca geleceği belirlenecek olan YKB'de sürecin nasıl işleyeceğine, ödeme takvimine dair henüz net bilgiler yok. Bankanın Çukurova grubunun "11 Ekim'e kadar ödeyelim talebini" nasıl değerlendireceği, Karamehmet'ın ısrarını sürdürmesi durumunda ödeme takviminin revize edilip edilmeyeceği bilinmiyor henüz. 
Geçmiş dönemde Sermaye Piyasası Kurulu SPK 'bankacılık sırrı' kapsamında bankalarla ilgili kamuya aydınlatma bilgisini tam olarak yerine getirememiş ve sermaye piyasasında önemli sorunlar yaşanmıştı. 
Şimdi de piyasanın en çok işlem hacmine sahip, endeksi en çok etkileyen, halka açıklık oranı en yüksek şirketlerinden YKB'de bu ilkenin uygulanamadığına tanık oluyoruz. Piyasa profesyenelleri YKB'de pozisyonu olan yabancı yatırımcıların sorularını cevaplamakta güçlük çektiklerini söylüyorlar. 
Mesela TMSF'nin kendi alacağı için uyguladığı yüzde 13.5'lik faizi YKB'de kendi alacağına uygulayabilecek mi Çünkü halka açık bir şirket açısından 423 bin dolar tutarındaki bir faiz geliri önemli. Türkiye AB'ye girmeye çalışıyor. Ancak şeffaflık ilkesi üzerine oturan, bilgi edinme hakkının SPK ve İMKB tarafından kendiliğinden karşılandığı sermaye piyasasında dahi kamu aydınlatılamıyor. 


</TEXT>
</DOC>
