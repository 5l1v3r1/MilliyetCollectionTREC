<DOC>
<DOCNO> 296189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun39.html </URL>
<DATE> 2004/12/09/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Stern dergisi Schröder'i tahlil etti Çocukken dışlanmış 
</HEADLINE>
<TEXT>

     Alman Stern dergisi, Başbakan Gerhard Schröder'in azminin, çocukken yaşadığı dışlanma ve yoksulluktan kaynaklandığını yazdı. 
     Derginin, Başbakan Schröder'in çocukluğu ve gençliğine ilişkin haberinde, Schröder'in çocukluğunun acı ve sıkıntılar içinde geçtiği belirtildi. 
     Haberde, Schröder'in çocukluk döneminde komşusu olan 81 yaşındaki Erika Skarabin'in, ''Schröder ailesinin durumu, fakirlikten de öteydi'' sözlerine yer verildi. 
     Schröder'in 1957 yılında, 30 metrekarelik harabe bir evde, annesi, kardeşleri, üvey kardeşleri, anneannesi ve üvey babasıyla birlikte yaşadığı ifade edildi. 
     Eşi Fritz Schröder'i 2. Dünya Savaşı sırasında kaybeden ve Paul Vosseler ile evlenen Schröder'in annesi Erika'nın, uzunca bir süre köyde kendilerine yapılan yardımlarla yaşadığı kaydedildi. 
     Schröder'in, arkadaş çevresinde de fakir olduğu için dışlandığı, hatta bazı ailelerin, çocuklarının Schröder'in ailesiyle konuşmalarını istemedikleri belirtildi. 
     Başbakan Schröder'in bu dönemlerde dışlanmaya karşı futbol oynayarak köyde saygınlık kazanmaya çalıştığı, yıllar sonra da bir Amerikalı diplomata, ''Sosyal alanda kabul görme ihtiyacından dolayı ülkenizde siyahi atletlerin koştuğu gibi ben de futbol oynadım'' dediği ifade edildi. 
     Schröder'in, 1961 yılından sonra, oturdukları köyün yakınlarındaki Göttingen kentine giderek, hem çalışıp hem gece okuluna gittiği kaydedilen haberde, daha sonra da Sosyal Demokrat Partisi'ne SPD girdiği hatırlatıldı. 
     
</TEXT>
</DOC>
