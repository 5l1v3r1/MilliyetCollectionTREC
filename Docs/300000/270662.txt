<DOC>
<DOCNO> 270662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko16.html </URL>
<DATE> 2004/09/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
'Sütaş Çiftliği' gerçek oluyor 
</HEADLINE>
<TEXT>

     Süt ve süt ürünleri sektörünün önde gelen firmalarından Sütaş, hem televizyon reklamlarında yer alan ''hayali Sütaş Çiftliği''ni gerçeğe dönüştürdü hem de sektörde ''sözleşmeli üretici modeli''ni hayata geçirmek adına Türkiye'de bir ilke imza attı. 
     Sütaş, Başbakan Recep Tayyip Erdoğan tarafından 5 Eylül'de temeli atılan Bursa'nın Karacabey İlçesi'ndeki ''Sütaş Damızlık Süt Sığırı Üretme Çiftliği'' vasıtasıyla, 10 yılda 5 binden fazla süt sığırını süt üreticisine dağıtmayı hedefliyor. 
     Sütaş Genel Müdürü Muharrem Yılmaz, A.A muhabirine yaptığı açıklamada, firmanın ''nihai'' hedefinin ''Sözleşmeli üretim modeli'' olduğunu, 5 yıl önce kurdukları ''Süt Hayvancılığı Eğitim Merkezi ve Uygulamalı Eğitim Çiftliği''nin, hedefe ulaşma yolundaki ilk adım olduğunu hatırlattı. 
     Bu çalışmayla, süt sığırı yetiştiricileri, çiğ süt üreticileri ve bu alanda yatırım yapmak isteyen girişimcilere eğitim ve sektördeki en son gelişmeleri izleyebilme imkanı sunan firmanın, ikinci etapta üreticilere teknik danışmanlık ve proje desteği verdiğini anlatan Yılmaz, temeli atılan çiftliğin, kurmayı hedefledikleri modelin üçüncü etabı ve sektörde bir ilk olduğunu vurguladı. 
     Yılmaz, damızlık süt sığırı üretimi ve dağıtımı yapmayı planladıkları bu çiftliğin, entegre bir örnek olarak tasarlandığını işaret ederek, ''Bu çiftlik, firmamızın öteden beri üzerinde çalıştığı sözleşmeli üretici modelini hayata geçirmek için önemli bir adım olacak'' dedi. 
     Muharrem Yılmaz, bir sonraki hedeflerinin, 16 trilyon liralık yatırım yapacakları çiftlikten edinilen süt sığırlarıyla 5 yılda 100 adet sözleşmeli ''Sütaş Çiftliği'' kurulmasına önayak olmak, bu çiftliklerden günde 100 ton organik esaslı süt elde etmek olduğunu vurguladı. 
     
     ''SÜTAŞ ÇİFTLİĞİ'' 
     Öncelikle Bursa ve çevresindeki süt sığırı yetiştiricilerine hayvan kaynağı sağlayacak çiftlik, 200 bin metrekare alan üzerine kurulacak. 
     Sütaş, 40 bin metrekarelik işletme alanında 700 inekle faaliyete başlayacak olan çiftlik aracılığıyla, 10 yılda 5 binden fazla süt sığırını süt üreticisine dağıtmayı planlıyor. 
     Hayvancılığın gereksinimi olan her türlü malzeme ve ekipmanın bulunacağı bir ''Hayvancılık Alışveriş Merkezi'' ile koruyucu hekimliğe yönelik gezici veteriner klinikleri ve hayvan sağlığı merkezinin yer alacağı çiftlikte, dünya standartlarında ''sperma'' ve ''embriyo'' üretimi de yapılacak. 
     Bu arada faaliyete geçiş tarihi henüz belli olmayan çiftlikte, günde 15 bin litre süt, yılda 3 bin 200 ton organik gübre üretilmesi, 3 bin dönümde de yem bitkileri tarımı yapılması öngörülüyor. 
     
</TEXT>
</DOC>
