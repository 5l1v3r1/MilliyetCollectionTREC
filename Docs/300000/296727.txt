<DOC>
<DOCNO> 296727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/magazin/amag.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman Semra Hanım duymasın 
</HEADLINE>
<TEXT>


'Gelinim Olur musun 'da her gün Semra Hanım'ın söz, hakaret ve suçlamalarına maruz kalan Sinem hakkında, şimdi de dışarıdan 'kötüleyici' iddia yağıyor 

MAGAZİN SERVİSİ 

Son günlerin bol olaylı yarışma programı 'Gelinim Olur musun 'un gelin adaylarından Şale'nin bir dönem 900'lü hatlarda çalıştığının ortaya çıkmasının ardından, şimdi de favori aday Sinem Umay hakkında ilginç iddialar ortaya atıldı. Önceki akşam Flash TV'de yayımlanan Savaş Kalafat'ın 'Renkli Dünyalar' programına katılanlar Sinem'i, kaynana adayı Semra Yücel karşısında zor duruma sokacak iddialarda bulundu. 




'Otelci kucak açtı' 
Yönetmen Zafer Ünlü, Sinem Umay'ı, bar ve diskolardan tanıdığını açıklayarak, daha önce de biraz bilinen bu konuya eklemeler yaptı... Ünlü, "Sinem'i, Zerrin Özer'in klibinde ponpon kız yaptık. Sonra bir otel sahibi ona kucak açtı" dedi. Ünlü, Sinem'in bir gece kulübünün broşür kapağındaki dansöz kıyafetli fotoğrafıyla Taksim'deki bir otelin hamam ve saunasının tanıtımı için verdiği pozları da gösterdi. 




'Paramı götürdü' 
Programda, Sinem'le 2 yıl önce bir dönem ev arkadaşı olduklarını söyleyen Gizem Bayer de, "Ortak bir tanıdığımız bana 'Bir kız var, bir süre yanında kalabilir mi ' dedi. Evime aldım ama sonra eve hep gece yarıları gelmesi nedeniyle onu gönderdim" diye konuştu. Bayer, Sinem'i, giderken 80 milyon lirası ile bazı özel eşyalarını götürmekle suçladı. 


</TEXT>
</DOC>
