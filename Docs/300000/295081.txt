<DOC>
<DOCNO> 295081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/yasam/ayas.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bile bile lades 
</HEADLINE>
<TEXT>


Deprem bölgesi, bir de heyelanlı arazi... Buna rağmen Avcılar'a dikilen 6-7 katlı binalar çatlakla doldu bölge halkı da evsiz kaldı 

GÜRKAN AKGÜNEŞ, ŞAKİR AYDIN İstanbul 

Avcılar'da en fazla 2 kat inşaat yapılacak heyelanlı araziye dikilen 6-7 katlı apartmanlar halkın en büyük sorunu haline geldi. Ambarlı'da Bayırlı, Bahçe ve Badem Sokak'ı içine alan bölgede, belediye yetkililerin göz yumması ve kot farkı gibi uygulamalarla yasak delindi ve 6-7 katlı apartmanlar yükseldi. 

Asfalt yollar yarıldı 
Ancak nisan ayından bu yana binaların çeşitli yerlerinde çatlaklar başladı, toprak kayması gözle görülür hale geldi, hatta asfaltlar yarıldı. Vatandaşların şik yeti üzerine, belediye inceleme yaptı ve denize doğru toprak kayması olduğunu belirlendi. 
Sonuçta dün, 7 katlı bir binanın yıkımına, 19 binanın ise boşaltılmasına başlandı. Heyelan bölgesinde 38 ev de risk açısından takibe alındı. Kış ortasında evlerini tahliye etmek zorunda kalan vatandaş ise çaresiz. 

'Bize yer gösterin' 
Apartman sakinleri, kendilerine kalacakları bir yer gösterilmediğini belirterek, "Kış günü nereye gideceğiz. Yetkililerden yardım ve çözüm bekliyoruz" dedi. 
Belediye Başkanı Mustafa Değirmenci, "Bunların nedeni kaçak yapılaşma. İmar planında 6.5 metreye izin veriliyor. İki katın üzerindeki her yer kaçak. Toprak bu yükü taşımadı. Jeofizik etütler yapılıp, kaymanın sebebi araştırılacak. Büyükşehir Belediyesi yer göstermek zorunda, kira yardımı konusu ise görüşülüyor" diye konuştu. 
İstanbul Büyükşehir Belediye Başkanı Kadir Topbaş da, vatandaşların geçici olarak kalabilecekleri bir yer bulunması konusunda çalışmalar başlatıldığını kaydetti. 





</TEXT>
</DOC>
