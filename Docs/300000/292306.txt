<DOC>
<DOCNO> 292306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sondun17.html </URL>
<DATE> 2004/11/26/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Arabulucular Kiev'de... Kriz bitecek mi 
</HEADLINE>
<TEXT>

     AB Ortak Güvenlik ve Dış Politika Yüksek Temsilcisi Javier Solana, Ukrayna'daki siyasi krizin çözümüne katkıda bulunmak amacıyla bu ülkeye geldi. 
     İnterfax ajansının bildirdiğine göre, Ukrayna'daki devlet başkanlığı seçiminin sonuçlarına muhaliflerin itirazıyla ortaya çıkan siyasi krizin çözümüne yardımcı olmak için Kiev'e gelen Solana tartışmalı seçimlerin resmi galibi Başbakan Viktor Yanukoviç ve muhalif lider Viktor Yuşçenko'nun yanı sıra Devlet Başkanı Leonid Kuçma ile görüşecek. 
     Solana'nın akşam saatlerinde Brüksel'e hareketinden önce bir basın toplantısı düzenlemesi bekleniyor. 
     Solana'dan önce Polonya Devlet Başkanı Aleksander Kwasniewski de aynı amaçla Kiev'e gelmişti. 
     Siyasi krizin çözümüne katkı sağlamak amacıyla Litvanya Devlet Başkanı Valdas Adamkus'un da bugün Kiev'e gelmesi öngörülüyor. 
     
</TEXT>
</DOC>
