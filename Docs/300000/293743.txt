<DOC>
<DOCNO> 293743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun32.html </URL>
<DATE> 2004/12/01/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Talabani ve Barzani seçimlere birlikte giriyor 
</HEADLINE>
<TEXT>

     Irak Kürdistan Demokratik Partisi IKDP ile Irak Kürdistan Yurtseverler Birliği IKYB , 30 Ocak 2005'te yapılması planlanan genel seçimlere ortak listeyle girme kararı aldı. 
     IKDP lideri Mesud Barzani, Bağdat'ın kuzeyindeki Selahaddin'de yaptığı açıklamada, ''Kürt siyasi güçler, genel seçimlerde ve özerk Kürt parlamentosu seçiminde ortak liste sunma konusunda anlaşmaya vardı'' ifadesini kullandı. 
     Barzani, bu açıklamayı, IKYB lideri Celal Talabani ile görüşmesinin ardından yaptı. 
     
     Ensar El Sünnet, 3 Iraklıyı öldürdü 

     Irak'ta, Ensar El Sünnet Ordusu adlı örgüt, ülkedeki Amerikan deniz piyadeleri için çalışan 3 Iraklıyı öldürdüğünü açıkladı. 
     Örgütün internet sitesinde yer alan açıklamada, Ramadi'deki bir Amerikan üssüne gıda taşıyan 3 Iraklının vurularak öldürüldüğü bildirildi. 
     Sitede, yolda kaçırılarak öldürülen Iraklıların kimlikleri ve Amerikan ordusundan aldıkları izin belgeleri de yayınlandı. 
     Bu arada, Irak'taki çok uluslu gücün, başkent Bağdat'ın güneyinde ''ölüm üçgeni'' olarak adlandırılan bölgede militan olduğundan şüphelenilen toplam 210 kişiyi gözaltına aldığı bildirildi. 
     ABD ordusu, bölgede Amerikan askerleriyle Iraklı birliklerin yaptığı operasyonlarda dün 15 kişinin yakalanmasıyla, yaklaşık bir ayda gözaltına alınanların sayısının 210'a çıktığını açıkladı. 
     
</TEXT>
</DOC>
