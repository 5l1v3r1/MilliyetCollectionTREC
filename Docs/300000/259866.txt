<DOC>
<DOCNO> 259866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/spor/spo02.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü'ye döndüler 
</HEADLINE>
<TEXT>


Teknik Direktör Daum, yönetimden kaleci garantisi aldı, Barcelona'nın file bekçisini istediğini tekrarladı. Sarı - Lacivertliler bu hafta İspanyol kulubünün kapısını çalacak 

YUSUF KOBAL 


Toplantıda görüştü 
FENERBAHÇE, Rüştü'ye bu hafta içerisinde yeniden teklif götürecek. Teknik Direktör Daum ile yönetim kurulunun arasında yapılan uzlaşma toplantısında kaleci sorununu gündeme getiren Alman çalıştırıcı, bu konuda garanti aldı. Sarı - Lacivertliler'in Teknik Direktörü, milli file bekçisini mutlaka kadrosunda görmek istediğini belirtti. Sarı - Lacivertliler kiralamak için Barcelona'ya teklif götürecek. 

Kusursuz oynadı 
BARCELONA ile birlikte Japonya'da bulunan Rüştü ise dün hoş bir sürprizle karşılaştı. Teknik Direktör Rijkaard, Japonlar'ın flaş ekibi Kashima Antlers'i 5-0 yendikleri maçta milli kalecimize 90 dakika görev yaptı. Hatasız bir maç çıkaran Rüştü, sergilediği futbolla büyük beğeni topladı. Karşılaşmada Rüştü dışında herkesi değiştiren Rijkaard, kalecisinin son durumunu görme fırsatı buldu. 

Gözü Ç.Rize'de 

TEKNİK Direktör Daum, yaptıkları hatalardan arınıp, cuma günü şampiyonluk yarışını başlatacaklarını söyledi. Alman hoca, "Bizim için şu anda en zor ve en önemli sınav Rize maçıdır. Volkan iyi performans sergiledi. Ama biz takım olarak iyiydik" dedi. Juventus'un teknik patronu Capello ise, "Oyundan memnun kaldım. Gördüm ki Fenerbahçe lige mükemmel hazırlanmış. Fenerbahçe'yi hazır buldum" diye konuştu. 

Alex için sabır istedi 

GÖKAY AKIN 

JUVENTUS Teknik Direktörü Capello, Alex konusunda Thierry Henry'i örnek gösterdi. İtalyan teknik adam, "İtalya'da başarısız oldu ama Arsenal'de zirveye çıktı. Bu tür genç yıldızlar yurt dışında uyum sorunu çekebiliyor. Alex'e zaman tanıyın" dedi. Capello ayrıca 35 yıl önce Roma formasıyla Göztepe'ye karşı oynadığını da hatırlattı. 


</TEXT>
</DOC>
