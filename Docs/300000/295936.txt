<DOC>
<DOCNO> 295936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo11.html </URL>
<DATE> 2004/12/08/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Beşiktaş, Ümit Karan ile görüştü... 
</HEADLINE>
<TEXT>

     Beşiktaş, Galatasaray’da sıkıntılı günler geçiren Ümit Karan’la yakın temasa geçti. İlk görüşme, Ritz Carlton’da yapıldı. 
     
     Kıvanç Oktay pazarlıkta 

     Beşiktaş, Ocak ayında başlayacak ara transfer dönemi için şimdiden atağa kalktı. Futbol Şube Sorumlusu Kıvanç Oktay, Galatasaray’la yol ayrımına gelen Ümit Karan’ın menacerleriyle, Ritz Carlton Otel’de gizlice görüşüp pazarlık yaptı. Geçen yıl parasal konular nedeniyle bitirilemeyen transferin, Ocak’ta büyük ihtimalle Kartal lehine sonuçlanması bekleniyor. Çünkü taraflar arasındaki şartlar şu an için çok müsait... 
     
     Hem dostu hem ortağı 

     Cim Bom’la sözleşmesi devam eden Ümit, geçtiğimiz hafta içinde yönetime çıkıp ayrılmak istediğini resmen bildirdi. Bu gelişmenin ardından Hagi, yıldızlarının bir türlü barışmadığı Karan’ı Gençlerbirliği maçı kadrosuna dahil etmedi. Ümit Karan’ın dostu olan ve golcüyle ortak iş yapan Beşiktaş Kongre Üyesi Tunç Zilelioğlu da devreye girdi. Kısacası mutlu son için artık gün sayılıyor. 

     
</TEXT>
</DOC>
