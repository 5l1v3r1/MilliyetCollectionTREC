<DOC>
<DOCNO> 279557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonyas07.html </URL>
<DATE> 2004/10/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Zeki Müren'in rolü için Tarkan düşünülüyor... 
</HEADLINE>
<TEXT>

     Zeki Müren'in yıllar önce başında fesi, elinde bastonuyla başrolünde oynadığı ''Katip Üsküdar'a Giderken '' filmi, yönetmen Ülkü Erakalın'ın TRT için gerçekleştirdiği 10 filmlik proje içinde yeni bir solukla izleyici karşısına çıkacak. 
     İlki 1968 yılında çekilen ve Zeki Müren'in Türk sinemasının unutulmaz kareleri arasında yer almasını sağlayan filmin yeni versiyonunda, ''Katip'' rolünü, pop müzik sanatçısı Tarkan'ın canlandırması düşünülüyor. 
     Proje kapsamındaki ''Dudaktan Kalbe'' filminin çekimleri için İzmir'de bulunan yönetmen Ülkü Erakalın, eskinin unutulmaz Türk filmlerini, bugünün teknoloji ve oyuncularıyla yeniden izleyiciyle buluşturacaklarını söyledi. 
     Televizyonda yayınlanan siyah-beyaz Türk filmlerine seyircinin gösterdiği ilgi nedeniyle, böyle bir projeye giriştiğini anlatan Erakalın, seyircinin hep o filmlerdeki duyguların özlemini duyduğunu, projeyle bu isteğe karşılık vermek istediğini dile getirdi. 
     
     GENÇ OYUNCULARA, ESKİLER EŞLİK EDİYOR 
     Erakalın, proje kapsamında TRT'de yayınlanmak üzere ''Paydos'', ''Üvey Ana'', ''Kadın Severse'', ''Dudaktan Kalbe'', ''Katip Üsküdar'a Giderken '', ''Gözleri Ömre Bedel'', ''Hepimiz Kardeşiz'', ''Veda Busesi'', ''Ölmüş Bir Kadının Mektupları'' ve ''Kanlı Nigar'' filmlerinin yeniden izleyiciyle buluşacağını kaydetti. Erakalın, bugünün oyuncularının rol aldığı filmlerde, bir de eski sinema emekçisinin yer alacağını belirtti. ''Paydos ve ''Üvey Ana''nın ardından ''Dudaktan Kalbe'' ile birlikte 3 filmin çekimlerinin tamamlanmış olacağını belirten Erakalın, ''İzleyici Üvey Ana'da Göksel Arsoy ile Şahnaz Çakıralp'i, Dudaktan Kalbe'de de Murat Soydan ile İpek Tuzcuoğlu'nu yan yana izleyecek'' dedi. 
     
     TARKAN'A KATİBİM FİLMİNDE BAŞROL TEKLİFİ 
     Yönetmen Ülkü Erakalın, projeyle önemli bir idealini de gerçekleştirmeyi umduğunu söyledi. 
     Hayatı boyunca hayallerini gerçekleştirmek için çalıştığını ve bugüne kadar tüm düşlerinin gerçek olduğunu ifade eden Erakalın, şöyle konuştu 
     ''Ben, bir Türk sineması aşığıyım. Çocukluğumda 'yönetmen olacağım' dedim. Yönetmen oldum. 'Şu, oyuncuyla çalışacağım' dedim. Hayaldi benim için... Ama, birgün bir baktım, kameramın önüne Cahide Sonku geldi. İşte, yıllar önce de Zeki Müren'le Katibim'i yapmıştım. Bugün bu projede Zeki Müren'in yerine kim oynar diye düşündüm. Benim idealimde Tarkan var. Zeki Müren'in yıllar evvel oynadığı Katip filmindeki rolü Tarkan'a oynatmak istiyorum. Diyeceksiniz ki, hayal. Hiç hayal görmüyorum. Bütün idealim şimdi, katip rolünde Tarkan'ı oynatmak.'' Türkiye'de bugün bu rolü Tarkan'dan daha iyi canlandıracak kişi olmadığı için bu ideal peşine düştüğünü ifade eden Erakalın, şöyle devam etti 
     ''Düşünebiliyor musunuz, fesiyle, redingotuyla, elinde gümüş bastonuyla bir katip, bir Tarkan. Şimdi bütün gücümle bu projeyi hazırlıyorum. Tarkan'la konuşacağım, sanıyorum onu ikna edebilirim. Onun da içinde böyle bir heyecan olduğuna inanıyorum. Belki bunu ilk ben çıkaracağım ortaya. Bu, Tarkan'ı duygularıyla, gerçeğiyle, heyecanlarıyla çok başka yerlere taşıyacak inanıyorum ve bu idealim gerçek olacak.'' 
     
</TEXT>
</DOC>
