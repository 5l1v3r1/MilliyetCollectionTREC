<DOC>
<DOCNO> 275377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur05.html </URL>
<DATE> 2004/09/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Nişanlı kızı kaçırmaya kalkıştı 
</HEADLINE>
<TEXT>

     Mustafa İNSAN MERSİN, DHA 
MERSİN'de sevdiği gençle nişanlanan 18 yaşındaki Habibe Ünal, daha önce evlenme teklifini reddettiği için kendisini tehdit eden 22 yaşındaki Yılmaz Batmaz ve kimliği henüz belirlenemeyen 2 arkadaşı tarafından kaçırılmak istendi. Yerde sürüklenen Habibe Ünal'ın imdadına çevredekiler yetişirken, Batmaz ve arkadaşları kaçtı. 
     Gündoğdu Mahallesi'nde oturan 18 yaşındaki Habibe Ünal, 8 ay önce sevdiği gençle nişanlandı. Ancak nişanlı olmasına rağmen Habibe Ünal'a ısrarla evlenme teklifinde bulunan uzaktan akrabası Yılmaz Batmaz, her seferinde reddedilince kaçırma planı hazırladı. 
     Önceki akşam saatlerinde Ünal ailesinin evinin önüne 33 SE 727 plakalı otomobille gelen Yılmaz Batmaz, evden çıkan Habibe Ünal'ı iki arkadaşılla birlikte kaçırmaya kalkıştı. Arabaya doğru sürüklenerek götürülen genç kızın imdadına çevredekiler yetişti. Kalabalığı görüp korkan Yılmaz Batmaz ve arkadaşları Habibe Ünal'ı bırakıp otomobillerine binerek kaçtı. 
     Olaydan sonra sinir krizi geçiren genç kız, "Uzaktan akrabamız olan bu zorba bana evlenme teklifi ediyordu. Nişanlı olduğumu ve benden uzak durmasını söyledim. Bana Seni kaçıracağım' diye tehditlerde bulundu. Nişanlım şehir dışında, evlilik hazırları yapıyoruz. Saçımdan tutup, sürüklediler, ellerinden kurtuldum. Çığlıklarımı duyan komşularımız gelince korkup kaçtılar'' dedi. 
     Batmaz ve arkadaşlarının kullandığı otomobil Selçuklar Mahallesi 9005'inci Sokak'ta terkedilmiş olarak bulundu. Polis, zanlıların yakalanması için araştırma başlattı. 

     
</TEXT>
</DOC>
