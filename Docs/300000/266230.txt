<DOC>
<DOCNO> 266230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sondun11.html </URL>
<DATE> 2004/08/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sistani'nin birkaç saat içinde Irak'ta olması bekleniyor... 
</HEADLINE>
<TEXT>

     Iraklı Şiilerin en yüksek dini otoritesi Büyük Ayetullah Ali El Sistani'nin, birkaç saat içinde Irak'a gelmesi bekleniyor. 
     Sistani'nin üst düzey yardımcılarından Hamid El Hafaf, Reuters'a yaptığı açıklamada, Londra'da tedavi gören Sistani'nin birkaç saat içinde ülkesine döneceğini söyledi. 
     El Hafaf, Sistani'nin tüm Iraklılardan 3 haftadır çatışmaların sürdüğü kutsal kent Necef'e yürümelerini istediğini de bildirdi. 
     Hamid El Hafaf, yürüyüşün amacının, ''yanan Necef kentini'' kurtarmak olduğunu belirtti. 
     
     ''ABD SORUNUN ÇÖZÜMÜNE KARIŞMAMALI'' 
     Bu arada, Sistani'nin önde gelen yardımcılarından Sayid Muhammed Musavi de, BBC'ye verdiği demeçte, Amerikan güçlerine karşı direniş başlatan Mukteda Sadr yandaşı Şii milislerin Necef'teki Hz. Ali türbesinden çekilmesi, Amerikan askerlerinin de orada olmaması gerektiğini söyledi. 
     Musavi, Necef'teki çatışmaların barışçı biçimde çözülmesi çağrısında bulunarak, Sadr'ın Mehdi Ordusu'nun Hz. Ali türbesinden ayrılması, Amerikan birliklerininse sorunun çözümüne karışmaması gerektiğini kaydetti. 
     ''Burada Amerikalıların karışmasının bir yararı olmayacak'' diyen Musavi, sorunun sadece Irak hükümetiyle çözülebileceğini ifade etti. 
     Musavi, ''Her zaman Amerikalıların kutsal yerlerden çok uzak durması gerektiğini söylüyoruz. Bu soruna karışmamalılar'' dedi ve Amerikan birliklerinin camiye zarar vermeleri durumunda da bunun ''çok kötü'' olacağını belirtti. 
     
</TEXT>
</DOC>
