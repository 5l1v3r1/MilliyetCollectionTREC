<DOC>
<DOCNO> 255004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun06.html </URL>
<DATE> 2004/07/13/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Annan, danışman olarak eski bir siyasi tutukluyu seçti 
</HEADLINE>
<TEXT>

     Bülent Keneş 

Birleşmiş Milletler BM Genel Sekreteri Kofi Annan, ''soykırım önleme konusunda özel danışman'' olarak kendisine, insan hakları savunucusu bir avukat ve Arjantin'de eski bir siyasi tutuklu olan Juan E. Mendez'i seçti. 
     Mendez, Geçiş Döneminde Adalet İçin Uluslararası Merkez isimli, insan hakları alanında faaliyet gösteren bir sivil toplum örgütünün başkanlığını yapmaktaydı. 
     Annan, Güvenlik Konseyi'nin Temmuz ayı için dönem başkanı olan Romanya'nın BM Daimi Temsilcisi Büyükelçi Mihnea Ioan Motoc'a gönderdiği mektupta, Mendez'in görevini, ''sonucu soykırıma varabilecek potansiyel durumlar hakkında BM Genel Sekreteri ve BM Güvenlik Konseyi'ni uyaracak bir erken uyarı mekanizması gibi hareket etmek ve Konsey'e bu olayların BM tarafından nasıl engellenebileceği konusunda tavsiyelerde bulunmak'' şeklinde tanımladı. 
     Bu atama ile Annan'ın, Ruanda katliamının 10'uncu yıldönümünde söz verdiği, soykırıma yol açabilecek ırki ve etnik boyutları olan ciddi insan hakları ve uluslararası hukuk ihlallerinin izlenerek raporlanması konusunda bir yetkili atayacağına dair sözünü yerine getirdiği kaydedildi. 
     Mendez, 1970'lerde Arjantin'deki askeri cunta tarafından hapse atılmadan önce siyasi mahkumların avukatlığını üstlenmekteydi. Bu dönemde Uluslararası Af Örgütü aldığı bir kararla Mendez'i ''Vicdani Tutuklu'' olarak kabul etmişti. Hapisten çıktıktan sonra ABD'ye göç eden Mendez, başında bulunduğu sivil toplum örgütünün yanı sıra, son 15 yıldır İnsan Hakları İzleme Örgütü HRW için çalışmakta idi. 
     
</TEXT>
</DOC>
