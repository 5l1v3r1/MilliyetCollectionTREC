<DOC>
<DOCNO> 287468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy18.html </URL>
<DATE> 2004/11/09/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Dışişleri Bakanlığı bütçesi görüşülüyor... 
</HEADLINE>
<TEXT>

     CHP İstanbul Milletvekili Onur Öymen, Hükümet'in, Kıbrıs konusunda 30 yıldan beri bütün Türk hükümetlerinin uyguladığı milli politikaya dönmesi gerektiğini söyledi. 
     TBMM Plan ve Bütçe Komisyonu'nda Dışişleri Bakanlığı'nın 2005 Mali Yılı Bütçesi üzerindeki görüşmeler sürüyor. 
     CHP İstanbul Milletvekili Onur Öymen, AB İlerleme Raporu'ndaki bazı görüş ve önerilerin Türkiye'nin tam üyeliğini engelleyici, kısıtlayıcı veya geciktirici bir nitelik taşıdığını belirterek, diğer ülkeler için aranmayan koşulların ve Türkiye'nin üyeliğinin referandum konusu yapılmasının kabul edilemez olduğunu söyledi. 
     Kıbrıs Rum tarafının Londra ve Zürih anlaşmalarına aykırı olarak AB'ye tam üye yapıldığını belirten Öymen, AB üyesi olarak Türkiye'nin karşısına çıkan Rumlar'ın taleplerine karşı Hükümet'in tepkisinin yetersiz ve zayıf kaldığını savundu. Öymen, Hükümet'in daha fazla gecikmeden ulusal çıkarların gereği olarak tespit edilen ve 30 yıldan beri bütün Türk hükümetlerinin uyguladığı milli politikaya bir an önce dönmesi gerektiği görüşünü dile getirdi. 
     Öymen, Hükümet'ten TBMM'de bulunan ve İslami özel sektörün teşvik edilmesine ilişkin yasa tasarısını geri çekmesini de istedi. 
     AK Parti Kayseri Milletvekili Taner Yıldız, Hükümet'in dış politikada dinamik bir diplomasi izlediğini belirterek AB, Irak ve Kıbrıs konularında izlenen politikaların başarılı olduğunu bildirdi. 
     CHP İstanbul Milletvekili Kemal Kılıçdaroğlu, Başbakan Recep Tayyip Erdoğan'ın, ''17 Aralık'ta beklediğimiz olmazsa biz de Ankara Kriterleri ile yolumuza devam ederiz'' şeklinde konuştuğunu belirterek, Ankara Kriterleri'nin ne olduğunu sordu. Kıbrıs konusunda elde edilen başarıların açıklanmasını isteyen Kılıçdaroğlu, Kuzey Irak'ta Türk askerlerinin başına çuval geçirilmesine ilişkin olarak Dışişleri Bakanlığı'nın ne yaptığını da sordu. 
     CHP İstanbul Milletvekili Şükrü Elekdağ, Hükümet'in dış politika vizyonunun bulanık olduğunu ileri sürdü. 
     ABD'de Bush'un yeniden başkanlık görevine seçilmesinin, bu ülkenin izlediği politikaların devam edeceği anlamına geldiğini kaydeden Elekdağ, Türkiye'nin önümüzdeki dönemde ABD ile AB arasında ciddi stratejik tercihler yapmak durumunda kalacağını bildirdi. 
     ABD'nin İncirlik Üssü'ne 48 adet F-16 savaş uçağı konuşlandırma istemini yineleyebileceğine işaret eden Elekdağ, bu uçakların bölge ülkelerine karşı kullanılmasının Türkiye'yi ciddi sorunlarla karşı karşıya bırakabileceğini vurguladı. 
     Büyük Ortadoğu Projesi'ni gerçekleştirme konusunda ABD'nin kararlı göründüğünü, küresel egemenliğinin devamında bir araç olarak kullanmak istediğini kaydeden Elekdağ, projenin, ABD ile AB arasında çıkar çatışmaları yaratabileceğini bildirdi. Elekdağ, bu çatışmanın kırılma noktasında olan Türkiye'nin Büyük Ortadoğu Projesi içinde rol almasının AB vizyonuna ters olacağını belirtti. 
     CHP İstanbul Milletvekili Birgen Keleş, söylendiğinin aksine Kıbrıs'la ilgili politikanın başarısız olduğunu savundu. Irak'ın Felluce kasabasında yaşananların bile TBMM'nin 1 Mart tezkeresini reddetmekle ne doğru bir karar aldığını ortaya koyduğunu vurgulayan Keleş, Türkiye'nin Kuzey Irak'taki Kürt oluşumu ve Kerkük'te nüfus yapısının değiştirilmesi yönündeki çalışmalara karşı nasıl tavır takındığını sordu. 
     Komisyon'daki görüşmeler sürüyor. 
     
</TEXT>
</DOC>
