<DOC>
<DOCNO> 274758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/spor/axspo01.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'nin 'Real'itesi 
</HEADLINE>
<TEXT>


Beşiktaş dışında hiç bir takımın kendisini ilgilendirmediğini belirten İspanyol çalıştırıcı, "Tek düşüncem, ekibimin geleceği. Ankaraspor gibi karmaşık ve güçlü bir takımla oynayacağız" dedi 

ORHAN YILDIRIM 


'İşime bakıyorum' 
BEŞİKTAŞ Teknik Direktörü Vicente Del Bosque, Real Madrid konusuna açıklık getirdi ve spekülasyonlara katılmak istemediğini vurguladı. Eski takımıyla hiç bir şekilde ilişkisi bulunmadığını ifade eden İspanyol teknik adam, "Tek düşüncem, Beşiktaş ve Beşiktaş'ın geleceği. Benim tarzımda birisini arayıp aramadıkları beni kesinlikle ilgilendirmiyor. Ben sadece buradaki işimle ilgilenmek istiyorum" diye konuştu. 

Kaybetmeden kazanmak 
GAZİANTEPSPOR ile yaptıkları maçın ardından zorlu bir hafta geçirdiklerini ve son üç karşılaşmayı kaybetmediklerini hatırlatan Bosque, "Kaybetmeden, ama kazanarak devam etmek istiyoruz" dedi. UEFA Kupası'nda da iyi durumda olduklarını vurgulayan Beşiktaş Teknik Direktörü, "Önümüzde zor bir hafta var. Ligde galip gelmek, Bodo - Glimt karşısında da bir üst tura geçmek için çalışacağız" ifadesini kullandı. 

Ankaraspor tehlikesi 
İSPANYOL teknik adam, Ankaraspor'un da oldukça karmaşık bir takım olduğunu belirtti. Vicente Del Bosque şöyle devam etti "Bizim için şu anda önemli olan yarınki maça konsantre olmamız. Ligde yeni bir takımla karşılaşacağız. Oldukça karmaşık bir takım ve yeni yaratılmış bir kadroya sahip. Süper Lig'de oldukça yeni. İyi bir takım oluşturdular. Gördüğümüz kadarıyla da tehlikeli bir takım." 

'Oynat beni hoca' 

CELTA Vigo'dan büyük umutlarla transfer edilen ancak bir türlü isteneni veremeyen Juanfran dün Teknik Direktör Del Bosque ile özel bir görüşme yaptı. İspanyol oyuncu, "Kulübe karşı kendimi borçlu hissediyorum.Artık kendimi göstermeliyim. Bu yüzden ilk onbirde görev istiyorum" dedi. Beşiktaş, Ankaraspor maçının hazırlıklarını dün tamamlarken, Del Bosque'nin sakatlıkları düzelen Sergen ve Carew'i riske etmeyeceği öğrenildi. 

Başkandan garanti 

ÖZEL işleri nedeniyle Paris'e giden Başkan Yıldırım Demirören, Beşiktaş'ın önünün açık olduğunu söyledi. Demirören, "Üst üste alınacak iki galibiyetle herşey yoluna girer. Geçiş döneminde olan takımımız iyi oyununu bir türlü skora yansıtamıyor. Güçlü bir Beşiktaş'ı izlettirecek hem kadromuz, hem de imkanlarımız var" dedi. 
TEKNİK Direktör Del Bosque'ye güvenlerinin tam olduğunu tekrarlayan Başkan Yıldırım Demirören, "Bu sezon başarıya ulaşacağından endişemiz yok. Önemli olan ligin sonunda zirvede kalmaktır" yorumunu yaptı. Bu arada derbide İnönü Stadı'nda yaşanan aksaklıkların ve kaçak girişlerin önlenmesi için bir dizi tedbir de alındı. 


</TEXT>
</DOC>
