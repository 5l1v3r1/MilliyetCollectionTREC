<DOC>
<DOCNO> 270649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko02.html </URL>
<DATE> 2004/09/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Güler Sabancı Koç'la birlikte Telekom'a talibiz 
</HEADLINE>
<TEXT>

     Sabancı Holding Yönetim Kurulu Başkanı Güler Sabancı, Koç Holding'le birlikte Türk Telekom'un özelleştirme ihalesine gireceklerini ve bu konuda çalışma yaptıklarını söyledi. 
     Sabancı, Hilton Oteli'nde verdiği resepsiyonda özelleştirmenin genelinde üç unsura dikkat edilmesi gerektiğini vurgularken, bunlardan ilkinin ön yeterlilik olduğunu kaydetti. Sabancı, bir özelleştirmede teklif veren kişilerin yeterliliklerinin daha işin başında iyi tespit edilmezse, sonra ki aşamalarda hep sıkıntıların çıktığını anlattı. Her malın bir değeri, bir de fiyatı olduğunu söyleyen Güler Sabancı, şöyle konuştu 
     "Herkesin malı herkese kıymetlidir. Türkiye'nin malı hepimize kıymetli. Acaba o malı alan var mı O malın piyasa değeri nedir O gün satıldığı fiyat önemlidir. Bu da çok sıkıntıya sokuyor özelleştirmede. Danışmanlar çalışıyor, çalışıyor bu malın fiyatı şudur' diyor. Haklı olarak idare ve yönetimdekiler o değere satmaya çalışıyor. Ama piyasada böyle bir değer yok. Onun fiyatı o değil. Değeri o olabilir, fiyatı başka." Özelleştirmede dikkat edilmesi gereken üçüncü önemli hususun hukuki altyapı olduğunu vurgulayan Sabancı, "Düşünün ki bir malı alıyorsunuz, bedelini ödüyorsunuz, ama o konuda hala davalar devam ediyor. Bu yabancı yatırımcıyı çok ürküten bir konu" dedi. 
     Özelleştirme İdaresi Başkanı Metin Kilçi, Sabancı'nın özelleştirmede hukuki alt yapı problemleri bulunduğu sözlerine, "Hukuki altyapıda problem yok, ancak yorumlamada farklılıklar bulunuyor" yanıtını verdi. Adalet Bakanı Cemil Çiçek ise Kilci'ye "Pratisyen hekimlerle ameliyat yapmaya çalışıyorsunuz" dedi. 
     
     Kimler katıldı 

     Kokteyle, Başbakan Yardımcısı Abdüllatif Şener, Devlet Bakanı Güldal Akşit, İçişleri Bakanı Abdülkadir Aksu, Adalet Bakanı Cemil Çiçek, Tarım Bakanı Sami Güçlü, Enerji Bakanı Hilmi Güler, Çalışma Bakanı Murat Başesgioğlu ile Anayasa Mahkemesi Başkanı Mustafa Bumin, Merkez Bankası Başkanı Süreyya Serdengeçti, Bankacılık Düzenleme ve Denetleme Kurumu BDDK Başkanı Tevfik Bilgin, Maliye Bakanlığı Müsteşarı Hasan Basri Aktan, Enerji Piyasası Düzenleme Kurumu EPDK Başkanı Yusuf Günay, bazı büyükelçiler ve davetliler katıldı. 
     
</TEXT>
</DOC>
