<DOC>
<DOCNO> 261576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonspo13.html </URL>
<DATE> 2004/08/08/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hidayet ve Tim Duncan buluştu, espriler havada uçuştu... 
</HEADLINE>
<TEXT>

     A Milli Erkek Basketbol Takımı'nın ABD Profesyonel Basketbol Ligi'nde NBA oynayan oyunculardan kurulu ve ''Rüya Takım'' olarak tanımlanan ABD Milli Takımı ile bu akşam yapacağı maç öncesi oyunculardan Hidayet Türkoğlu ve Tim Duncan, biraraya geldi. 
     Geçen sezon NBA'de San Antonio Spurs'da birlikte mücadele eden ikili, toplantı boyunca samimi görüntü verdiler. 
     Çırağan Kempinski Otel'de Adidas tarafından gerçekleştirilen organizasyonda Hidayet, Duncan'a İznik yapımı bir çini hediye ederken, Duncan'da kendi adını taşıyan D-Cool spor ayakkabıyı Hidayet'e verdi. 
     Yeni sezonda NBA'de Orlando Magic'de forma giyecek olan Hidayet, eski takım arkadaşı Tim Duncan'dan çok şey öğrendiğini belirterek, ''Duncan, oyunculuğuma çok büyük katkı yaptı. Yeni sezonda iyi oynarsam bu Tim Duncan'ın sayesinde olur. San Antonio Spurs'da maçlar sırasında bana çok iyi fırsatlar verdi. Atış yapmam konusunda bana güzel fırsatlar sundu. Duncan'ın oyunculuğumun gelişiminde katkısı çok büyük'' diye konuştu. 
     Milli oyuncu, bu akşam ABD ile yapacakları karşılaşmada en iyi biçimde mücadele etmek istediklerini vurgulayarak, ''Bu akşam elimizden geleni yapıp en iyi maçımızı çıkarmak istiyoruz. ABD'ye karşı nasıl oynayacağımıza antrenörümüz Tanjeviç karar verir'' dedi. 
     
     DUNCAN ''MAÇI DÖRT GÖZLE BEKLİYORUZ'' 

     ABD Milli Takımı'nın en önemli oyuncularından Tim Duncan ise bu akşamki maçı dört gözle beklediklerini söyledi. 
     Duncan, yaptıkları maçlarda alan savunmasına karşı zorlandıklarını vurgulayarak, ''Şu anda bir hazırlık turundayız. Bu dönem boyunca iyi hazırlık maçları yaptık. İtalya'ya yenildik. Ama daha sonra iyi mücadele ettik'' dedi. 
     ABD'li oyuncu, hazırlık maçları boyunca hangi oyuncunun kendilerini etkilediği yönündeki soruyu da, ''6 hazırlık maçında beni en çok Dallas Mavericks'de oynayan Dirk Nowitzki etkiledi'' diye yanıtladı. 
     Olimpiyat Oyunları'nda rakipleri olan İspanya ve Litvanya konusundaki soruları da yanıtlayan Duncan, şunları söyledi 
     ''2 takım da çok güçlü. Olimpiyat Oyunları'nın en iyi 2 takımı. İspanya'nın iyi uzun oyuncuları var. Litvanya ise Avrupa Şampiyonu bir takım. Oyunlarda yapacağımız maçlarda ne olacağını göreceğiz.'' Duncan, basın mensuplarının ABD Milli Takımı'nın alan savunması karşısında zorlandığını hatırlatması üzerine, ''Evet hazırlık maçlarında zorlandığımız oldu. Ancak yaptığımız maçlarda iyi pratik yaptık. Daha iyi savunma ve hücum organizasyonları gerçekleştirdik'' diye konuştu. 
     
     HİDAYET İLE OYNAMAK ZEVKLİYDİ 

     Eski takım arkadaşı Hidayet konusundaki soruları da yanıtlayan Duncan, ''Hido'' diye hitap ettiği milli oyuncuyla oynamanın kendisi için çok zevkli olduğunu dile getirdi. 
     Duncan, Hidayet'in iyi oynadığı karşılaşmalarda takımın da iyi oynadığını kaydetti. 
     Bu arada Duncan, İstanbul'u nasıl bulduğu yönündeki soruyu da ''İstanbul'u henüz gezmedim. Dün buraya geldik. Umarım dostum Hidayet beni gezdirir'' dedi. 
     Öte yandan Adidas Türkiye Genel Müdürü Osman Ayaz, sponsoru oldukları Hidayet ile daha büyük başarılara imza atacaklarını belirtirken, Adidas Uluslararası Basketboldan Sorumlu ve Global Spor Pazarlama Müdürü Lawrence Norman, Hidayet'in NBA'de uzun süre oynayarak imkansızı gerçekleştirdiğini dile getirerek, ''Tim Duncan da ABD'nin küçük bir yerinden gelip NBA'in en iyi oyuncularından biri olarak bunu başardı'' diye konuştu. 
     
     HİDAYET'TEN ESPRİ BOMBARDIMANI 

     Oldukça neşeli geçen toplantıda, özellikle Hidayet yaptığı esprilerle salondakileri güldürdü. 
     Hidayet, Tim Duncan'a maket spor ayakkabılardan verirken, ''Umarım bu akşam bunlarla güzel maçlar çıkarırsın'' diye espri yaptı. 
     Toplantı boyunca Duncan'ın tercümanlığını yapan milli oyuncu, Duncan'a sorulan, ''Olimpiyat Oyunları'ndaki rakibiniz İspanya ve Litvanya hakkında ne düşünüyorsunuz'' sorusunda Duncan'ın söylediklerini esprili bir biçimde, ''Türkiye, 2 takımdan daha iyi'' diyerek tercüme etti. 
     Hidayet, ayrıca kendisinin San Antonio Spurs'daki performansı konusunda Duncan'ın söylediklerini, ''Ben olmasaydım takım olmazdı'' diye yanıtladı. 
     Bu arada toplantıya Basketbol Federasyonu Başkanı Turgay Demirel ve A Milli Takım Menajeri Doğan Hakyemez ile başantrenör Bogdan Tanjeviç de katıldı. 
     
</TEXT>
</DOC>
