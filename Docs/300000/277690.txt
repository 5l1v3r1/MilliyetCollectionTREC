<DOC>
<DOCNO> 277690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun15.html </URL>
<DATE> 2004/10/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Rum-Yunan lobisinden tasarı engeli 
</HEADLINE>
<TEXT>

     Kıbrıs sorununun çözümü konusunda Türk tarafının çabalarını öven ve KKTC'nin tecridine son verilmesini destekleyen yasa tasarısı Rum-Yunan lobisinin engeline takıldı. 
     ABD Temsilciler Meclisi Uluslararası İlişkiler Avrupa alt komitesinde oy çokluğu sağlanamaması nedeniyle kabul edilmeyen tasarı, çözüm yönünde Türk hükümetinin çabalarını övüyor ve tecridin son bulması için ABD ve AB girişimlerini destekliyordu. 
     Avrupa alt komitesinde, toplam üç üyenin desteklediği tasarıya üç üye karşı çıktı. 
     Washington kaynakları, tasarının kongredeki güçlü Rum-Yunan lobisine takıldığını belirtti. 
     
     Tasarıyı, Türkiye Dostluk Grubu sundu 
     Söz konusu tasarıyı, Temsilciler Meclisi Demokrat Parti Florida Milletvekili ve kongredeki 'Türkiye Dostluk Grubu' üyesi Robert Wexler sunmuştu. 
     Karar tasarısına Wexler, Komite Başkanı JoAnn Davis ve Dan Burton destek verirken, Sheila Jackson Lee, Eliot Engel ve Thaddeus McCotter ret oyu verdi. 
     Eşitlik nedeniyle kabul edilmeyen tasarı, böylelikle geçerliliğini kaybetti. 
     
     AB'ye üye olma umudunu yitirmeme çağrısı 
     Kıbrıslı Türkler'e birleşmiş bir Kıbrıs olarak AB'ye üye olma umudunu yitirmemeleri çağrısında bulunulan tasarıda, ABD hükümetiyle AB'nin, Kıbrıslı Türkler'in Annan planı prensiplerine gösterdikleri destek çerçevesinde finansal ve diğer kısıtlamaları içeren tecridin kaldırılması yönündeki kararlarının alkışlandığı belirtiliyor. 
     Washington'daki kaynaklar, tasarı içinde Türkiye'nin çok hoşuna gitmeyen bazı unsurlar olmasına karşılık, böyle bir karar tasarısının kabulünün, Kuzey Kıbrıs'ın tecridini azaltıcı tedbirler yolunda ABD yönetiminin kongrede elini güçlendireceği yorumunda bulundu. 
     Temsilciler Meclisi Dış İlişkiler Komitesi'ne veya Temsilciler Meclisi Genel Kurulu'na kadar gitmesi beklenmeyen tasarının kabulü, bu konudaki hassasiyeti vurgulayacaktı. 
     Washington kaynakları, Türk tarafının kabul edilmesi beklentisine karşılık, Rum-Yunan lobisinin güçlü muhalefeti nedeniyle tasarının alt komitede kabulünün engellendiğine işaret etti. 
     
</TEXT>
</DOC>
