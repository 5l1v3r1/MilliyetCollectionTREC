<DOC>
<DOCNO> 295720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/guncel/agun.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıltepe'de 'gizlilik' 
</HEADLINE>
<TEXT>


Savcılık, Kızıltepe'de öldürülen baba-oğulla ilgili soruşturmayı gizli sürdürmek için mahkeme kararı aldırdı. Avukatların dosyayı inceleme talebi ise reddedildi 

BELMA AKÇURA ÖZGÜR CEBE Diyarbakır DHA 

Mardin Cumhuriyet Savcısı Pınar Akkoç Haktanır, Kızıltepe'de "terörist" oldukları iddiasıyla öldürülen Ahmet Kaymaz ve oğlu Uğur'la ilgili soruşturmayı gizli sürdürmek için nöbetçi Mardin Ağır Ceza Mahkemesi'nden karar aldırdı. Kararın ardından ailenin avukatlarının dosyayı inceleme talebi reddedildi. 
Haktanır'ın, soruşturmanın selameti ve yargılamanın adil yapılabilmesi için "gizlilik kararı verilmesi" yönündeki talebini nöbetçi mahkeme yerinde buldu. Operasyonda görev alan, daha sonra İçişleri Bakanlığı'nın geçici olarak açığa aldığı Mardin Emniyet Müdür Yardımcısı Kemal Dönmez ile kimlikleri açıklanmayan 3 polisin de ifadeleri alındı. 

Avukata bilgi verilmedi 
Savcılığa başvuran Kaymaz ailesinin avukatı Hüseyin Cangir'e karar nedeniyle, dosya ile ilgili bilgi verilmedi. Kaymaz ailesi adına davada müdahil olmak isteyen Avukat Selahattin Demirtaş'ın istemi de gerekçe gösterilmeden reddedildi. Aileden vekalet almasına rağmen talebi reddedilen Demirtaş, soruşturmanın hangi aşamada olduğuna dair bilgi edinemediklerini söyledi. 
İnsan Hakları Derneği Diyarbakır Şube Başkanlığı görevini de sürdüren Demirtaş, şunları söyledi "Gizlilik kararı sadece DGM kapsamına giren suçlar için veriliyordu. Soruşturmalar alenidir. Bu kanunda da açıkça yer alıyor. Ancak, savcı bazı kaygıları olduğu için gizlilik kararı aldırdı. Aile, olayda zarar gören taraf olduğu için davaya müdahale etme hakkına sahiptir. Bizi kaygılandıran gizlilik kararına itiraz ettik." 

'Acil ve adil yargılama yapılsın' 

ABDULLAH KARAKUŞ Ankara 
Kızıltepe'de Ahmet Kaymaz ile 12 yaşındaki oğlu Uğur'un öldürülmesiyle ilgili olayları yerinde incelemek için Mardin'e giden AKP İstanbul Milletvekili Nimet Çubukçu, Tokat Milletvekili Şükrü Ayala ve Diyarbakır Milletvekili Mehdi Eker'in hazırladığı rapor tamamlandı. AKP'liler raporu Başbakan Recep Tayyip Erdoğan ile parti yönetimine sundu. Önceki gece AKP MYK'da da tartışılan raporda, üstü kapalı olarak güvenlik güçleri suçlandı. Bir çatışmanın yaşanmadığı dile getirilen raporda şu ifadeler yer aldı "Erdoğan'ın '12 yaşındaki bir yavrumuz çocuk terörist olmaz' sözleri bölgede olumlu yankılandı. Aile siyasi partilerin olayı istismar etmesine de izin vermiyor. Olayla ilgili acil ve adil yargılama yapılmalı. Devletin haksızların yanında olduğu gösterilmeli. Yaşananlardan şik yetçi olan vatandaş, 'Hükümet bu işe sahip çıkıyor ve suçluları cezalandıracak' diye düşünüyor. Vatandaş bu nedenle sakin sonucu bekliyor. Kamu görevlileri AB normları içeresinde hareket etmede hassas davranmalıdır." 


</TEXT>
</DOC>
