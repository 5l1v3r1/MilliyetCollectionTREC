<DOC>
<DOCNO> 255479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur38.html </URL>
<DATE> 2004/07/14/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
5 yıldızlı Falez Otel'in jeneratörleri haczedildi... 
</HEADLINE>
<TEXT>

     Antalya kent merkezindeki 5 yıldızlı Falez Otel'den 1999 yılında işten çıkarılan ve açtıkları tazminat davasını kazanan işçilerin alacaklarının ödenmemesi üzerine başlatılan icra takibinde, oteli o dönemde işleten şirket adına kayıtlı 3 adet jeneratör haczedildi. 
     DİSK'e bağlı Otel, Lokanta, Eğlence Yerleri İşçileri Sendikası OLEYİS Antalya Şubesi Başkanı Ersin Altınkaya, AA muhabirine yaptığı açıklamada, Falez Otel'den 1999 yılında çeşitli gerekçelerle tazminatsız olarak işten çıkarılan 30 işçinin, Antalya İş Mahkemesi'ne ayrı ayrı tazminat davaları açtığını ve işçilerin tazminatlarının ödenmesine karar verildiğini bildirdi. 
     Altınkaya, dava sürecinde Falez Otel'i işleten Ela Turizm A.Ş'nin isminin AB Turizm olarak değiştirildiğini hatırlattı. Sendika avukatlarının Ela Turizm'e ait 3 jeneratör için ihtiyati tedbir kararı aldırdığını belirten Altınkaya, şirket ismi değiştirilen otelin yöneticilerinin, kendilerinin taraf olmadığını savunduğunu ve tazminatları ödemeyeceklerini bildirdiklerini kaydetti. 
     
     HACİZ KARARI 
     İşten çıkarılan işçilerin, faiziyle yaklaşık 450 milyar lirayı bulan tazminat alacaklarının ödenmemesi üzerine icra takibi başlatıldığını, dönemin şirketi Ela Turizm A.Ş'nin malları için haciz kararı alındığını bildiren Altınkaya, haciz işleminin bugün uygulamaya konularak, el konulan 3 jeneratörün sökülmesine başlandığını belirtti. 
     Otele gelen icra memurları ve tarafların avukatları, jeneratörlerin sökülmesini birlikte izlediler. 
     
     JENERATÖRLER YAKLAŞIK 150 MİLYAR LİRA 
     Ersin Altınkaya, tazminat davasını kazanan işçilerin, 1999 yılında sendika üyesi oldukları için çeşitli maddeler gerekçe gösterilerek işten çıkarıldığını öne sürerek, bazı arkadaşlarının halen işsiz olduğunu söyledi. 
     İşçilerin o dönemdeki maaşlarının da verilmediğini ve haciz işlemeyle el konulan jeneratörlerin işçilerin 450 milyar lirayı bulan tazminat alacaklarının ancak üçte birini karşılayabileceğini belirten Altınkaya, şunları söyledi 
     ''Jeneratörlerin değeri 100-150 milyar lira dolayında. Jeneratörlerin satılmasıyla işten çıkarılan arkadaşlarımızın maddi kayıplarının bir kısmını gidermeye çalışacağız. Otel hacizle el konulan jeneratörlerin yerine alacağı jeneratörler için 1 trilyon lira ödemek zorunda kalacak. Otel büyük zarara girdi ama işçilerin hakları olan alacaklarını ödemedi. Sendika üyesi oldukları için işten çıkarılan arkadaşlarımızın ödenmeyen haklarını da aramayı sürdüreceğiz. Bununla ilgili yeni davalar açacağız.'' Haciz işleminin uygulanması ve jeneratörlerin sökülmesi sırasında, alacaklı konumdaki işten çıkarılan otel işçileri ile Sendika Başkanı Ersin Altınkaya ve sendika yöneticileri, otelin personel girişindeki bahçesinde toplandı. 
     Altınkaya ve sendika yöneticilerinin jeneratörlerin sökülmesini izlemesine izin verilmedi gazetecilerin de haciz işlemini izlemesi otel yöneticileri ve avukatlarca engellendi. 
     
</TEXT>
</DOC>
