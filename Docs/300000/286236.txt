<DOC>
<DOCNO> 286236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/guncel/gun02.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedava Kuran için 4 trilyon 
</HEADLINE>
<TEXT>


Evlere "İncil'den önce Kuran" girebilmesi amacıyla Diyanet'e ek ödenek verildi 

SALİHA ÇOLAK Ankara 

TBMM Plan ve Bütçe Komisyonu, misyonerliğe karşı İslam dininin topluma daha iyi anlatılması amacıyla evlere "İncil'den önce Kuran" girebilmesi için 1 katrilyon lira ödeneği olan Diyanet'e, 4 trilyon lira daha ek ödenek verdi. Kimsesiz çocuklara ayrılan harçlık ödeniğine ise 2 trilyon 424 bin lira artış yapıldı. Sosyal hizmetlerden sorumlu Devlet Bakanı Güldal Akşit, tepkisini "Bozdur bozdur harca" diyerek gösterdi. 
Komisyonda misyonerlik faaliyetlerinin yaygınlaştığı, milletvekillerinin evlerine bile İncil gönderildiği belirtilerek, bu nedenle Devlet Bakanı Mehmet Aydın'dan İslam dininin topluma anlatılması için bedava ya da düşük fiyatlarla dini kitap dağıtması istendi. Samsun'da, İtalyan kilisesinin 64 genci Fransa'ya iş bulmak için götürdüğünü öne süren AKP'li üye Musa Uzunkaya da, "Onlar İncil gönderiyor ama biz bir Kuran meali gönderemiyoruz. İnsanların eline İncil'den önce Kuran geçmeli" dedi. 

SHÇEK'e 'harçlık' 
Sosyal hizmetlerden sorumlu Devlet Bakanı Güldal Akşit'in, "Lütfederseniz, ödeneklerimizi artırırsanız minnettar kalırım" diyerek, ödenek artışı istediği komisyon sadece kimsesiz çocuklara verilen harçlık için 2 trilyon 424 bin lira artış yaptı. Artışla, ilkokul 1 - 4. sınıf öğrencilerinin aylık harçlığı 11 milyon liradan 22 milyon liraya, lise öğrencilerinin harçlığı 46 milyon liraya, üniversitelilerin harçlığı da 76 milyon liraya çıkarılacak. 
Yapılan artışla SHÇEK bütçesi de ancak 350 trilyon liraya çıkarılabildi. 
Akşit, bakanlık personeline "Hepinize hayırlı olsun, artık bozdurup mu harcarsınız, çarpar mı harcarsınız bilmiyorum" diyerek tepkisini dile getirdi. 


</TEXT>
</DOC>
