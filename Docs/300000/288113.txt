<DOC>
<DOCNO> 288113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo30.html </URL>
<DATE> 2004/11/11/ </DATE>
<TIME> 21.42 </TIME>
<AUTHOR>  </AUTHOR>
<HEADLINE>
A Milli Takım'da Ukrayna maçı hazırlıkları... 
</HEADLINE>
<TEXT>

     A Milli Futbol Takımı, 17 Kasım Çarşamba günü Ukrayna ile yapacağı 2006 Dünya Şampiyonası Eleme Grubu maçının hazırlıklarını sürdürdü. 
     Florya Metin Oktay Tesisleri'nde, Teknik Direktör Ersun Yanal yönetimindeki antrenmanda, futbolcular, ilk bölümde kondisyon çalışması yaptı. Yanal, daha sonra futbolcularına hızlı hücumlarda savunma ve hücum oyuncularına taktiksel çalışma uygulattı. Bu çalışma sırasında savunmada bulunan oyunculardan çabuk kademeye girmelerini isteyen Yanal, hücum oyuncularından da topu hızlı oynatmalarını istedi. 
     Antrenman, neşeli geçen şut çalışmasıyla tamamlandı. Şut çalışmasında çok gol yiyen kaleciler Rüştü, Ömer ve Volkan, ceza olarak şınav çekti. Az gol atan futbolcular da aynı cezayı aldı. 
     A Milli Takım'ın antrenmanına, yurt dışında oynayan futbolcular Emre, Nihat, Yıldıray, Hamit ve Halil katılmazken, adalesinde sorun bulunan Hasan, salonda çalıştı. 
     Milliler, Ukrayna maçı hazırlıklarını yarın yapacağı çift antrenmanla sürdürecek. 
     
     FUTBOLCULAR KAMPTAN MEMNUN 
     A Milli Takım oyuncuları, uzun kamp döneminden memnun olduklarını söyledi. 
     Fatih Tekke, uzun kamp çalışmasının kendileri açısından avantaj olacağını belirterek, ''Ne kadar uzun süre birlikte olursak, uyumumuz da o kadar çabuk olur. Danimarka maçında iyi oynamıştık. Ukrayna karşısında daha iyisini yapmaya çalışacağız. Zaman geçtikçe takım uyum sağlıyor. Bu, Ukrayna maçına olumlu yansıyacaktır'' dedi. 
     Golcü oyuncu Necati ise Ukrayna maçının önemini bildiklerini vurgulayarak, ''Maçın havasına yavaş yavaş giriyoruz. Ukrayna, grupta önümüzde bulunuyor. Bu nedenle kazanmak istiyoruz. Performansımızı sahaya yansıttığımızda iyi bir takım oluyoruz'' diye konuştu. 
     
</TEXT>
</DOC>
