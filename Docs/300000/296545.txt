<DOC>
<DOCNO> 296545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko17.html </URL>
<DATE> 2004/12/10/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tüzmen, Umman Körfezi'ne daldı... 
</HEADLINE>
<TEXT>

     Devlet Bakanı Kürşad Tüzmen, Umman temaslarının ardından, Umman körfezinde dalma hobisini de gerçekleştirdi. 
     Umman körfezi dalış merkezinde, yaklaşık 25 metre derinliğe 45 dakika süreyle dalan Bakan Tüzmen, sonrasında gazetecilerin sorularını yanıtladı. 
     Tüzmen, bugüne kadar dünyanın çok çeşitli ülkelerinde daldığını ve genellikle diğer dalgıçların olduğu yerlerin çoğalmaya başladığını belirtirken, ''henüz diğer dalgıçlar buraya gelmemiş, öyle görünüyor. Sualtı zenginlikleri çok fazla idi'' dedi. 
     Su altında ıstakoz, müren, büyük lagos, melek, palyaço, trompet gibi çok çeşitli balık gördüğünü ifade eden Tüzmen, şöyle devam etti 
     ''Burası gerçekten çok büyük bir potansiyeli barındırıyor. Bu kısacık dalışta bile çok büyük zevk aldık. Tahminim, ileride bu bölgede oteller yapıldıktan sonra dünyanın en önemli dalış merkezlerinden biri haline gelecek. 
     Bu arada Türkiye'deki batıklar, dünyanın hiç bir yerinde yok. Bizim kıyılarımız batık açısından en güzeldir ama tropikal balık görmek isterseniz, burası Kızıldeniz'in ardından ikinci sırada gelir, dünya sıralamalarının en üstünde yeralır. Ben daha önce gelmemiştim gerçekten gördüğüm zenginlikler karşısında büyülendim.'' 
     
     BİR TEK KOLA KUTUSU ÇIKTI 
     Bu arada Tüzmen, dalışın ardından, teknedeki yerli görevliye ''size aşağıdan bir hediye getirdim'' diyerek, dipten çıkardığı kola kutusunu verdi. 
     Bu kutunun aşağıda gördüğü tek çöp olduğunu belirten Tüzmen, ''Başka hiç bir şey yoktu. O kutuda yeni atılmıştı dolayısıyla onu da aldım, temizledim. Bizim denizlerimizde poşetleri, teneke kutuları çok görüyoruz'' dedi. 
     Bakan Tüzmen, ''Böylece Umman'a da dalmış olduk'' diye sözünü tamamlarken, gazetecilerin, ''Umman Umman olalı böyle Bakan görmedi mi '' şeklindeki esprisine, ''onu bilemem ama arkadaşların anlattığına göre öyle diyorlar'' şeklinde karşılık verdi. 
     
</TEXT>
</DOC>
