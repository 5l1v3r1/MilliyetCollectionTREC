<DOC>
<DOCNO> 265140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/ekonomi/eko02.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok konuşana 'bonus' 
</HEADLINE>
<TEXT>


Türk Telekom, StandartHATT tarifesine göre fatura ödeyecek abonelerine konuşmaları oranında bonus verecek. Bir bonus 5 bin lira indirim sağlayacak 

GÜLÇİN ÜSTÜN Ankara 

Beş ayrı tarife paketi belirleyerek hizmete sokan Türk Telekom TT 'bonus' sistemine geçecek. Sistemle 'StandartHATT'ı seçen aboneler konuştukları 10 - 20 milyon lira arasındaki konuşmalar için 350, 20 - 30 milyon lira arasındaki konuşmalar için 700, 30 milyon lira üzerindeki konuşmalar için 900 bonus kazanacak. Her bir bonus 5 bin lira indirim sağlayacak. 
Telekom'un yeni tarife paketleri 'Şirket', 'Hesaplı', 'Konuşkan', 'Yazlık' ve 'StandartHATT' için seçim yapma süresi 24 Ağustos'ta sona erecek. Yaklaşık 19 milyon abonenin bugüne kadar 4 milyon 600 bini tarife seçimi yaptı. Abonelerin yüzde 90'ı 'HesaplıHATT'ı, yüzde 5'i 'ŞirketHATT'ı, yüzde 4'ü 'KonuşkanHATT'ı, yüzde 1'i 'YazlıkHATT'ı seçti. 
Tercih yapan abonelerin az olması ve tercih yapmayanların otomatik olarak 'StandartHATT'a geçecek olması, dar gelirli vatandaşların seçim yapmadıkları için yüksek faturalarla karşılaşma riskini gündeme getirdi. 

'Hesaplı'ya sınırlama yok 
Vatandaştan gelecek tepkilerden çekinen TT, tarifelerde revizyon yapılması kararı aldı. Telekomünikasyon Kurumu'ndan beklenen onayın gelmesiyle yeni uygulamalar hayata geçecek. Buna göre, yılbaşına kadar abonelerin konuşma istatistikleri takip edilecek ve yılbaşından sonra abonelerin lehine olan tarife otomatik olarak uygulanacak. 
'Her eve bir HesaplıHATT' sınırlaması nedeniyle aynı evde iki ayrı sabit telefon kullanan abonelerin hatları iptal ettiğini tespit eden TT, sınırı kaldıracak. 


</TEXT>
</DOC>
