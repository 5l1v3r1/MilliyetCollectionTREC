<DOC>
<DOCNO> 294813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sontur20.html </URL>
<DATE> 2004/12/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Şimdi de Eşek Adası 
</HEADLINE>
<TEXT>

     Yaşar ANTER BODRUM Muğla , DHA 

YUNAN gazeteleri, Türk hücumbotlarının, Yunan karasularına girip, Yunan adası çevresinde devriye gezdiğini, Yunan botlarının müdahalesiyle denizde bir süre gerginlik yaşandığını iddia etti. 
     Ege'de krizi tırmandırmaya çalışan fanatiklerle, onlara destek veren bazı Yunan basın organlarının tahrik çabalarına yenisi eklendi. Bir süre önce "Ege'de her çakıl taşına bayrak'' kampanyası başlatan Yunanlı fanatiklere destek veren, Proodos ve Dimokratiki Gazeteleri, 1 Aralık tarihli sayılarında ilginç haberler kullandı. 
     Rodos ve Oniki Adalar'da yayınlanan Pasok eğilimli Proodos Gazetesi, 1 Aralık tarihli Agathonisi etrafında Türk Tahrikleri' başlıklı haber yayınladı. Aynı haberi bağımsız görüşleriyle tanınan Dimokratiki Gazetesi ise Türkler'in Ege'de karanlık tahrikleri. Türk sahil güvenlik botları gün ağarmadan Yunan karasularına girerek Agathonisi etrafında 20 dakika dolaştı' başlığıyla verdi. 
     Gazete, Türk Silahlı Kuvvetleri'nin Ege'deki tahriklerine birkaç gün ara verdikten sonra, krizi tırmandırmak amacıyla Kardak Kayalıkları'nın kuzeyinde, Sisam Samos Adası'nın güneyinde bulunan Yunan karasuları içindeki Eşek Adası Agathonisi bölgesine gelerek ada etrafında gezindiğini, bunun Yunan Sahil Güvenlik botları tarafından tespit edildiğini yazdı. 
     Haberde, "29 Kasım sabahı 05.25'te sabah karanlığından yararlanan ve Foça'dan çıkış yaptıkları belirlenen P-321 borda numaralı, Deniz Kuşu' isimli hücumbotla sahil güvenlik botları, Eşek Adası çevresine gelip bir süre dolaştı. Yunan savaş gemilerinin bölgeye gitmesinden sonra ada etrafında her iki ülkenin gemileri tur attı, birbirilerini kontrol etti. Türk savaş gemileri, bir süre daha bekleyerek olay yerinden ayrıldı'' denildi. 
     Gazete, Türk Silahlı Kuvvetleri'nin, Ege semalarındaki hava ihlallerinin yanısıra, 17 Aralık tarihi yaklaştıkça denizden de tahriklerini arttırdığını iddia ederek, "Türkler'in bu tahrik çabaları 17 Aralık'a kadar artarak devam edecek'' dedi. Yunanistan yüksek askeri çevrelerinin durumu Ankara'ya nota ile bildirdiğini belirten Dimokratiki, Ta Nea Gazetesi'nin 18 haziran tarihli haberine atıfta bulunarak, Ta Nea'da çıkan habere göre, Avrupa Parlamentosu seçiminden önce de Türk Silahlı Kuvvetlerine ait bir helikopterin Eşek Adası üzerinde, bir askeri tatbikat çerçevesinde 10 dakika gece uçuşu yapmıştı. Ancak Atina Türkiye ile AB ilişkilerinde gerginlik yaşanmaması için, bunu sorun haline getirmedi'' dedi. 
     Gazete, Yunan kurmayların, Türkler'in, Ege'de söz sahibi olmak için Kardak'dan sonra Tereddütlü bölgeler' kapsamında değerlendirdiği Eşek Adası çevresinde kriz yarattığı görüşünde olduğunu belirtti. Gazete, Türk Genelkurmay Başkanlığı'nın Kasım ayı içinde yayınlanan basın bildirisinde, Yunan medyasının olayları abarttığını iddia ettiğini de yazdı, "Eşek Adası'ndaki bu son olayın bir nedeni de egemenliği Türkler tarafından tartışmalı olarak değerlendirilen, ancak aslında Yunanistan'a ait olan adacıklara Yunan bayrağı çekilip çekilmediğini kontrol etmek. Türk askeri makamları 10 gün yaptığı resmi açıklamada bunu resmen duyurdu'' dedi. 
     Gazete ayrıca Türk Hava Kuvvetleri'ne ait 4'ü F-4, 10'u F-16 toplam 14 uçağın, 30 Kasım'da, 7'li gruplar halinde 7 kez FIR hattını, 10 kez de Yunan hava sahasını ihlal ettiğini yazdı. Haberde şu satırlara da yer verildi 
     "Türk Harp Akademileri eski komutanlarından general Necati Özgen'in Denizli'de Türk Ocakları Aşırı sağcı bir örgüt tarafından düzenlenen bir organizasyonda Kıbrıs Rumları ve Yunanlılar kötü sicile sahiptirler. Bu yüzden Türkiye, bu iki millet ve ülke ile temaslarında son derece dikkatli olmalıdır' diyerek halen görevde bulunan Silahlı Kuvvetler komutanlarına mesaj göndermiştir''. 
     
     GEÇMİŞTE EŞEK ADASI 

     1999 yılında Yunanistan'ın, Eşek Adası'na Yunan bayrağı dikmesine sert yanıt veren dönemin Hava Kuvvetleri Komutanı Orgeneral İlhan Kılıç "İzinsiz gecekondu yapanın evini yıkarlar'' ve dönemin Milli Savunma Bakanı Sebahattin Çakmakoğlu "Yunanistan'ı aklıselime davet ediyorum'' açıklamaları yapmıştı. Bugün adada 100 Yunan vatandaşı yaşıyor. 13.5 kilometre yüzölçümüne sahip adada 6 bina bulunuyor. 

     
</TEXT>
</DOC>
