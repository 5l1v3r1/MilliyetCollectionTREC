<DOC>
<DOCNO> 270164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur31.html </URL>
<DATE> 2004/09/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ETİ Alüminyum laboratuvarında yolsuzluk iddiası .. 
</HEADLINE>
<TEXT>

     Konya'nın Seydişehir İlçesi'nde, özelleştirme kapsamındaki ETİ Alüminyum A.Ş. bünyesindeki Laboratuvar Müdürlüğü'nde yolsuzluk yapıldığı iddiaları üzerine, 4 yönetici hakkında dava açıldı. 
     Edinilen bilgiye göre, söz konusu laboratuvarda, çeşitli kamu kuruluşlarına alınacak kalorifer yakıtının standartlara uygun olup olmadığına ilişkin yapılan 200'e yakın analizde, yakıt bozuk olmasına karşın standartlara uygun raporu verildiği iddia edildi. 
     Konuyu araştırmak için Alüminyum A.Ş. Genel Müdür Yardımcısı Kemalettin Atalay başkanlığında bir komisyon kuruldu. Komisyon yaptığı çalışma sonunda hazırladığı raporda, ''standart dışında olan kalorifer yakıtlarına, başka numuneler kullanılarak, menfaat karşılığında standarda uygun '' raporu verildiğinin bazı laboratuvar çalışanları tarafından da kabul edildiği belirtildi. 
     Bunun üzerine Eti Alüminyum A.Ş. Genel Müdürlüğü, Laboratuvarlar Müdürlüğü yöneticileri T.B, Ö.S, H.Y ve F.K. hakkında Cumhuriyet Savcılığı'na suç duyurusunda bulundu. Hakkında dava açılan yöneticilerin yargılanmalarına, Eylül ayında başlanacağı belirtildi. 
     Alüminyum A.Ş. Laboratuvar Müdürlüğü, İç Anadolu Bölgesi'ndeki çok sayıda kamu kuruluşunun özel sektörden yaptığı mal alımlarında, sıvı yakıt başta olmak üzere, benzeri ürünlerin standartlara uygun olup olmadığının analizini yapıyor. 
     
</TEXT>
</DOC>
