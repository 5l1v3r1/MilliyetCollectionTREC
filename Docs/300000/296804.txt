<DOC>
<DOCNO> 296804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun28.html </URL>
<DATE> 2004/12/11/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Güney Kıbrıs'taki 'hayır'cılar "Vetoya evet" mitingi düzenleyecek 
</HEADLINE>
<TEXT>

     Güney Kıbrıs'ta Annan planına ''hayır' denilmesi yönüne kampanya yapan AKEL dışındaki siyasisi parti ve örgütler, yeniden biraraya gelerek ''vetoye evet'' mitingi düzenleyecek. 
     Rum siyasi güçleri, ''Ankara'nın 17 Aralıkta Güney Kıbrıs'a ve AB'ye karşı yükümlülüklerini yerine getirmemesi durumunda'' Rum yönetimin veto kullanılması yönünde seferberliğe girişti. 
     17 Aralık Avrupa Birliği zirvesinde Rum yönetiminin Türkiye'ye karşı veto kullanmasını savunan Rum siyasi güçleri, ''Tüm Kıbrıs Vatandaş Hareketi'' önderliğinde 14 Aralık Salı günü ''17 Aralık 2004 Kararı Veto Tercihtir'' sloganıyla miting düzenleyecek. 
     Mitingin duyurulması amacıyla dün düzenlenen basın toplantısında, ''Tüm Kıbrıs Vatandaş Hareketi'' Başkanı Antis Hrisostomidis, inisiyatifin hedeflerini şu şekilde açıkladı 
     ''Etkinliğin hedefi, yurt dışına ve özellikle AB'deki ortaklarımıza şu mesajların güçlü ve net şekilde verilmesidir Türkiye'nin Avrupa geleceği Kıbrıs'tan da geçer. Kıbrıs Cumhuriyeti ve halkı Türkiye'ye müzakere tarihi verilmesine karşı değildir. Ancak bu tarih, Türkiye'ye açık çek şeklinde verilmemelidir. 
     17 Aralık ışığı altında Başkan Tasos Papadopulos'un zırhlandırılması gerekir. Gordiyon Düğümleri karşısında, elinde kılıç olana yapılacak en büyük katkı, kendisine güvenilmesidir. Kıbrıslı vatandaşlar toplumu, geçirilmekte olan zamanın hassasiyetinin bilincinde olarak, bütün siyasi liderliği birlik içinde, 17 Aralıkta Lahey'deki, devletin ve halkımızın şüphe götürmez haklarını talep etme çabasında Başkan Papadopulos'un yanında olduğunu beyan etmeye çağırıyor.'' 
     Alithia gazetesi, mitingle ilgili olarak, Rum yönetimi lideri Tasos Papadopulos'un ve referandumda ''hayır'' diyerek kendisini destekleyen siyasi cephenin, Güney Kıbrıs'ın 17 Aralıkta veto kullanması ihtimaline halk desteği aradığına işaret ederek, ''Rum halkını bölmek amacıyla 24 Nisan referandumları öncesindeki ortamın yeniden yaratılmaya çalışıldığını'' yazdı. Alithia, şu yorumu yaptı 
     ''Siyasi çevrelerin kanaatine göre buradaki hedef, muhtemel veto kullanılması durumunda sorumluluğu Papadopulos'un tek başına üstlenmemesidir. Çünkü böyle bir hareketin, Kıbrıs için büyük bir bedeli de beraberinde getireceği kesindir.'' 
     
     ''SÜRECİN KESİNTİYE UĞRAMASI GÜNEY KIBRIS'I DA OLUMSUZ ETKİLER'' 
     Öte yandan, Rum Araştırma Merkezi KİKEM tarafından Limasol'da düzenlenen panelde konuşan Rum eski Başsavcısı Alekos Markidis, ''Türkiye'nin üyelik müzakerelerine başlamasının Güney Kıbrıs'ın çıkarına olduğunu, Türkiye'nin Avrupa sürecinin kesintiye uğraması durumunda, bunun Güney Kıbrıs'a olumsuz etki yapacağını'' söyledi. 
     Aynı panelde konuşan EDEK Milletvekili Marinos Sizopulos da, ''istenen şeyin, Avrupa'nın Türkleşmesi değil Türkiye'nin Avrupalılaşması olduğunu, Türkiye'nin Kıbrıs Cumhuriyeti ni tanımaması durumunda vetonun peşinen göz ardı edilmemesi gerektiğini'' kaydetti. 
     Rum Siyasi Bilimler Derneği Başkanı Hristos Yakovu ise ''Türkiye'nin, Batı'nın bölgedeki çıkarlarının ileri götürebilecek büyük ve güçlü bir ülke olduğu mantığını ortaya koyarak, AB'yle geleneksel NATO anlayışıyla müzakere etmeye çalıştığını'' söyledi. 
     
</TEXT>
</DOC>
