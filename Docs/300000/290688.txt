<DOC>
<DOCNO> 290688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonspo31.html </URL>
<DATE> 2004/11/21/ </DATE>
<TIME> 23.09 </TIME>
<AUTHOR>  </AUTHOR>
<HEADLINE>
BJK İnönü Stadı'nda ölüm... Taraftarlar tek tek çıkarıldı... 
</HEADLINE>
<TEXT>

     BJK İnönü Stadı'nda bir taraftarın ölümüyle sonuçlanan olayın ardından, olayın meydana geldiği kapalı tribünün çıkışları kapatıldı. 
     Maçın bitmesinin ardından yaklaşık yarım saat statta bekletilen kapalı tribündeki taraftarlar, takviye kuvvetlerin gelmesi ve bu tribün içi ve dışında güvenlik çemberi oluşturulmasının ardından tek kapıdan teker teker dışarı çıkartıldı. 
     Görgü tanıklarının teşhis edebilmesi için çıkan taraftarlar, tek tek polis kameralarına çekildi. 
     
     
     TARAFTARLAR İSYAN ETTİ 

     Bu sırada kapalı tribünlerde yer alan taraftarlar bekletilmelerine isyan ederken, zaman zaman tartışmalar ve izdihamlar yaşandı. 
     Çıkan taraftarlar, güvenlik güçlerine tepki gösterirken güvenliğin maç öncesi yetersiz kalmasından yakındılar. 
     Maç bitmesine rağmen kapalı tribünün boşalması yaklaşık 2 saati buldu. 
     Bir süre sonra ise gözaltına almaların yaşanmasından sonra kapılar açılarak taraftarlar topluca dışarı çıkartıldılar. 
     
     AKTAŞ'IN CEBİNDEN FENERBAHÇE AMBLEMLİ KART ÇIKTI 

     Maçta çıkan olayda vefat eden 16 yaşındaki Cihat Aktaş'ın lise öğrencisi olduğu öğrenildi. 
     Ailesi İstanbul Beyoğlu'da yaşamasına rağmen kendisi Adana'da öğrenim gören Cihat Aktaş'ın, Ramazan Bayramı tatili için İstanbul'a geldiği, maça da amcasının oğluyla birlikte gittiği bildirildi. 
     Genç yaşta vefat eden Cihat Aktaş'ın annesi, Taksim İlkyardım Hastanesi önünde çocuğunun ölümü nedeniyle sinir krizi geçirdi. 
     Bu arada Aktaş'ın kaldırıldığı hastanede görevli polis, ölen gencin cebinden üzerinde Fenerbahçe amblemi bulunan bir kart çıktığını söyledi. 
     Cihat Aktaş'ın, kesici veya delici bir aletle sol göğsünden ve göbeğinden 2 darbe aldığı bildirildi. 
     
     
     GÖZALTILAR 

     Stattan tek tek çıkışların başlamasından 1.5 saat sonra güvenlik görevlileri kapıdan çıkan zanlı ile 3 kişiyi daha yakalayarak gözaltına aldı. 
     Bu sırada ortalık bir anda karışırken, güvenlik güçleri kaçmaya çalışan kişileri hemen yakalayarak polis araçlarına bindirip, emniyete götürdü. 
     Bu kişilerin arasında ölen Cihat Aktaş'ın arkadaşlarının da bulunduğu ve gözaltına alınan kişilere saldırmaya çalıştıkları gözlendi. 
     Bu kişilerin Gayrettepe'deki Asayiş Şube Müdürlüğü Cinayet Büro Amirliği'ne götürüldüğü öğrenildi. 
     Öte yandan üst düzey bir emniyet yetkilisi, olayla ilgili bir kişinin gözaltına alındığını, bu kişinin kesin fail olmadığını, ancak olayın içinde olduğunun zannedildiğini kaydetti. 
     
</TEXT>
</DOC>
