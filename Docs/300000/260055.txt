<DOC>
<DOCNO> 260055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur44.html </URL>
<DATE> 2004/08/02/ </DATE>
<TIME> 19.47 </TIME>
<AUTHOR>  </AUTHOR>
<HEADLINE>
Öldürülen Türk şoförün eşi "Kocamın cenazesini istiyorum" dedi 
</HEADLINE>
<TEXT>

     Irak'ta öldürülen Türk şoför Murat Yüce'nin Ankara'daki ailesi büyük acı yaşıyor. 
     Yüce'nin öldürüldüğünün duyulması üzerine, aile yakınları ve komşuları Etlik Şehit Kubilay Mahallesi'ndeki evine gelerek Murat Yüce'nin annesi Makbule Yüce'yi sakinleştirmeye çalıştılar. Yüce'nin kızı Yağmur'un 13 , olayın öğrenilmesinin ardından bir arkadaşına gönderildiği belirtilirken, 7 yaşındaki ikiz çocukları Can ve Cem'in ise olup bitenden habersiz oldukları gözlendi. 
     Murat Yüce'nin eşi Leyla Yüce, acı haberi komşularının televizyonlardan izlediğini, kendisinin ise daha sonra komşularından öğrendiğini söyledi. 
     Leyla Yüce, gözyaşları içinde duygularını şöyle ifade etti 
     ''Eşimin yaşadığını ümit etmek istiyorum, ona ölümü yakıştıramıyorum. Benim kocam böyle ölmeyi hak etmedi. Kötü bir insan değildi. Yarın eşimin doğum günü. Benim yaşadığım acıları hiç kimse yaşamasın. Eşimin cenazesini istiyorum. Son defa soğuk yüzünü göreyim.'' Leyla Yüce, eşiyle son olarak geçen perşembe günü konuştuklarını bildirerek, ''Bana, ayın 15'inde, 16'sında geleceğini söyledi. Bir daha haber alamadık'' diye konuştu. 
     Murat Yüce'nin erkek kardeşi Ferhat Yüce ise olayı televizyondan öğrendiğini söyledi. Sorumluların yakalanmasını istediklerini belirten Yüce, ''Üç tane pırıl pırıl çocuğu vardı. Yazık değil mi bu çocuklara Türkiye Cumhuriyeti cenazemizi alsın'' dedi. 
     Yüce'nin kız kardeşi Gülfer Demirtaş da kardeşinin çalıştığı Bilintur şirketinin kendilerine daha önce hiçbir haber vermediğini bildirdi. Kardeşinin cenazesini isteyen Demirtaş, ''Elin Iraklısının benim kardeşimle ne alıp veremediği var Bu, Türkiye Cumhuriyeti'ne yapılmış bir harekettir. Kardeşim öldüyse cenazesini istiyorum'' diye konuştu. 
     
</TEXT>
</DOC>
