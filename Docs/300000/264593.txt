<DOC>
<DOCNO> 264593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/siyaset/siy01.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerden yine 'eşsiz' davet 
</HEADLINE>
<TEXT>


Genelkurmay Başkanlığı, geçen yılki 30 Ağustos Resepsiyonu'ndaki gibi bir kriz yaşanmaması için eşleri türbanlı olan bakanlara 'eşsiz' davetiye gönderdi 

ELÇİN ERGÜN Ankara 


Hükümet üyelerine geçen yılki 30 Ağustos Resepsiyonu'nda türban krizi yaşanmaması için "eşsiz" davetiye gönderen Genelkurmay Başkanlığı, aynı uygulamayı bu yıl da devam ettirdi. Eşlerinin başı açık olan bakanlara da "eşsiz" davetiye gönderildi. 

Koyu renk kıyafetler 
Hükümet üyelerine gönderilen davetiyede, "Genelkurmay Başkanı Orgeneral ve Bayan Hilmi Özkök, Zafer Bayramı'nın 82. yıl münasebetiyle 30 Ağustos 2004 tarihinde 20.00 - 22.00 saatleri arasında Gazi Orduevi'nde verecekleri resepsiyona teşriflerini rica eder" ifadesine yer verildi. Davetiye zarflarında sadece ilgili bakanın adının yer aldığı görüldü. 
Ayrıca, erkeklerin koyu renk smokin, kadınların da koyu renk elbise giymeleri gerektiği vurgulandı. 

Arınç katılmamıştı 
Geçen yıl üst düzey bürokrat, yabancı misyon şefleri, emekli ve muvazzaf generallerle eski bakanlara resepsiyon için eşli davet yapıldı. Hükümetle TBMM Başkanlık Divanı üyelerine ise sadece kendi isimlerinin bulunduğu davetiyeler gönderildi. 23 Nisan Resepsiyonu'na gelmeyen askerlerin düzenlediği 30 Ağustos Resepsiyonu'na eşsiz davet edilen TBMM Başkanı Bülent Arınç da resepsiyona katılmadı. CHP Genel Başkanı Deniz Baykal da resepsiyona tek katılanlar arasında yer aldı. 


</TEXT>
</DOC>
