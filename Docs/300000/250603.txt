<DOC>
<DOCNO> 250603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur03.html </URL>
<DATE> 2004/06/24/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
NATO Zirvesinde toplu taşıma araçlarının güzergahları değişti 
</HEADLINE>
<TEXT>

     İstanbul Büyükşehir Belediyesi'ne bağlı toplu taşıma araçlarında, NATO Zirvesi dolayısıyla bazı düzenlemeler yapıldı. 
     Buna göre, İETT, güzergahlarında değişiklik yapacak, Taksim-Şişli arası metro çalışmayacak ve İstanbul Deniz Otobüsleri İDO seferleri araçsız olarak gerçekleştirilecek. 
     İstanbul Büyükşehir Belediyesi'nden yapılan yazılı açıklamaya göre, zirve nedeniyle kapatılacak güzergahları kullanan İETT ve özel halk otobüslerinin çalıştırılacağı yollar şöyle 
     - Yeşilköy'den itibaren Sahil Yolu, Sirkeci-Eminönü güzergahı kapatılacağından bu güzergahı kullanan otobüsler Ataköy 5. Kısım'dan hareketle Bakırköy-E-5 Karayolu-Topkapı Millet Caddesi-Aksaray Unkapanı güzergahı ile Eminönü'ne varacak. 
     - Ortaköy-Beşiktaş-Dolmabahçe-Kabataş-Karaköy ve Taksim güzergahı kapalı olacağından boğaz istikametinden gelip bu güzergahı kullanan otobüsler Ortaköy'e kadar çalışacak. 
     - Zincirlikuyu-Barbaros Bulvarı-Beşiktaş-İnönü Caddesi ve Taksim güzergahı kapalı olacağından bu güzergahı kullanan otobüsler Zincirlikuyu-Mecidiyeköy-Şişli güzergahında çalıştırılacak. 
     - Osmanbey-Harbiye-Cumhuriyet Caddesi-Taksim güzergahı kapalı olacağından bu güzergahı kullanan otobüsler, Çağlayan-Piyalepaşa Bulvarı-Kasımpaşa güzergahı ile Eminönü-Beyazıt ve Yenikapı'ya çalıştırılacak. 
     - Taksim Meydanı'nın kapalı olması nedeniyle, Unkapanı yolu ile Taksim'e gelen otobüsler, Eminönü güzergahından ring usulü çalıştırılacak. 
     - Zirve vadisi içerisinde çalışan hatlardaki otobüsler çalıştırılmayacak ve diğer hatlara takviye edilecek. 
     
     METRO VE İDO 
     Açıklamada ayrıca, Taksim-4. Levent hattında hizmet veren metroda, zirve süresince Taksim-Şişli arasında sefer yapılmayacağı, bununla birlikte Şişli-4. Levent arasında ve diğer hatlarda ise normal seferlerin devam edeceği belirtildi. 
     Zirve nedeniyle alınan sıkı güvenlik önlemlerinin kapsama alanına giren İDO'da hızlı feribot seferlerinde değişiklik yapılmayacağı, ancak sahil yolunun araç trafiğine kapatılmasından dolayı feribot seferlerinin araçsız olarak gerçekleştirileceği bildirildi. 
     Yaya yolcular için deniz otobüsü seferlerinin de yapılacağı ifade edilen açıklamada, zirve tarihinde gerçekleşecek boğaz seferlerinde deniz otobüslerinin Beşiktaş İskelesi'ne uğramayacağı kaydedildi. 
     
     SİVAS EMNİYETİ'NDEN İSTANBUL'A NATO TAKVİYESİ... 
     Sivas Emniyet Müdürlüğü, NATO Zirvesi'nde görev yapmak üzere, çoğunluğunu Çevik Kuvvet polisinin oluşturduğu personelini İstanbul Emniyet Müdürlüğü emrine gönderdi. 
     Emniyet yetkililerinden alınan bilgiye göre, NATO Zirvesi süresince alınan güvenlik önlemleri kapsamında, Sivas Emniyet Müdürlüğü, İstanbul'a takviye güvenlik gücü gönderdi. 
     Yetkililer, İstanbul Emniyet Müdürlüğü emrinde NATO zirvesi süresince görev yapacak olan personelin çoğunluğunu, Çevik Kuvvet Şube Müdürlüğü elemanlarının oluşturduğunu söylediler. 
     Yetkililer, Sivas'ın yanı sıra diğer çevre illerden de özellikle yabancı dil bilen rütbeli polislerin destek amacıyla İstanbul'a gönderildiğini kaydettiler. 
     
</TEXT>
</DOC>
