<DOC>
<DOCNO> 286596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/yazar/bila.html </URL>
<DATE> 2004/11/06/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Portekiz izlenimleri 
</HEADLINE>
<TEXT>

Lizbon Brüksel 

Avrupa Birliği yolunda Türkiye'nin kendine en yakın hissettiği ülkenin Portekiz olduğu Dışişleri Bakanı Abdullah Gül'ün aktardığı izlenimlerden de belli oluyor. 
Gül'ün Lizbon'da görüştüğü Portekiz Cumhurbaşkanı Sampaio dahil bütün yetkililer, Türkiye'nin üyeliğine kayıtsız - şartsız destek olacaklarını açıklarken, üye oluncaya kadar başlarından geçen bütün sıkıntılı olayları da Gül'e aktarıp Türkiye'nin "Ya sabır" diyerek hareket etmesini salık vermişler. 
Portekizliler, Avrupa Birliği'ne girerken, neredeyse "deveye hendek atlattıklarını" vurgularken, en çok ağırlarına giden AB koşulunu da şöyle ifade etmişler 
"Bizim müzakere sürecimiz tam 10 yıl sürdü. Biz müzakereleri tamamlayıp üyelik beklerken, AB'nin verdiği karar bizi şoke etti. Dedikleri şuydu Sizin müzakereleriniz tamamlandı ama şimdi üye olamazsanız, İspanya'yı bekleyeceksiniz. İspanya da müzakereleri bitirdikten sonra beraber üye olabilirsiniz. Biz buna çok alındık. Üye olabilmek için 1.5 yıl İspanya'yı bekledik." 
Portekizli yetkililer, AB'ye üyelik sürecinde yaşadıkları deneyimden Türkiye'nin faydalanabileceğini de Gül'e iletmiş durumdalar. 
Portekiz'in Türkiye'ye sempatisi Cumhurbaşkanı Sampaio'dan başlıyor... 
Cumhurbaşkanı Süleyman Demirel, 10 yıl önce Portekiz'i ziyaret ettiğinde Sampaio, Lizbon belediye başkanıymış. Demirel, parlak bir siyasetçi olan Sampaio'ya, "Sen" demiş, "Portekiz'e cumhurbaşkanı olacaksın. Geleceğin parlak. Ben de gelip senin cumhurbaşkanlığı törenine katılacağım." 
Demirel'in öngörüsü doğru çıkmış. 1996'da gelip Sampaio'nun cumhurbaşkanlığı törenine katılmış. Türkiye, daha o zamandan beri Portekiz'in sempatisini kazanmış görünüyor. 

Derviş örneği 
Gül'ün aktardığı bir diğer izlenim ise Kemal Derviş'e olan ilgi. Sosyalist Enternasyonal Başkanı eski Portekiz Başbakanı Guterres, Gül'e, Türkiye'nin her kişi ve kurumuyla 17 Aralık'a kadar lobi yapması gerektiğini belirtirken, Kemal Derviş örneğini vermiş. Guterres, "Derviş, sosyalist grup üzerinde çok etkili oluyor. Konuşmaları olumlu yankı buluyor. Bizim grubu etkiliyor. Ancak son zamanlarda partisi içindeki sorunlar nedeniyle biraz uzak duruyor. Sosyalist grupla temasını yoğunlaştırsa Türkiye için iyi olur" demiş. 
Başta Dışişleri Bakanı Gül olmak üzere Türk heyetini Lizbon'da en çok etkileyen Gülbenkyan Müzesi oldu. Ağahan ödüllü müze gerçekten bir hazine değerinde. Özellikle İznik çinileri bütün heyeti hayran bıraktı. Nadir çini örnekleri ve tablolarıyla dünyanın sayılı müzelerinden biri Gülbenkyan Müzesi. Yılda 120 bin turistin ziyaret ettiği müze, Lizbon yerine İstanbul'da da olabilirmiş, eğer bürokratik engeller olmasa. Gül, Gülbenkyan'ın öyküsünü hayıflanarak şöyle aktardı 
"Osmanlı'nın son dönemlerinde petrol zengini olan Ermeni bir vatandaşımız Gülbenkyan, bu eserleri kişisel çabalarıyla toplamış. Londra'da da bir süre yaşamış, sonra Paris'e gelmiş. Amerika'ya gitmek üzere de Lizbon'a geçmiş. Lizbon'u İstanbul'a benzettiği için etkilenip burada kalmış ve daha sonra serveti ve eserleriyle birlikte İstanbul'a gelmek istemiş. 1940'larda 50'lerin başında Türkiye'ye dönmek için başvurmuş. O zaman 2.5 milyar dolar değerindeki bu müzedeki eserleri de İstanbul'a getirip müzeyi orada kurmak istemiş. Ama Türk hükümeti Gülbenkyan'dan, çok yüksek ithal vergisi ödemesini talep etmiş. Bunun üzerine de, Gülbenkyan, müzeyi Lizbon'a kurmuş." 
Gül, Türkiye'nin bu kararını vizyonsuzluk olarak görüyor ve bu eserlerden mahrum kalma pahasına verilen kararı eleştiriyor. 

Korutürk'e övgü 
Gül'ün bir izlenimi de Lizbon Büyükelçimiz Zergün Korutürk'ün başarılı girişimlerinin çok olumlu sonuçlar verdiği yönünde. "Doğrusu" diyor Gül, "Bütün temaslarında Büyükelçimiz Sayın Korutürk'le ilgili çok övgü dinledim. Örneğin, Türk - Portekiz İş Konseyi Başkanı Kerim, Bayan Korutürk'e 'patronum' diyor. Bizi sürekli çalıştırıyor. Hiç boş bırakmıyor." 
Gül, Avrupa'daki büyükelçilerimizin aktivitelerinin AB sürecinde Türkiye için çok önemli olduğunu vurgulayarak, Lizbon Büyükelçimizi örnek gösteriyor. 
Portekiz'den Belçika'ya geçtiğimizde Gül, Brüksel'de beklentisini gazetecilerin önünde tekrarlıyor 
"Tam üyelik perspektifine açık, hiçbir politik koşul ve hile taşımayan 2005'te müzakerelerin başlayacağına ilişkin temiz bir karar..." 



</TEXT>
</DOC>
