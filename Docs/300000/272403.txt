<DOC>
<DOCNO> 272403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo33.html </URL>
<DATE> 2004/09/16/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Egaleo-Gençler maçında Türk bayrağı indirildi 
</HEADLINE>
<TEXT>

     UEFA Kupası 1. tur ilk maçında, Yunanistan'ın FC Egaleo takımı ile karşılaşacak Gençlerbirliği'nin, Atina'da yapacağı maç öncesinde statta Türk bayrağı krizi yaşandı. 
     Kale arkasındaki bayrak direğinde bulunan Türk bayrağı, bazı fanatik Yunan taraftarlarca indirilince, Gençlerbirliği yönetimi bayrağın göndere çekilmemesi halinde maça çıkmayacakları uyarısında bulundu. 
     Atina'ya Geçlerbirliği kafilesi ile birlikte gelen Türkiye Büyük Millet Meclisi Başkan Vekili Sadık Yakut, Mardin Bağımsız Milletvekili Süleyman Bölünmez ve Gençlerbirliği Kulüp Başkanı İlhan Cavcav, yetkililerle görüşerek, Türk bayrağının tekrar göndere çekilmesini istediler. Bunun üzerine, Türk bayrağı tekrar göndere çekildi ve Gençlerbirliği sahaya çıktı. Böylece bayrak krizi aşılmış oldu. 
     
     İndirinler yakalandı 

     Gençlerbirliği'nin, Yunanistan'ın FC Egaleo takımıyla UEFA Kupası 1. turunda yapacağı ilk maç öncesinde, Türk kafilesinden yöneticilerin, yaklaşık 1 saat süreyle stada alınmayarak otobüste bekletilmeleri, kırmızı-siyahlıların tepkisine yol açtı. 
     -Yunan polisi, Türk bayrağını direkten indiren taraftarları yakalayarak gözlem altına aldığını açıkladı. Gençlerbirliği yöneticilerine konuyla ilgili bilgi veren emniyet yetkilileri, olayı gerçekleştirenlerin Yunanlı olmadığını, Yunanistan'dan sığınma hakkı alan Ortadoğu kökenli kişiler olduğunu ifade ettiler. 
     -Tarihinde ilk kez bir Avrupa Kupası maçına çıkan FC Egaleo'nun taraftarları maça fazla ilgi göstermedi. 17 bin kişilik Apollon Rizoupolis Stadı'nın büyük bir bölümü boş kaldı. Yunanlı taraftarlar, stadın ancak yarısını doldurabildiler. 
     -Gençlerbirliği'nde sakat olan Ali Tandoğan ve Erkan Atina'ya getirilmezken, sakatlıktan yeni kurtulan Mustafa Özkan yedek soyundu. 
     
</TEXT>
</DOC>
