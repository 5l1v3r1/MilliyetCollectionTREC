<DOC>
<DOCNO> 251069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sondun21.html </URL>
<DATE> 2004/06/26/ </DATE>
<TIME> 22.51 </TIME>
<AUTHOR>  </AUTHOR>
<HEADLINE>
Irak'ta militanlar 3 Türk'ü kaçırdı... 
</HEADLINE>
<TEXT>

     El Cezire televizyonu, Irak'ta militanların 3 Türk'ü kaçırdığını duyurdu. 
     El Cezire, Ürdün asıllı militan Ebu Musab El Zarkavi yandaşlarının Irak'ta 3 Türk işçisini kaçırdığını bildirdi. 
     
     Türk Şirketler çekilmemesi durumunda başları kesilecek 

     Irak'ta 3 Türk işçisini kaçıran Ürdün asıllı militan Ebu Musab El Zarkavi'ye bağlı militanlar, ABD Başkanı George W. Bush'un Türkiye ziyaretini kınayan büyük gösteriler yapılması çağrısı yaptı. 
     El Cezire televizyonuna yazılı açıklama gönderen militanlar, Türk şirketlerinin Irak'tan çekilmemesi halinde ''72 saat içinde Türklerin kafasını kesme tehdidinde'' bulundu. 
     Televizyon kanalı, militanların uyarısının ve 3 Türk'ün Türkçe adlarını ve Irak'ta ne iş yaptıklarını söylerken gösteren bir video kaset yayınladı. 
     El Zarkavi'nin Tavhid ve Cihad Tugayları örgütüne üye militanlar, ''Müslüman Türk halkının İslam'ın düşmanı Bush'un Türkiye ziyareti aleyhine büyük gösterilen yapmaları ve Türk şirketlerinin Irak'ta Amerikan birlikleri ile iş yapmayı bırakmaları talebinde bulunmaları'' çağrısı yaptı. 
     Militanlar açıklamada, Türkiye'nin taleplerini yerine getirmemesi durumunda rehinelerin kafaları kesilerek cezalandırılacağını kaydetti. 
     El Cezire televizyonunda gösterilen bir video kasette, iki maskeli adamın önünde oturan 3 kişi ellerinde pasaportlarını tutuyor. 
     Kasette, rehinelerin ne zaman kaçırıldığı veya nerede çalıştıkları anlaşılmıyor. Bağdat'taki Türk yetkililer, rehinelerin 2 gün önce kaçırıldığını sanıyor. 
     
</TEXT>
</DOC>
