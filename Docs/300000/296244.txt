<DOC>
<DOCNO> 296244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko32.html </URL>
<DATE> 2004/12/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Uluslararası piyasalarda doların yönü tartışılıyor... 
</HEADLINE>
<TEXT>

     Uluslararası döviz piyasasında önemli paralar karşısında geçen hafta ve bu hafta başında rekor seviyelere geriledikten sonra biraz toparlanan dolardaki düşüş trendinin son bulup bulmadığı tartışılıyor. 
     Son 2 günkü toparlanışının ardından bugünü hareketsiz geçiren euro dolar paritesi son işlemlerde 1.3330 seviyesinde bulunuyor. Diğer önemli paralardan Japon Yeni karşısında da sakin görünen dolar, 104.06 yenden satılıyor. 
     Avustralya ve Kanada merkez bankalarının hafta başında faiz oranlarını değiştirmeme kararı almasıyla ABD merkez bankası FED'in gelecek haftaki toplantısında yıl içinde 5'inci kez çeyrek puanlık faiz artırımına gideceği beklentisi, uluslararası piyasada dolar satışının kısmen azalmasında etkili olmuştu. 
     Rekor cari ve dış ticaret açıklarına rağmen ABD ekonomisinin Japonya ve Avrupa gibi rakip ekonomilere kıyasla daha iyi performans göstereceği tahminleri, yaklaşan faiz artırımı ihtimaliyle doların son kayıplarını geri alabileceği umudunu güçlendirmişti. 
     Uluslararası döviz piyasasındaki son gelişmeleri özetleyen yatırım bankası ABN AMRO analistlerinden Aziz McMahon, ''Güçsüz doların, diğer ülkelerin faiz artırımına giderek büyümelerini kontrol altında tutma aracını elinden aldığı görüşü dün piyasalarda hakimdi. Bugün ise Avustralya'dan gelen güçlü istihdam verileriyle bu görüş sorgulanmaya başlandı'' şeklinde konuştu. 
     
     NEFESLENMEK İÇİN Mİ DURDU 

     Doların kalıcı bir toparlanma gösteremeyeceğini belirten Mellon Bank döviz analisti Ian Gunner, ''Doların hızlı gerilemesinde bir düzeltme riski bulunuyordu. Bu da dün gerçekleşmiş oldu. Fakat bunun için tek gün yeterli olmayabilir. Euroya yönelişin sonu gelmişe benzemiyor'' değerlendirmesinde bulundu. 
     Bank of America'nın yatırımcılara gönderdiği bilgi notunda ''dolardaki toparlanmanın fazla uzun boylu olmasını beklemiyoruz'' ifadesinin yer alması, yıl sona ererken mali kuruluşların açık pozisyonlarını kapatmak istediği iddialarıyla birleşince piyasalarda dolardaki gerilemenin süreceği beklentisi güç kazanıyor. 
     Royal Bank of Scotland döviz analistlerinden Luke Waddington ise euronun yıl sonunda 1.36 doları geçebileceğini, fakat bu hareket için biraz güç toplayacak zamana ihtiyaç duyduğunu kaydediyor. 
     Doların son rekor gerilemesinde merkez bankalarının müdahale etmediğine dikkat çeken analistler, rezerv değiştirme yerine bundan sonraki işlemlerde euro ağırlığının artırılmasının tercih edilebileceğini belirtiyor. 
     
     ''ASYA EURO CİNSİ YATIRIMLARINI ARTIRIYOR'' 

     Bu görüşü destekleyen açıklama, Fransa Hazine Genel Müdürü Xavier Musca'dan geldi. 
     ''Merkez bankalarının döviz rezervlerini euroya çevirdiğine yönelik bir bulgu yok. Fakat Asya merkez bankaları yeni yatırımlarını ağırlıklı olarak euro cinsinden gerçekleştiriyor'' diyen Musca, uzun vadede Avrupa ekonomisi ve tasarrufunun önemi düşünüldüğünde euro ağırlığının artmasının doğal olduğunu belirtti. 
     Merkez bankası rezervlerinin kısa zaman içinde euroya döndürülmesinin arzulanıp arzulanmadığının sorulması üzerine de Musca, böyle bir gelişmeyi tercih etmeyeceklerini ifade etti. 
     
     RUSYA MERKEZ BANKASI REZERVLERİMİZDEKİ DOLAR PAYINI DÜŞÜREBİLİRİZ 

     Rusya Merkez Bankası Başkanı Sergei Ignatyev, döviz rezervi dağılımını değiştirerek yüzde 70 olan dolar payını düşürebileceklerini söyledi. 
     Rusya Federasyonu meclisi Duma'da konuşan Ignatyev, ''Döviz rezervlerimizin yüzde 70'ini dolar, yüzde 25'ini euro ve kalan yüzde 5'ini diğer ülke paraları. Uluslararası döviz piyasasındaki gelişmeleri yakından takip ediyoruz. Henüz alınmış bir karar yok ancak rezervlerimizde doların payını değiştirebiliriz'' açıklamasında bulundu. 
     Doların hızlı değer kaybını endişeyle izlediklerini belirten Ignatyev, rezerv yapısında hızlı bir değişiklik olmayacağını sözlerine ekledi. 
     Rusya'nın altın ve döviz rezervleri, kasım ayında 10 milyar dolar artışla 117.5 milyar dolara ulaştı. Petrol fiyatlarındaki artıştan olumlu etkilenen ülkenin rezervleri 2004 başında 77 milyar dolar seviyesindeydi. 

     
</TEXT>
</DOC>
