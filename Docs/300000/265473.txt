<DOC>
<DOCNO> 265473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/soneko10.html </URL>
<DATE> 2004/08/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Temmuz sonunda köprülerden 74.4 trilyon lira gelir sağlandı... 
</HEADLINE>
<TEXT>

     İstanbul boğaziçi köprüleri para basmaya devam ediyor. Temmuz ayı sonu itibari ile her iki köprüden geçiş yapan araçlardan 74.4 trilyon lira gelir elde edildi. 
     Karayolları Genel Müdürlüğü'nün verilerine göre, 2004 yılı Temmuz ayı sonu itibari ile İstanbul Boğaziçi köprüsünü kullanan 38 milyon 382 bin 994 araç gişelere 34 trilyon 108 milyar 897 bin lira gelir bırakırken, aynı dönemde Fatih Sultan Mehmet köprüsünden geçiş yapan 38 milyon 265 bin 650 araçtan da ise 40 trilyon 337 milyar 330 milyon lira gelir elde edildi. 
     Söz konusu dönemde her iki köprüden çift yönlü olarak geçiş yapan araç sayısı ise 76 milyon 648 bin 644 oldu. 
     
     ZAM SONRASI VERİLER 
     Zamlı geçiş ücretlerinin uygulandığı 1 Temmuz ile 31 Temmuz tarihleri arasında her iki köprüden geçiş yapan araç sayısı bir önceki aya göre artış gösterdi. Haziran ayında 1. Boğaziçi köprüsünden 5 milyon 675 bin 48 araç geçiş yaparken, araç sayısı 45 binin üzerinde artış göstererek Temmuz ayında 5 milyon 721 bin 28 adete yükseldi. 
     Yine Temmuz ayında Fatih Sultan Mehmet köprüsünden 6 milyon 77 bin 2 adet araç geçiş yaparken, bu köprüden Haziran ayında ise 5 milyon 943 bin adet aracı geçiş yapmıştı. Böylece yapılan zamma rağmen mevsimsel olarak Fatih Sultan Mehmet köprüsünden geçiş yapan araç sayısı da bir önceki aya göre 134 bin adet daha fazla gerçekleşmiş oldu. 
     Geçiş ücretleri ile kamuya önemli bir finansman kaynağı sağlayan Boğaziçi köprülerinden bu yıl sonuna kadar 200 trilyon liralık bir gelir elde edilmesi planlanıyor. Paralı otoyollarla birlikte bu yılı toplam gelirinin de 300 trilyon lira civarında gerçekleşmesi beleniyor. 
     
</TEXT>
</DOC>
