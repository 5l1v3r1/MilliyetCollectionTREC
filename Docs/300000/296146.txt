<DOC>
<DOCNO> 296146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/yazar/sazak.html </URL>
<DATE> 2004/12/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Brüksel Notları 1 
</HEADLINE>
<TEXT>
Borrell ve Kürtler 

Avrupa Parlamentosu'nda gündem Türkiye. 17 Aralık öncesi Brüksel'deki diplomatik trafik ve sivil toplum etkinlikleri Ankara ve İstanbul'un önüne geçmiş durumda. 
Hafta başında İtalyan parlamenterler Emma Bonino ile Marco Panella'nin girişimiyle Liberal ve Demokratik İttifak Grubu'nca düzenlenen 'Türkiye ve AB Tarihsel Seçimin Nedenleri' konulu konferansı izledik. İki gün süren uluslararası konferansa akademisyen, gazeteci ve parlamenterlerin yanı sıra, 17 Aralık kararına odaklanan çok sayıda gözlemci de katıldı. 
Ankara'da gerilimi yükselten Hollanda çıkışlı karar taslağı da, Brüksel'deki konferans sırasında kulislere yansıdı ve son günkü 'kapanış oturumu'nun önemini artırdı. 
Türkiye'de zirve öncesi havayı ağırlaştıran 'gri bulutlar'a karşın, Avrupa Parlamentosu'ndaki beklenti, 2005'in ikinci yarısında -Ekim takvimi veriliyor- müzakerelere başlanacağı yönünde. 
Brüksel'deki konferansın 'kapanış oturumu'nda net mesajlar verildi. 
Türkiye'den dönen Avrupa Parlamentosu Başkanı Josep Borrell, Avrupa Sosyalist Grup Başkanı Johannes Swoboda, Yeşiller Grubu Başkanı Daniel Cohn-Bendit, müzakerelere başlanmasından yana olduklarını ilan ettiler. Avrupa Parlamentosu'nda Hıristiyan Demokratlar dışında, 2005 takvimi konusunda uzlaşıya varıldığı anlaşılıyor. 
Ancak liderler zirvesinde yeni şartlara dayalı bir öneri metni çıkması halinde, AKP hükümetinin 'ucu açık' olacağı artık büyük ölçüde kesinleşen formülü kabul edip etmeyeceği belli değil. Ankara'nın çıkacak kararı kamuoyuna nasıl sunacağı ve toplumun bunu nasıl algılayacağı üzerinde de soru işaretleri var. 
Avrupalı siyasetçiler de bunun farkında. 
Avrupa Parlamentosu Başkanı Josep Borrell, Türkiye izlenimlerini anlatırken, "Avrupa Parlamentosu'nda müzakerelere başlanması için evet diyeceğiz. Türkiye'nin şunu bilmesi lazım. Evet derken, hayırı düşünmeyeceğiz. Uzun ve zor bir müzakere sürecini de içerse kararımız evet olacaktır" dedi. Borell, ziyareti öncesinde yaptığı 'Kürdistan' gafının yol açtığı tepkilere değinirken, tartışmalara neden olabilecek yeni bir değerlendirme yaptı "Kürt halkı bir milli birliğin içinde bulunurken, bir kişi çıkıp da ben bu devlete ait olmak istemiyorum derse ve İspanya'da bunu söylemek nasıl ki ülkenin birliğinin kırılması anlamına gelmezse Türkiye'de de demokratik ve barışçı bir şekilde bu tür görüşler ifade edilebilmelidir." 
Borrell'e göre AB üyeliği 'demokrasi, özgürlükler ve refaha yönelik bir çıpa'dır. İspanya, 1970'lerde benzer tartışmaları yaşadıktan sonra AB çıpasıyla ilerlemenin yolunu açmıştır. Brüksel izlenimlerini yarın da sürdüreceğiz. 



</TEXT>
</DOC>
