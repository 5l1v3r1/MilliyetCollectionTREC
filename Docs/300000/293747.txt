<DOC>
<DOCNO> 293747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun37.html </URL>
<DATE> 2004/12/01/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Erdoğan'dan 'Yılın Avrupalısı' ödülüne altyazılı teşekkür 
</HEADLINE>
<TEXT>

     Başbakan Recep Tayyip Erdoğan'ın, ''The European Voice'' dergisi tarafından ''Yılın Avrupalısı'' ödülüne layık görülmesi, AB çevrelerinde, ''Türkiye'nin Avrupalılığının yeni bir kanıtı'' olarak değerlendirildi. 
     İngiltere'de yerleşik ''The Economist'' grubu bünyesinde Brüksel'de yayınlanan ''The European Voice'' dergisinin çeşitli alanlarda Avrupa'da 2004 yılında kamusal alanda öne çıkan ve Avrupa gündemini şekillendiren şahsiyetleri belirlemek amacıyla düzenlediği seçimin ödül töreni dün gece yapıldı. 
     Elektronik posta, faks ve mektup yoluyla gönderilebilen okur oylarıyla yapılan seçim sonucunda ''Yılın Avrupalısı'' ödülü, Başbakan Erdoğan'a verildi. 
     Ödülü, Erdoğan adına törene katılan AK Parti Genel Başkan Yardımcısı Şaban Dişli alırken, Başbakan Erdoğan'ın ödülü kabul konuşması, salondaki dev ekranlardan izleyicilere İngilizce altyazılı olarak gösterildi. 
     Erdoğan, konuşmasında, ''Yılın Avrupalısı'' ödülünün sadece şahsına değil tüm Türk milletine verilmiş addettiğini belirterek, şunları söyledi 
     ''İki yılı aşkın süre önce AK Parti'nin iktidara gelmesiyle birlikte Türk milleti Cumhuriyetimizin ilk döneminden sonraki en önemli modernleşme hamlesini başlatmıştır. Böylece, çok kısa sürede hiç kimsenin beklemediği, tahmin etmediği süratle Türkiye'nin yasalarında radikal değişiklikler yapıldı. Bu yasaların etkin bir şekilde uygulanmasına başlandı. Türkiye'nin ekonomisi dünyanın en hızlı kalkınan ekonomilerinden biri haline getirildi. Türk milleti ve hükümetiyle Atatürk'ün açtığı modernleşme yolunda ne kadar hızlı mesafe kat edebileceğini bütün dünyaya gösterdi. Osmanlı'dan miras tolerans kültürü toplumda yeniden egemen oldu.'' ''Türkiye artık geleceğe güvenle ve inançla bakan dinamik bir Avrupa ülkesidir'' diyen Erdoğan, sözlerini şöyle sürdürdü 
     ''Biz Türkler bin yılı aşkın süredir Avrupa'da ve Avrupalılarla birlikte yaşıyoruz. Öteden beri bizim için modernleşmenin doğal bir anlamı, Avrupa'nın siyasi ve iktisadi yapılarıyla bütünleşmek olmuştur. Avrupa Konseyi'nin kurucu üyelerinden biri olan Türkiye, Avrupa Birliği'ne de üye olmak yolunda ilerlemektedir. 
     Avrupa Birliği, 1999 Aralık ayında Türkiye'yi birliğe üye olması mukadder bir ülke olarak ilan etmiştir. Partimizin iktidarı devraldığı dönemde, 2002 Aralık ayında yine Avrupa Birliği siyasi kriterleri yerine getirdiği takdirde ülkemiz ile katılım müzakerelerine gecikmeksizin başlama kararı almıştır. 
     Bugün siyasi kriterleri yerine getirdiği Avrupa Birliği Komisyonu'nca tescil edilmiş bir ülkenin Başbakanı olarak sizlere hitap ediyorum. Bu başarının sağlanmasında en büyük pay milletimizin eksiksiz desteği olmuştur. Parlamentomuz ve muhalefet, bu beklenilmez derecede etkili reform hareketinin gerçekleşmesinde büyük katkı yapmışlardır. Türkiye Büyük Millet Meclisi'ne ve muhalefete bu vesileyle şükranlarımızı sunuyorum. Ayrıca, bize sağladıkları destek ve işbirliği için Avrupa Birliği Komisyonu ve Avrupa ülkelerine teşekkür ediyorum.'' Erdoğan, şöyle devam etti 
     ''17 Aralık günü Avrupa Birliği Konseyi Türkiye ile katılım müzakerelerine başlama tarihini belirleyecektir. 17 Aralık'ta Avrupa Birliği Konseyi'nin alacağı kararın, daha önceki kendi kararlarına ve Avrupa Birliği Komisyonu'nun tavsiyesine uygun, olumlu, ayrımcılığa mahal vermeyen, müzakere sürecinin sürdürülebilirliğini garanti eden ve müzakerelerin 2005 yılının ilk yarısı içerisindeki kesin bir tarihte başlayacağını ilan eden bir karar olmasını, hem hükümet hem millet olarak bekliyoruz. 17 Aralık günü Avrupa Birliği'nin ahde vefa sınavını başarıyla geçeceğine eminiz. 
     Katılım müzakereleri sürecinin kolay ve kısa olmayacağının bilincindeyiz. Ancak Türkiye, modernleşme azmi ve hamlesi içinde bir ülke olarak katılım müzakereleri sürecine başlamaya hazırdır. Avrupa Birliği ile işbirliği halinde bu süreci mutlu bir sona ulaştıracağımıza inanıyoruz. 
     Türkiye'nin Avrupa Birliği ile bütünleşmesi, Avrupa'yı din ve ırk temelinde bölmek isteyenlere karşı verilecek en iyi cevap olacaktır. Türkiye'nin Avrupa Birliği ile bütünleşmesi sadece Avrupa'da değil, bütün dünyada yakından izlenen bir konudur. 
     Türkiye'nin Avrupa Birliği'ne katılmasıyla birlikte Avrupa, medeniyetlerin çatıştığı değil, uzlaştığı ve barıştığı bir kıta olduğunu bütün dünyaya gösterecektir. 
     European Voice okurlarının Türkiye Cumhuriyeti Başbakanını 'Yılın Avrupalısı' olarak seçerken bu mesajı bütün dünyaya iletmek istediklerini düşünüyor, kendilerine tekrar teşekkür ediyorum.'' Başta Avrupa Parlamentosu olmak üzere, AB kurumlarından üst düzey kişilerin katıldığı ve AP'nin eski Başkanı Pat Cox tarafından sunulan ödül töreninde, AB Komisyonu Başkan Yardımcısı ve Sanayi ile İşletmelerden sorumlu Komiser G. Verhuegen ''Yılın Komiseri'', Avrupa Halk Partisi AP Grup Başkanı H.G. Pöttering ''Yılın Avrupa Parlamenteri'', İrlanda Başbakanı Bertie Ahern ise ''Yılın Devlet Adamı'' ödüllerine layık görüldü. 
     
</TEXT>
</DOC>
