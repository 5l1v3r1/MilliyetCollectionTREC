<DOC>
<DOCNO> 294407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun36.html </URL>
<DATE> 2004/12/03/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Erdoğan Wall Street Journal'a konuştu Oyun oynanırken kural değişmez 
</HEADLINE>
<TEXT>

     Başbakan Erdoğan ABD'de ekonomi ve iş çevrelerine hitap eden Wall Street Journal gazetesine verdiği demeçte, Avrupa Birliği'nde AB bazı çevreler tarafından önerilen ''özel ya da imtiyazlı ortaklık'' teklifinin kabul edilemez olduğunu belirterek, ''oyun oynanırken kuralları değiştiremezsiniz'' dedi. 
     Başbakan Erdoğan'ın tam üyelikten başka herhangi bir seçeneği kabul etmeyeceğini söyleyerek, 16-17 Aralıkta toplanacak AB ülkeleri liderleri üzerindeki baskısını artırdığını yazan gazete, Türkiye'nin büyük ve stratejik açıdan önemli bir Müslüman ülke olduğuna dikkati çekti. 
     AB'nin 25 üyesinden bazılarının ve Avrupa Parlamentosu'nun AB'den bir iyi niyet görebilmesi için Türkiye'nin yapması gereken hala çok şey bulunduğunu belirttiğini kaydeden gazete, özellikle Kıbrıs'ta taviz verilmesi üzerinde durulduğunu ifade etti. Ancak gazete, bu konuda Başbakan Erdoğan'ın, ''17 Aralıka kadar herhangi bir yeni şarta kapalıyız. Yapılması gereken ne varsa yaptık'' dediğini belirtti. 
     AB liderlerinin 17 Aralıkta Türkiye ile üyelik müzakeresine başlayıp başlamama konusunda karar vereceğini belirten Wall Street Journal, çok az insan dışında kimsenin üyeliğin 2015'ten önce gerçekleşmesini beklemediğini ifade etti. 
     ABD'nin, NATO müttefiki Türkiye'nin AB üyeliğini İslam dünyasına bir demokratik Müslüman gücün Batı kurumları içinde yer alabileceğini göstereceğine olan inançla güçlü bir şekilde desteklediğini de hatırlatan gazete, Başbakan Erdoğan'ın da ''Türkiye'nin AB ile birleşmesi sadece Ortadoğu'da değil, tüm İslam dünyasında yeni bir atmosfer yaratacaktır... Türkiye önemli bir köprü, önemli bir katalizördür'' dediğini yazdı. 
     Başbakan Erdoğan'ın, Türkiye'nin AB üyeliği konusundaki yeterliliğini sorgulayan herhangi bir AB liderini özellikle suçlamaktan kaçındığını ifade eden Wall Street Journal, Türkiye'ye tam üyelik yerine imtiyazlı bir ortaklık önerisinde başı Fransa'nın çektiğini kaydetti. Diğer bazı AB üyeleri gibi Fransa'nın da, AB'nin ortalama kişi başına gelirinin dörtte birine sahip olan Türkiye'nin 70 milyonluk büyük ve yoksul bir nüfusa sahip olmasından ve laik olmasına rağmen Müslümanlığından endişe duyduğunu belirtti. 
     Şu ana kadar Türkiye'de piyasaların, bazı koşullara bağlayarak da olsa AB'nin Türkiye ile müzakerelerin başlamasına ''evet'' diyeceğini düşündüğünü yazan gazete, borsadaki hisse senetlerinin ve Türk lirasının değerinin rekor seviyeye çıktığını kaydetti. Gazete, Başbakan Erdoğan'ın da bu konuda tam anlamıyla iyimser olduğunu belirtti. 
     
</TEXT>
</DOC>
