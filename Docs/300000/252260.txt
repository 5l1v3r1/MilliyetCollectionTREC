<DOC>
<DOCNO> 252260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur23.html </URL>
<DATE> 2004/07/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Mahkemede oğlunu öldürdüğünü itiraf etti 
</HEADLINE>
<TEXT>

     Eskişehir'de kira ve bakkal borcunu ödemek için cep telefonunu alıp satmak isteyen ağabeyini öldürdüğü iddia edilen gencin annesi, ikinci duruşmada cinayeti üstlendi. 
     Ağır Ceza Mahkemesi'nde görülen duruşmada, tutuklu sanık Mustafa Atak 25 ile tutuksuz yargılanan annesi Ayşe Sarıtaş 64 hazır bulundu. Mahkeme heyeti, savcının iddianameyi okumasının ardından tutuksuz sanık Ayşe Sarıtaş'tan savunma yapmasını istedi. 
     Ayşe Sarıtaş, olay günü çocukları Mustafa Atak ile Hasan Hüseyin Atak'ın 43 bakkal ve kira borcu meselesi yüzünden tartışmaya başladıklarını, bu sırada büyük oğlu Hüseyin'in kendisine vurduğunu anlattı. 
     Kavga eden çocuklarını ayırmak isterken şuurunu kaybedip eline aldığı bıçakla oğlu Hüseyin'i bıçakladığını itiraf eden Ayşe Sarıtaş, ''Amacım oğlumu bıçaklamak değil, korkutmaktı'' dedi. 
     Mahkeme heyeti, akli dengesinin yerinde olup olmadığının belirlenmesi için Ayşe Sarıtaş'ın Devlet Hastanesi'ne gönderilmesine ve tutuksuz yargılanmasının devamına karar verdi. Mahkeme ayrıca, sanık Mustafa Atak'ın tutukluluk halinin devam etmesine karar vererek, duruşmayı erteledi. 
     Ömerağa Mahallesi'nde Mayıs 2004'te, Mustafa Atak, kira ve bakkal borcunu ödemediği için tartıştığı ağabeyi Hasan Hüseyin Atak'ı bıçakla öldürdüğü iddiasıyla tutuklanmıştı. Atak, ilk duruşmada, ağabeyini, mahkemeye gelmeyen annesi Ayşe Sarıtaş'ın öldürdüğünü iddia etmişti. 
     
</TEXT>
</DOC>
