<DOC>
<DOCNO> 279733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko31.html </URL>
<DATE> 2004/10/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Arie de Geus Kapitalist dönem artık sona erdi, Marx dönemine girdiniz 
</HEADLINE>
<TEXT>

     London Business School Misafir Öğretim Görevlisi Arie de Geus, ekonomik açıdan artık dünyada kapitalist dönemin sona erdiğini belirterek, ''Kritik faktör artık insan. Siz artık 21. yüzyılda Karl Marx dönemine girdiniz'' dedi. 
     İstanbul Sanayi Odası tarafından düzenlenen 3. Sanayi Kongresi'nin ikinci gününde, ''Rekabet Gücünün Dünü ve Bugünü'' başlıklı konuşma yapan Geus, günümüzde yeni ekonomiden bahsedildiğini, teknoloji, iletişim gibi sözcükler kullanıldığına işaret ederek, ''Hiç ders kitaplarında ekonominin teknoloji ile tanımlanamayacağını okumuş muydunuz . Hiçbir ekonomi teknoloji ile tanımlanamaz'' diye konuştu. 
     2. Dünya Savaşı sonrası ABD'nin sağladığı Marshall yardımları ile Avrupa'da yeni bir dönemin başladığını, 50 yıl boyunca Avrupa'da büyüme kaydedildiğini, 50 yılda Avrupa'da GSMH yüzde 600 büyürken, nüfusta pek artış kaydedilmediğini anlatan Geus, bu dönemde tasarrufta da büyük artışlar görüldüğünü bildirdi. 
     Avrupa'da her yıl yüzde 20-30, ABD'de yüzde 10-12, Japonya'da yüzde 30-40 tasarruf yapıldığını aktaran Geus, emeklilik fonları, yatırım fonları gibi kurumsal nitelikteki bu fonların 20. yüzyılın sonunda inanılmaz rakamlara ulaştığını söyledi. 
     ABD'deki bankacılığın topladığı tasarrufların 5 trilyon doları, fonların da 7 trilyon doları bulduğunu belirten Geus, 20. Yüzyıl sonunda kurumsal ve bireysel tasarruf olarak 12 trilyon dolar biriktiğini, en az 1 milyon dolara sahip kişileri ifade eden varlıklı kişilerin de 28.8 trilyon dolara sahip olduğunu bildirdi. 
     Daha önce bu tasarrufların dolaşımı çok yavaş iken, 10 bin doların Rotterdam'dan Londra'ya transferi birçok onay merciinden geçtikten sonra 3 hafta süre alırken, bugün 3 saniyede gerçekleştiğini kaydeden Geus, ''Dünyada korkunç bir tasarruf stoğu var ve trilyonlarca dolar, 3 saniyede dünyanın bir ucundan öbür ucunu 3 saniyelik hızla dolaşıyor'' dedi. 
     Bu gelişme sonucu 1980'li yılların başında sermaye piyasalarının satıcı olmaktan çıkıp alıcı olmaya başladığını, kredi talep edenlere ''bir hafta bekleyin, sizi ararız'' denilirken, bugün minimum kredi değerini kanıtlayanların bol bol para bulduğunu belirten Geus, ''Kapitalist dönem artık sona erdi. Bunu siyasi anlamda söylemiyorum, ekonomik olarak söylüyorum. Sermayenin hakim olduğu dünya düzeni artık kapandı'' diye konuştu. 
     
     YETENEK SAVAŞLARI 

     Günümüzde kritik faktörün artık insan olduğunu vurgulayan Geus, beyin açısından zengin, sermaye açısından fakir yeni şirket kategorisinin oluştuğunu, yazılım, danışmanlık, bilgi teknolojileri, hatta elle hizmet veren bu kuruluşların defterlerinde kaydedilmeyen varlığın insanlar olduğunu, bilanço değerleri ile borsa piyasa değerleri açısından büyük farklar bulunduğunu anlattı. 
     Şirket yöneticilerine ''en yetenekli insanları toplayın, en iyi şekilde değerlendirin'' önerisinde bulunan Geus, şöyle devam etti 
     ''Siz artık 21. yüzyılda Karl Marx dönemine girdiniz. Esas varlığın bilançoda görülmediği dönemde yaşıyorsunuz. Dünyada bir savaş devam ediyor, yetenek savaşları. Büyük şirketler dünyanın her tarafında yetenek peşinde. Şirketler de daha fazla para vererek yetenekle insanları elde tutmaya çalışıyorlar.'' Sermaye tabanlı olarak imalat sanayine yoğunlaşma halinde bekleyen Çin, Hindistan tehlikelerine işaret eden Geus, dünyanın en büyük şirketlerini ülkeye çeken İrlanda tecrübesine dikkat çekerek, bu seçenek üzerinde durulabileceğini belirtti. 
     
</TEXT>
</DOC>
