<DOC>
<DOCNO> 282786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur19.html </URL>
<DATE> 2004/10/23/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Sahte haritayla dolandırdılar... 
</HEADLINE>
<TEXT>

     Konya'nın Beyşehir İlçesi'nde, bahçesinde kazı yaptıkları köylüyü, ''tarihi eser çıktı'' diyerek 5 bin dolarını alıp kaçan 4 kişi yakalandı. 
     Alınan bilgiye göre, Harun A, Selahattin A, Adem T. ve Ekrem G, Adana'da birkaç heykel yaptırdıktan sonra, Konya'nın Beyşehir İlçesi'ne geldi. Burada bir köylüye sahte harita gösteren 4 kişi, ''Sizin bahçenizde tarihi eser yatıyor'' diyerek, bu kişinin bahçesinde kazı çalışması yaptı. 
     Bahçe sahibinin, yanlarından kısa süreliğine ayrıldığı sırada, getirdikleri heykeli ortaya çıkaran ve köylüyü ''Bahçenizden tarihi eser çıktı'' diyerek aldatan 4 kişi, 50 bin dolar fiyat biçtikleri heykeli köylüye verdikten sonra 5 bin doları alıp gitti. 
     Köylünün durumu fark etmesi üzerine yaptığı ihbar üzerine polis, Beyşehir'de yakaladığı 4 kişiyle birlikte 2 heykel de ele geçirdi. 
     
</TEXT>
</DOC>
