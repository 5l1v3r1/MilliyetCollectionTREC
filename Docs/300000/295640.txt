<DOC>
<DOCNO> 295640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur10.html </URL>
<DATE> 2004/12/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Lisede kızlara laf atma yüzünden cinayet .. 
</HEADLINE>
<TEXT>

     Kemal ÖZGÜLER DHA 

KIRKLARELİ'nin Vize İlçesi Endüstri Meslek Lisesi öğrencileriyle dışarıdan gelen bir grup arasında kızlara laf atma meselesi yüzünden çıkan kavgada bıçaklanan lise son sınıf öğrencisi İdris Küçükoğlu öldü, sınıf arkadaşı 17 yaşındaki E.K. ile 18 yaşındaki bisiklet tamircisi Galip Öz yaralandı. 
     Olay dün öğlen saatlerinde Vize Endüstri Meslek Lisesi önünde meydana geldi. Son sınıfta okuyan E.K. ile İdris Küçükoğlu, öğle tatilinde okulun bahçesinin dışına çıkıp, ilçede bisiklet tamirciliği yapan arkadaşları Galip Öz'le sohbete daldı. 
     Üç arkadaş, okul bahçesinin çıkış kapısında dururken, Topçular Köyü'nden geldikleri belirtilen B.D. ile R.G. adlı iki kişiyle kızlara laf atma meselesi yüzünden tartıştı. Tekme tokat kavgaya dönüşen tartışmada, liseliler E.K., İdris Küçükoğlu ile bisiklet tamircisi Galip Öz bıçaklandı. 
     Vize Devlet Hastanesi'ne kaldırılan yaralılardan İdris Küçükoğlu yaşamını yitirdi. Sağlık durumlarının iyiye gittiği belirtilen sınıf arkadaşı E.K. ve Galip Öz'ün Kırklareli Devlet Hastanesi'ne sevk edildikleri belirtildi. 
     Kaçan zanlılar B.D. ile R.G. gözaltına alındı. Bıçağı kimin kullandığı henüz belirlenemezken olayla ilgili soruşturmanın sürdürüldüğü bildirildi. 
     
</TEXT>
</DOC>
