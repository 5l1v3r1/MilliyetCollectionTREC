<DOC>
<DOCNO> 270462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur04.html </URL>
<DATE> 2004/09/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Okul servislerine özel denetim... 
</HEADLINE>
<TEXT>

     İçişleri Bakanlığı önümüzdeki hafta yeni eğitim ve öğretim yılının başlaması dolayısıyla öğrenci servis araçlarına yönelik çeşitli önlemler aldı. Öğrenci taşımak için özel izni bulunmayanlar, servis araçlarında rehber personel istihdam etmeyen araçlar öğrenci taşıyamayacak. 
     İçişleri Bakanı Abdülkadir Aksu, ''Okul Servis Araçlarının Denetimi ve Öğrencilere Yönelik Trafik Tedbirlerinin Alınması'' ile ilgili olarak 81 il valiliğine genelge gönderdi. 
     Genelgede, Karayolları Trafik Kanununun 75. ve Karayolları Trafik Yönetmeliğinin 147. maddeleri ile Okul Servis Araçları Hizmet Yönetmeliği'nde, öğrenci taşıma hizmetlerinin düzenli ve güvenli hale getirilmesi, okul servis araçlarında aranacak şartların belirlenmesi, öğrencilerin can güvenliklerinin güvence altına alınmasına yönelik düzenlemeler öngörüldüğü ifade edildi. 
     2004-2005 eğitim ve öğretim döneminin başlaması ile birlikte, okul taşıtları ve öğrencilerinin karıştığı trafik kazalarının önlenmesi için bazı tedbirlerin alınması istenilen genelgede, Okul Servis Araçları Hizmet Yönetmeliği'ne göre öğrenci taşıyacak araçlar, ''Okul Servis Aracı Özel İzin Belgesi'' alacaklar. Servis araçları bu belge ile büyükşehir belediyesi sınırları içerisinde öğrenci taşıyabilecekler. 
     Okul servis araçlarının temiz, bakımlı durumda bulundurulması ve 6 ayda bir bakım ve onarımlarının yaptırılması, bunların ''Okul Servis Aracı Bakım ve Onarım Takip Formuna'' işlenmesinin trafik ekiplerince sağlanmasının istendiği genelgeye göre, araçlarda taşıt içi düzeni sağlamak, anaokulu ve ilköğretim statüsündeki okul öğrencilerinin araca binme ve inmeleri sırasında yardımcı olmak üzere rehber personel bulundurulacak. Bu uygulama okul idarelerince de takip edilecek. Araçlara taşıma sınırını aşacak şekilde öğrenci bindirilmeyecek. Öğrencilerin emniyet kemeri takmaları sağlanacak. İlk ve orta dereceli okulların açılacağı 13 Eylül 2004 gününden itibaren okul önleri ve çevresinde yaya ve araç trafiğinin önemli ölçüde artış göstermesi dolayısıyla trafik önlemleri yoğun bir şekilde alınarak, uygulanmasına önem verilecek. Okulların giriş ve çıkış saatleri takip edilerek, önem arzeden kavşak ve mahallerde öğrencilerin güvenliklerinin etkilenmemesi için personel görevlendirilecek. 
     İlk ve orta dereceli okul öğrencilerinin okul önlerinde ve geçitlerinde güvenli şekilde okula giriş ve çıkışlarını sağlamak amacıyla istekli öğretmen, öğrenci ve velilerden oluşan ''Okul Geçidi Görevlileri'' uygulaması için milli eğitim müdürlükleri ile işbirliği içerisinde çalışmalara ivedilikle başlanacak. 
     İçişleri Bakanı Aksu, genelgenin son bölümünde okul servis araçlarının, şoförlerinin ve rehber personelin etkin bir şekilde denetlenmesini, öğrencilerin trafikte can güvenliklerinin sağlanmasına yönelik alınan tedbirlerin tüm öğretim yılı boyunca titizlikle uygulanmasını da istedi. 
     
</TEXT>
</DOC>
