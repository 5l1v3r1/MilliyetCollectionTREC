<DOC>
<DOCNO> 281868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy03.html </URL>
<DATE> 2004/10/20/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
AKP, Şevki Yılmaz'a soğuk 
</HEADLINE>
<TEXT>

     AKP yönetimi, RP'nin kapatılmasına neden olduğu gerekçesiyle milletvekilliğinin düşürülmesi üzerine gittiği Almanya'dan 6 yıl sonra dönen ve siyaset yasağı da bulunmayan Şevki Yılmaz'a partinin kapılarını açmadı. 
     Şevki Yılmaz'ın yeşil pasaport aldıktan sonra sessiz sedasız Türkiye'ye dönmesi ve herhangi bir davasının bulunmaması üzerine gözler, siyaseti nerede sürdüreceğine çevrildi. Ceylan'ın 3 Kasım seçimleri öncesinde Başbakan Erdoğan'la birlikte memleketleri olan Rize'de telefon trafiğiyle AKP'ye oy istemesi, Erbakan'ın Saadet Partisi yerine AKP'yi tercih ettiği şeklinde değerlendirildi. 
     Yılmaz'ın Avrupa'da geçirdiği 6 yıl boyunca sürekli Türkiye'deki gelişmeleri izlemesi, AKP'deki Milli Görüş kökenli milletvekilleriyle bağını koparmaması ve genel olarak AKP'ye yakınlık duyuyor olması, siyaseti AKP'de sürdürmek isteyeceği yorumlarına neden oldu. 
     Bu yorumlar AKP yöneticilerine de ulaşınca partide değerlendirme yapıldı. Parti yönetimi, Şevki Yılmaz'ın katılımına olumsuz yaklaştı. Parti yönetiminde Şevki Yılmaz'dan katılım için gelebilecek olası bir başvuruya da sıcak bakılmayacağı görüşü oluştu. AKP'de Şevki Yılmaz'ın katılımına olumlu bakanlar olmakla birlikte parti yönetiminde "Şevki Yılmaz'ın AKP'de aktif bir şekilde yer almasının uygun olmayacağı" belirtildi. 
     AKP yönetimi, yine Şevki Yılmaz'la birlikte RP'nin kapatılmasına neden olduğu gerekçesiyle milletvekilliği düşürülen, ancak Avrupa'ya gitmek yerine Türkiye'de kalarak 5 yıllık siyaset yasağını tamamlayan Hasan Hüseyin Ceylan'a 
     da aynı tavrı uyguladı. Yasağının kalkmasının ardından Erbakan'ın Saadet Partisi yerine AKP'yi tercih eden Ceylan'ın üyelik başvurusu AKP yönetimince gerekçe gösterilmeden kabul edilmedi. 
     
</TEXT>
</DOC>
