<DOC>
<DOCNO> 265659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun31.html </URL>
<DATE> 2004/08/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Rumlar, Ercan Havalimanı'nın kullanımı konusunda politika arayışında 
</HEADLINE>
<TEXT>

     Kıbrıs Rum yönetimi, Ercan Havaalanı'nı kullanan Rum vatandaşı Neofitus Konstantinu'ya mahkemece ceza verilmemesinin ardından, havalimanının kullanımı konusunda politika arayışına girdi. 
     Fileleftheros gazetesi, Ercan Havalimanı'ndan çıkış yaparak İstanbul'a giden ve tekrar geri dönen Ruma, Rum Mahkemesi'nin ceza vermemesiyle ortaya çıkan durumun bugün yapılacak toplantıda ele alınacağını yazdı. 
     Gazeteye göre Rum polisi, bundan böyle nasıl hareket edeceği konusunda talimat bekliyor. Çünkü Ercan Havalimanı üzerinden Türkiye'ye gidenlerin sayısının az olmadığı savunuluyor. 
     Haberde, Rum kesiminde konuyla ilgili farklı görüşler bulunduğu belirtiliyor. 
     Rum yetkililerden bazıları, mahkemenin ceza vermemesine rağmen Rum vatandaşını suçlu bulduğu ve kuralları ihlal edenlere idari cezalar verilebileceği savunurken, diğerleri, mahkemenin ''Kıbrıslılar dahil AB vatandaşlarının adaya her türlü yollardan girebilme hakkı bulunduğu kararından sonra tutuklama ve adalete teslim etme olamayacağını'' belirtiyorlar. 
     Gazetenin haberinde, konuya ilişkin bundan sonra izlenecek taktikle ilgili kararın siyasi olacağı kaydedildi. 
     Ercan Havaalanı'nı kullanarak İstanbul'a gidip gelen Konstantinu'yu yargılayan Lefkoşa Rum Mahkemesi, Kıbrıslı Rumlar dahil AB vatandaşlarının, Kıbrıs'a ''onaylanmamış limanlardan'' girip çıktığı zaman cezai yaptırıma tabii tutulmayacakları görüşünü benimsemişti. 
     
</TEXT>
</DOC>
