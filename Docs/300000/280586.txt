<DOC>
<DOCNO> 280586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/yazar/tamer.html </URL>
<DATE> 2005/03/15/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Sağlık turizminde umut ve risk 
</HEADLINE>
<TEXT>


14 Mart Tıp Bayramı'nın bende çok özel bir anısı vardır. Cumhuriyet gazetesinde köşe sahibi olduktan sonra Tüketici Köşesi , 20 küsur yıl önce ilk kez bir 14 Mart Tıp Bayramı'nda konuşmacı olarak kürsüye çıkmıştım. Toplantıyı düzenleyen de Tabip Odası'ydı... O kadar heyecanlanmıştım ki, Tabip Odası'nın Cağaloğlu'ndaki merkezinden beni sedyeyle çıkaracaklar gibi gelmişti... 
Türkiye'de 14 Mart'lar, sağlık tüketicisinin, yani hastaların her yıl boyutları daha da derinleşen sorunlarla boğuştukları ortamlarda kutlanır. Bendeniz her yıl "artık bundan daha beteri olamaz" derim, ama her seferinde bir sonraki yıl maalesef daha da beteri karşımızdadır. 
Bu yıl da farklı olmadı Türkiye, 21. yüzyılın bu 5. Tıp Bayramı'nı, hastalarını günlerce hastane kapılarında doktor, ilaç ve ameliyat kuyruğunda bekleten bir ülke olarak kutladı. 

Almanya'dan bakış 
Uzun yıllardır Almanya'da yaşayan Türkiye Araştırmalar Merkezi Başkanı Prof. Dr. Faruk Şen, geçen hafta Berlin'de katıldığı Turizm Fuarı'nın ardından bana aşağıdaki notu göndermiş 
"Türkiye artık düşük gelirli turistlere hitap eden ülke olma kimliğinden sıyrılmak istiyor ve bu bağlamda turizmin yeni bir öğesi olarak sağlık turizmi ön plana çıkıyor. 
KÜR TURİZMİ Denizli, Afyon, İzmir ve çevresi, 6 haftalık dinlenme tedavileri için çok uygun yerler. Almanya'da sağlık sigortaları tarafından karşılanan bu tedaviden, her yıl yaklaşık 1 milyon kişi yararlanıyor. Bu sayının 30 binini Almanyalı Türkler oluşturuyor. Günde 120 - 190 euro artı otel ücreti ödenen bu tedaviler, Türkiye'ye gelen yabancı turist profilinin değişmesini sağlayabilir.BÖBREK HASTALARINA DİALİZ Almanya'da böbrek hastalarının tedavi masrafları çok yükseldi. Türkiye hem dinlenmek, hem de dializ açısından ucuz tedavi için uygun bir ülke. Bazı oteller bu konuda somut adımlar atarak, diyaliz hastalarını Türkiye'ye getirmeye başladılar bile. Bu konuda yapılacak çalışmalar, özellikle kış aylarını boş geçiren Antalya bölgesine biraz nefes aldırabilir. 

Göz hastaneleri 
GÖZ HASTANELERİ Üçüncü bir gelişmeyi de, Türkiye'de giderek yaygınlaşan göz hastanelerinde görüyoruz. Türkiye'deki göz hastaneleri, kullandıkları ileri teknolojiyle, görme bozukluğunu tamamen düzeltip gözlükleri ortadan kaldırıyorlar. Bu şekilde hizmet veren hastaneler, yaptıkları tedaviyle Avrupalı hastaları da Türkiye'ye çekme çabasında. 
Yalnız burada dikkat edilmesi gereken bir nokta var Türkiye'de bu işi ciddiyetle yapan az sayıdaki başarılı hastanenin yanında, olayı tamamen ticari olarak ele alan hastanelerin sayısı da sürekli artıyor. Bu gibi kuruluşlar, Avrupalıları Türkiye'ye getirip ameliyat ederek ciddi paralar kazanma peşindeler. 

Ticarethane mantığı 
Ticarethane mantığıyla çalışan bu hastaneler, Avrupa'da yaptıkları reklamlarla bir çok Avrupalıyı Türkiye'ye getireceklerini düşünmekle yanılıyorlar. Avrupalı, sağlığının bilincinde olan, ticaret mantığıyla çalışan yerlere fazla prim vermeyen ve kandırılmaktan hiç hoşlanmayan bir kitledir. Sağlığı söz konusu olduğunda, bizim insanımıza göre çok daha seçicidir." 
Prof. Şen, Avrupalıları elbette benden çok daha iyi tanıyor, zira yıllardır içlerinde yaşıyor. Umarım Avrupalı sağlık tüketicisi Prof. Şen'in dediği kadar seçicidir ve ticarethane mantığıyla çalışan yerlere prim vermez. Aksi halde 14 Mart 2006'da, mevcutlara ek olarak yeni bir tehlikeyle karşı karşıya kalacağız demektir. Dahası ülkemizde yeni yeni filizlenmeye başlayan sağlık turizminde altın yumurtlayabilecek bir tavuğu da, daha doğmadan öldürmüş oluruz. 
Üstelik Avrupalı hastanın hak talebi, bizim Türk hastalarınkine de benzemez Nasıl ki 90'ların başında Rusya'ya ihraç ettiğimiz kalitesiz mallar yüzünden Rusya'da h l Türk malı, hakettiği muameleyi görmüyorsa, gelir düzeyi yüksek Avrupalıyı sağlık turizmiyle cezbedelim derken, küçük hesaplarla bindiğimiz dalı kesebiliriz. 



</TEXT>
</DOC>
