<DOC>
<DOCNO> 262892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur36.html </URL>
<DATE> 2004/08/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Telefonla tuzak kurdular Güpegündüz soygun girişimi 
</HEADLINE>
<TEXT>

     Halil USLU - BEYŞEHİR Konya DHA 
KONYA'nın Beyşehir İlçesi'nde kuyumcu dükkanını soymak isteyen hırsızlar, iş yeri sahibini telefonla arayıp emniyet müdürlüğüne çağırdı. Boş kalan dükkana giren hırsızlar, alarmın devreye girmesiyle paniğe kapılıp kaçtı. 
     Konya'da Antalya Caddesi'nde kuyumculuk yapan Nafiz Huğlu iş yerinden telefonla arandı. Karşıdaki ses Emniyet Müdürlüğü'nden aradığını, piyasada bir miktar sahte euro ve dolar yakalandığını ve ilçedeki bütün kuyumcuların imzalarını aldıklarını söyledi ve Huğlu'nun da emniyete gelmesini istedi. Bunun üzerine iş yerinin kapısını kilitleyen Nafiz Huğlu, Emniyet Müdürlüğü'ne gitti. Ancak telefon emniyetten değil, dükkanı soymek isteyen hırsızlardan gelmişti. 
     Huğlu'nun dükkandan ayrıldığını gören hırsızlar, levye ile iş yerinin kapısını zorlayarak açtı. Bu sırada devreye giren güvenlik alarmı panikleyen hırsızları kaçırttı. 
     
     DÜKKANIN ÖNÜNDEKİ KALABALIK 

     Bu arada emniyete giden ve kendisinin çağırılmadığını öğrenen Nafiz Huğlu, iş yerine döndüğünde dükkanın önündeki kalabalığı görünce şaşkına döndü. Huğlu, "Bana Sahte dolar ve euro ele geçirdik. Konu ile ilgili tüm kuyumcuların imzasını alıyoruz. Sizinde imzanız gerekiyor' dendi. Ben de iş yerimin kapısını kilitleyip emniyete gittim, ancak böyle bir olayın olmadığı söylendi. İş yerime döndüğümde polisleri görünce şaşırdım. Allah'tan alarmını açık bırakmışım. Aksi takdirde iş yerimde hiç altın kalmayacaktı.'' dedi. 
     İş yeri komşuları 2 kişiyi kaçarken gördüklerini belirterek, kentin en işlek caddesinde böyle bir olayın yaşanmasına akıl erdiremediklerini söyledi. Görgü tanıklarından hırsızların eşgalini alan polis olayla ilgili geniş çaplı araştırma başlattı. 
     
</TEXT>
</DOC>
