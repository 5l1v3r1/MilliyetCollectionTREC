<DOC>
<DOCNO> 281931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur09.html </URL>
<DATE> 2004/10/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ayrı yaşayan anne babası anlaşamayınca, sevgilisiyle kaçtı 
</HEADLINE>
<TEXT>

     Ufuk BALKİS ANTALYA, DHA 

ANTALYA'da anne ve babası ayrılmaya karar veren 17 yaşındaki D.Ö., evlenemeyeceğini düşünerek nişanlısına kaçtı. Ailesi, günlerdir haber alamadıkları, kızlarını bulmak için seferber oldu. 
     D.Ö., iki ay önce 19 yaşındaki Serkan Üstündağ'la tanışıp evlenmeye karar verdi. Geçen ay nişanlanan D.Ö. ile Serkan Üstündağ, kızın annesi ile babası anlaşmazlığa düşünce ortada kaldı. D.Ö.'nün boşanma davaları devam eden ve ayrı yaşayan annesi 43 yaşındaki Fatma Ö. ve Mustafa Ö., kızlarının kendi evlerinden gelin olarak çıkması konusunda tartışmaya başladı. Baba Mustafa Ö., "Bu evlilik olacaksa kızı benim evimden çıkaracaklar. Ben onun babasıyım'' deyince annesi de buna karşı çıkarak, "D. benim evimden gelin gidecek'' dedi. 
     Bu inatlaşma yüzünden annesinin ve babasının kendisini Serkan Üstündağ'a vermeyeceğini düşünen D. 10 Ekim akşamı Serkan'ı arayıp kendisini kaçırmasını istedi. Merkeze bağlı Aksu Beldesi'nde buluşan iki sevgili, kaçarak izini kaybettirdi. 
     Kızının kaçtığını öğrenen baba Mustafa Ö., çılgına döndü. Kardeşlerini arayarak yardım isteyen Mustafa Ö., "Kızım mutlaka bulunmalı. Biz namusumuz için yaşıyoruz'' dedi. Mustafa Ö.'nün kardeşleri, D.'nin gidebileceği bütün yerleri aradı, ancak sonuç alamadı. Önceki gece Asayiş Şube Müdürlüğü Kayıplar Büro Amirliği'ne başvuren Mustafa Ö., kızı D.'nin bulunması için dilekçe verdi. 
     Bu arada, Özel Ailesi kızlarının Serkan Üstündağ'ın evinde olduğunu söyleyerek polisi alarma geçirdi. Ekipler Üstündağ'ın Esentepe Mahallesi 5714 Sokak'taki evine baskın yaptı. Oğullarından iki gündür haber alamadıklarını belirten Serkan'ın annesi Zülfiye ve babası Mehmet Üstündağ, "Çocuğumuzun başına bişey gelirse sorumlusu Mustafa Ö. ve kardeşleridir'' dedi. 
     Hem aileler hem de polus D.Ö. ile birlikte kaçtığı Serkan Üstündağ'ı arıyor. 
     
</TEXT>
</DOC>
