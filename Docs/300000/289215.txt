<DOC>
<DOCNO> 289215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun41.html </URL>
<DATE> 2004/11/16/ </DATE>
<TIME> 20.22 </TIME>
<AUTHOR>  </AUTHOR>
<HEADLINE>
Camide dizi çekim ekibi suçüstü mahkemesine sevkedildi... 
</HEADLINE>
<TEXT>

     Yunanistan'ın Batı Trakya bölgesindeki Şahin köyünde özel bir televizyonda yayımlanan dizi film için çekim yapan televizyon ekibi ile köylüler arasında yaşanan gerginlik sona erdi. 
     Özel Alfa televizyonunda yayımlanan ''Arhipelagos'' dizisi için İskeçe'ye bağlı Şahin köyüne giden ekibin İskeçe Suçüstü Mahkemesi'ne sevkedildiği bildirildi. 
     Çekim ekibinin bazı kadın üyelerinin camide çıplak olarak görülmeleri üzerine galeyana gelen ve ekip üyeleri ile zaman zaman kavgaya dönüşen tartışmalar yaşayan köylülerin, ekibin İskeçe'ye sevk edilmesinin ardından olaysız biçimde dağıldıkları kaydedildi. 
     Bu arada, İktidardaki Yeni Demokrasi Partisi YDP Milletvekili İlhan Ahmet, olayın bir şekilde, daha fazla büyümeden sonuçlandırıldığını belirtti. 
     İlhan Ahmet ayrıca, Şahin köyündeki olayın, Batı Trakya'da halen bazı dengelerin hassasiyetini koruduğunu ve azınlıklarla ilgili konularda dikkatli olunması gerektiğini gösterdiğini söyledi. 
     Öte yandan Yunanistan Hükümet Sözcü Yardımcısı Evangelos Andonaros, yaptığı açıklamada, ''Yunan Hükümeti tüm dinlerin kutsal alanlarına saygı gösterilmesinden yanadır'' ifadesini kullandı. 
     
</TEXT>
</DOC>
