<DOC>
<DOCNO> 286444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonspo32.html </URL>
<DATE> 2004/11/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Sakaryaspor Rize'ye umutlu gitti... 
</HEADLINE>
<TEXT>

     Sakaryaspor, Çaykur Rizespor deplasmanına üç puan umuduyla gitti. 
     Teknik Sorumlu Şaban Yıldırım, hareket öncesinde AA muhabirine yaptığı açıklamada, Çaykur Rizespor'u deplasmanda yenerek, kötü günlere son vermek istediklerini söyledi. 
     Çaykur Rizespor maçına iyi hazırlandıklarını, futbolcularının galibiyet dışında bir sonuç düşünmediğini belirten Yıldırım, ''Taraftarımız da biz de galibiyeti özledik, Rize'den 3 puanla döneceğimize inanıyorum'' dedi. 
     Yönetim kurulunun istifasıyla sorumluluklarının daha da arttığını dile getiren Yıldırım, şunları kaydetti 
     ''Çaykur Rizespor maçıyla tırmanışa geçmek istiyoruz. Bu maça farklı bir oyun sistemiyle çıkmayı düşünüyoruz. Oyun planımızı, rakibimizin özelliklerini dikkate alarak yaptık. Bu maçı kazanarak hem özgüvenimizi kazanacağız, hem de sonraki haftalara daha umutlu bakacağız'' diye konuştu. 
     Sakatlıkları nedeniyle Murat Özatak ve Serdal'ı Rize'ye götürmeyen Sakaryaspor'un Çaykur Rizespor karşısında, Omar, Mustafa Sert, Mesut, Mahmut, Cemil, Ragıp, Burak, Aytaç, Fatih Şen, Ali Cansun ve Burak'tan oluşan ilk 11 ile sahaya çıkması bekleniyor. 
     
</TEXT>
</DOC>
