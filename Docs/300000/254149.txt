<DOC>
<DOCNO> 254149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonsiy13.html </URL>
<DATE> 2004/07/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Teziç'ten Erdoğan'ın "türban" önerisine itiraz .. 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Erdoğan Teziç, ''Devlet üniversitelerinde dinsel simge biçimine dönüşmüş olan giysi biçiminin, vakıf üniversitelerinde hukuken olması da mümkün değildir'' dedi. 
     Teziç, YÖK Binası bahçesinde YÖK çalışanları, öğrenci konseyi temsilcileri ve gazetecilere verdiği kokteyle, Başbakan Recep Tayyip Erdoğan'ın vakıf üniversitelerinde ''türban'' kullanılabileceğine ilişkin görüşünü değerlendirdi. 
     Teziç, bir gazetecinin sorusu üzerine, 2547 sayılı Yükseköğretim Kanunu'nun devlet ve vakıf üniversitelerini ''kamu tüzel kişilikleri olarak'' tanımladığını kaydederek, söz konusu kanunun üniversitelerle ilgili bu tanımının ''berrak, açık ve hiç tereddüde yer vermediğini'' söyledi. 
     Teziç, ''Bu bakımdan devlet üniversitesinde dinsel simge biçimine dönüşmüş olan giysi biçiminin, vakıf üniversitelerinde hukuken olması da mümkün değildir'' dedi. 
     Kendisinin böyle ''temennilerle'' değil, hukuk çerçevesinde değerlendirme yapabileceğini vurgulayan Teziç, ''Hukuk da bunu böyle söylüyor. Beğenelim, beğenmeyelim ama bizi bağlıyor'' diye konuştu. 
     Teziç, ''Bu bakımdan vakıf üniversitelerinin böyle bir serbestliğe sahip olabilecekleri yönünde hukukun bir kapı açmadığını'' söyledi. 
     Konuya ilişkin yapılacak yasal değişikliğin çözüm getirip getirmeyeceğine ilişkin bir başka soruya da Teziç, ''kanun değişikliği olursa sorun çözülmüş olur mu Sanmıyorum'' karşılığını verdi. 
     Anayasa'nın yükseköğretime ilişkin 130. maddesinin devlet ve vakıf üniversitelerini ''aynı çerçeveye aldığını'' ifade eden Teziç, ''O bakımdan yasa değişikliğinin de bir çözüm getireceğine, anayasa karşısında çözüm olabileceğini sanmıyorum'' dedi. 
     
</TEXT>
</DOC>
