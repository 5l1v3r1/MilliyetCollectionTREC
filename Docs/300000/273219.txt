<DOC>
<DOCNO> 273219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/guncel/axgun02.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Milliyet ekibini fişledi 
</HEADLINE>
<TEXT>


Amerikan askerleri, Kızılay'ın Telafer'e gönderdiği yardım konvoyunu izlerken gözaltına alınan Milliyet muhabirleri Durukan ve Burgucu'ya terörist muamelesi yaptı 

NAMIK DURUKAN Musul 

Kızılay'ın yardım konvoyunu izlemek için Irak'a gittiğimizde, başımıza geleceklerden habersizdik. Fotomuhabiri Altan Burgucu, tercüman Onur Tikin ve şoför Dılşat Abdurrahman'la birlikte Telafer'e doğru yola çıktık. Bu sırada Burgucu, Irak Ulusal Muhafızları'nın fotoğraflarını çekiyordu. Ancak Musul girişine geldiğimiz sırada gözaltına alındık. ABD yetkililerinin Irak'ta bulunmamız için verdiği izin belgelerini gösterdik. Buna rağmen, fotoğraflarını çektiğimiz gerekçesiyle Iraklı askerler tarafından saatlerce sorguda tutulduk. ABD askeri yetkililerin talimatıyla dizüstü çöktürüldü, ellerimiz arkadan kelepçelendi, başlarımıza da kar maskeleri geçirildi. Daha sonra bizi zırhlı personel taşıyıcı araçlarla Musul'daki ABD kararg hına götürdüler. 
Cezaevi olarak kullanılan ve tel örgülerle çevrili üç bölümden oluşan bir binaya kapatıldık. Burada da yine saatler süren bir sorgudan geçtik. Bize onlarca soru sordular. Daha sonra yeniden Irak Ulusal Muhafızları'nın yönetimindeki polis karakoluna götürüldük. 

'Din kardeşimizsiniz' 
Sorgumuzu yapan kişi, Telaferli Türkmen polis müdürüydü. Bir süre daha Iraklıların gözetiminde kalırken 4 sivil ABD'li görevliyle Irak Ulusal Muhafızları arasında tartışma çıktı. Iraklı komutan, sorguyu kendilerinin yapmak istediğini ve bizi ABD'lilere teslim etmeyeceğini söylüyordu. Fakat sonunda ABD'lilere "bırakıldık." 
Adını vermeyen komutan, "Sizi ABD'ye vermek istemiyoruz. Siz de Müslümansınız, biz de. Din kardeşimizsiniz. Ancak baskılarına fazla direnemedik. O nedenle sizi onlara teslim etmek zorundayız" diyordu. Gece yarısı Musul'daki ABD kararg hına götürüldük. Bu sırada tüm eşyalara el konuldu, hatta kemerlerimizi dahi çıkarıdılar. 
ABD'liler 00.30'te bizi Musul'da serbest bırakmak istedi. Ancak burada yabancılara yönelik kaçırma ve öldürme eylemleri yoğun yaşandığı için itiraz ettik. Bunun üzerine 3 Hummer'dan oluşan ABD konvoyu, Türkmen Cephesi'ne kadar bize eşlik etti. ABD askerleri, serbest bırakmadan önce dördümüzün fotoğraflarını çekti, kimlik bilgilerimizi alarak 'bizi fişledi.' 




</TEXT>
</DOC>
