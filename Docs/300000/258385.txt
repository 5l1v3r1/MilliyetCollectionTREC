<DOC>
<DOCNO> 258385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/ekonomi/eko09.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
THY, Çinli taraftarı Atina'ya taşıyacak 
</HEADLINE>
<TEXT>



Atina Olimpiyatları'na gidecek Çinli taraftarların Türk Hava Yolları THY ile seyahat edecekleri açıklandı. THY Çin Müdürü Melih Topuz, resmi Çin Uluslararası Seyahat Kurumu ile varılan anlaşma üzerine, Pekin ve Şanghay'dan 2 binin üzerinde Çinliyi 2004 Olimpiyatları'nı izlemek üzere İstanbul aktarmalı olarak Atina'ya taşıyacaklarını söyledi. 
Bu konudaki görüşmelerin Mart 2003'de başladığını ve geçen Mart ayında sonuçlandığını belirten Topuz, Çin vatandaşlarının zamanında uçuş, servis kalitesi ve İstanbul ötesi sefer zenginliğinden dolayı THY'yi tercih ettiklerini kaydetti. 

350 bin yolcu hedefi 
THY'nin İstanbul - Pekin - Şanghay seferlerinde yılda 110 - 115 bin yolcu taşındığını hatırlatan Topuz, "Ortalama yüzde 80 - 85 doluluk oranıyla haftada 5 sefer yapıyoruz, ilk hedefimiz bu seferleri haftada 7'ye çıkarmak" dedi. Topuz, Çin'e yapılan haftalık sefer sayısını 14'e, yolcu sayısını yılda 330 - 350 bin düzeyine çıkarmayı hedeflediklerini kaydeti. 


</TEXT>
</DOC>
