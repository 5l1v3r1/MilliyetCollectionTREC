<DOC>
<DOCNO> 256549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy21.html </URL>
<DATE> 2004/07/19/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
ANAP Genel Merkezi'nden açıklama... 
</HEADLINE>
<TEXT>

     ANAP Genel Merkezi'nden yapılan açıklamada, '' Reform yapıyoruz edasıyla AB uyum yasalarını çıkartanların, ülkedeki dengeleri görmezlikten gelmelerinin faturasını yine halkımız çekecektir'' denildi. 
     Yazılı açıklamada, AB'ye uyum yasalarının, ''kamuoyunda yeterince tartışılmadan, yangından mal kaçırır gibi'' çıkarıldığı öne sürüldü. 
     Bu yasaların, işsizliğe, açlığa ve yoksulluğa çare olmadığı ileri sürülen açıklamada, ''Reform yapıyoruz'' edasıyla AB uyum yasalarını çıkartanların, ülkedeki dengeleri görmezlikten gelmelerinin faturasını yine halkın çekeceği savunuldu. Açıklamada, özetle şu görüşlere yer verildi 
     ''Ülkemiz çelişkiler ülkesidir, doğrudur. Bir tarafta uçakla dağıtılan düğün davetiyeleri, devlet destekli şehzade ve prenses düğünleri, baskınlarla ve tehditlerle yapıldığı iddia edilen milletvekili transferleri, eski lojmanları beğenmeyip villa yapan meclis üyeleri ve Cumhuriyet tarihinde ilk defa bir yasayla ihdas edilen siyasi profesörlükler... Diğer tarafta ise karnını doyurmak için her kapıyı çalan aç ve yoksul insanlar... Bir tarafta belediyelere getirilen tahkim, diğer tarafta çalışanlara getirilen yeni vergiler... Şimdi sormak gerekmez mi Sayın Başbakan ve AKP hükümeti üyelerine, Siz hangi ülkenin hükümetisiniz diye... Ülkemiz çelişkiler ülkesi ama bu kadarına da pes doğrusu.'' 
     
</TEXT>
</DOC>
