<DOC>
<DOCNO> 288126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur12.html </URL>
<DATE> 2004/11/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tecavüzcüsü evlenmeyince çıldırdı 
</HEADLINE>
<TEXT>

     Neşet KARADAĞ ADANA, DHA 

ADANA'da kendisine tecavüz eden 25 yaşındaki Turgut Akdoğan'ı 10 yıl hapse mahkum ettiren, Seninle evleneceğim' sözü üzerine de şikayetinden vazgeçip beraat etmesini sağlayan 26 yaşındaki A.Y., tecavüzcüsünün sözünde durmaması üzerine Adliyede sinir krizleri geçirdi. Tecavüzcüsünden olan 3.5 yaşındaki kızı K.'ya sarılıp ağlayan A.Y., "Beni kandırdı'' diye bağırarak kendini yerden yere attı. 
     Yüreğir İlçesi'ne bağlı Dogankent Beldesi'nde yaklaşık 4 yıl önce çıkan komşu kavgasında 26 yaşındaki A.Y. yaralandı. İddiaya göre, A.Y.'nin annesi 48 yaşındaki N.Y. cezaevindeki oğlunu ziyarete gittiğinde Turgut Akdoğan eve girerek hasta yatağındaki A.Y.'ye tecavüz etti. Her iki ailenin araya girmesi sonucu evli 2 çocuk babası olan Akdoğan, A.Y. ile imam nikahıyla evlenmek zorunda kaldı. A.Y., resmi nikah yapmak istemeyen ve çocuğunu reddeden Akdoğan hakkında Cumhuriyet Savcılığı'na şikayette bulununca Adana 2'nci Ağır Ceza Mahkemesi'nde Akdoğan hakkında Zorla ırza geçmek, kızlık bozmak' suçundan dava açıldı. 
     Duruşmalara kucağında kızı K. ile gelen A.Y., kendisine tecavüz edenin ve doğan kızının babasının Akdoğan olduğunu iddia etmiş, "Hasta yatağımda bana zorla tecavüz etti. Erkek kardeşlerim kendisini sıkıştırınca bana imam nikahı yaptı. Resmi nikah yaptıracağını söyledi. Yaptırmadığı gibi, çocuğumu da inkar etmeye başladı. Ben de davacı oldum. Çocuğumun babası kendisidir. İsterseniz DNA testi yaptırın'' demişti. 
     Tutuksuz yargılanan Akdoğan ise, tecavüz suçlamasını kabul etmeyip, "Sarhoş olduğum sırada nikah kıymışlar. Çocuk da benden değil'' diye ifade vermişti. İstanbul Adli Tıp Kurumu'nda yapılan DNA testinde K.'nin yüzde 99.99 Akdoğan'ın kızı olduğu belirlenince Akdoğan, A.Y.'ye zorla tecavüz edip kızlığını bozduğu iddiası ile 26 Haziran 2003'de 10 yıl 6 ay ağır hapis cezasına mahkum edip tutuklanmıştı. 
     
     EVLİLİK BERAATİ 

     Yargıtay aşamasında Akdoğan, "Şikayetinden vazgeçersen seninle resmi nikah kıyacağım'' diyerek A.Y.'yi kandırdı. A.Y. mutlu bir yuva kurma düşüncesiyle şikayetinden vazgeçince Akdoğan hakkında verilen karar Yargıtay tarafından bozuldu. Yerel mahkemede yeniden yargılanan Akdoğan, evlenme koşuluyla 19 Nisan 2004'de cezaevinden çıktı. 
     
     ÇILDIRDI 

     Tecavüzcüsünü beraat ettiren A.Y. , 3.5 yaşındaki kızı K. ile birlikte Akdoğan'ın evine giderek kendisine resmi nikah yapmasını istedi. Akdoğan, ana kızı evinden kovunca A.Y. Cumhuriyet Savcılığı'na tecavüzcüsü hakkında bir süre önce yeniden şikayette bulundu. 
     Savcılıktaki şikayetini takip etmek için dün kızı K. ile birlikte Adliyeye gelen A.Y., tecavüzcüsü hakkında henüz bir işlem yapılmadığını öğrenince sinir krizleri geçirdi. Kendini yerden yere atan A.Y., "Beni kandırdı. Evlenecekti, evlenmedi. Kızımla ortada bıraktı. Kızını da kabul etmiyor. Ben ne yapacağım Verdiği sözleri tutmadı. Yeniden cezalandırılması için şikayette bulundum. Ama, kimse bir şey yapmıyor'' diyerek ağladı. Bağırması ve ağlaması ile Adliyeyi çınlatan A.Y. polisler tarafından güçlükle Adliye doktoruna götürüldü. Doktor tarafından sakinleştirici iğne yapılan A.Y. bir süre kızı ile birlikte karakolda oturduktan sonra kendine geldi. A.Y. ve tecavüzcüsünden olan kızı K. evlerine gönderildi. 
     A.Y.'nin şikayeti, ilgili mahkemeye gönderilecek ve Turgut Akdoğan evlenmemekte ısrar ederse 10 yıllık mahkumiyeti tekrar gündeme gelecek. 

     
</TEXT>
</DOC>
