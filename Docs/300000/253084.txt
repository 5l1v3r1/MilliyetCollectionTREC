<DOC>
<DOCNO> 253084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonspo34.html </URL>
<DATE> 2004/07/05/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Yüz yaşında yüz metre rekoruna kronometre engeli 
</HEADLINE>
<TEXT>

     Yüz yaşında bir koşucunun, yaş grubunda 100 metreyi en hızlı koşan kişi olarak rekorlar kitabına girme girişimi, kronometrenin azizliğine uğradı. 
     BBC'nin haberine göre, Güney Afrikalı Philip Rabinowitz, Cape Town'da dün yaptığı denemede, yüz metreyi 28,7 saniyede koştu. Rabinowitz, böylece kendisinden önce 2002 yılında kaydedilen 36,19'luk rekoru kırdığını söylüyor. Ancak bu rekor, resmi kronometre tam bu sırada durduğu için tescil edilemedi. 
     Şubat ayında yüzüncü doğumgününü kutlayan Rabinowitz buna rağmen, "kesinlikle harika" hissettiğini söyledi. 
     Yüz yaş grubunda yüz metrede son rekorun sahibi, Avusturya'dan Erwin Jaskulski idi. 
     Rabinowitz, bu rekoru kırıp Guiness Rekorlar Kitabı'na girmek için sonbaharda bir deneme daha yapacağını söylüyor. 
     Aslında adı dünyanın en yaşlı yürüyüş sporcusu olarak Guiness rekorları arasında yer alan Rabinowitz, her gün 6 kilometre yürüyerek formunu koruyor. 
     Günde iki elma yemeyi ihmal etmeyen Rabinowitz, güne bir tost, yulaf ezmesi ve çay ile başlıyor, daha çok sebze, balık ve tavuk yiyor. 
     Güney Afrikalı sporcu ayrıca kızının işyerinde de çalışıyor ve hesapları tutuyor. 
     Rabinowitz, Olimpiyat Meşalesi'nin Güney Afrika turunda meşaleyi taşıyan atletler arasındaydı. 
     
</TEXT>
</DOC>
