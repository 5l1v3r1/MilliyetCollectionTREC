<DOC>
<DOCNO> 297163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/yazar/bila.html </URL>
<DATE> 2004/12/13/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Yeni anayasa... 
</HEADLINE>
<TEXT>


Adalet Bakanı Cemil Çiçek, 17 Aralık'tan sonra Türkiye'nin gündemine "anayasa uyumu" konusunun geleceğini söyledi. 
Çiçek, Türkiye'nin, Anayasa'sını Avrupa Anayasası'yla uyumlu hale getirmek zorunda olduğunu belirterek, şu bilgiyi verdi 
"Asıl büyük düzenlemeleri 17 Aralık sonrasında yapacağız. Örneğin Anayasa. Bir Avrupa Anayasası var. Eğer AB esas alınacaksa, önümüzdeki konu anayasadır. Bizim Anayasa'ya göre bir düzenleme yaparsanız, Avrupa Anayasası'na aykırı olabilir, Avrupa Anayasası'na göre bir düzenleme yaparsanız bizim Anayasa'ya aykırı olabilir. Dolayısıyla bizim Avrupa Anayasası'yla uyumlu bir anayasa yapmamız gerekir." 
Çiçek, CNN-Türk'teki Ankara Kulisi programı için yaptığımız sohbette, "Değiştirilmesi teklif dahi edilemeyen maddeler dışında, Avrupa Anayasası ile uyumlu yeni bir anayasaya ihtiyaç" olduğunu vurgularken, şu örnekleri verdi 
"Öncelikle yetki devri konusu var. AB esas alınacaksa, yetki devrinin düzenlenmesi lazım ki bu kolay bir konu değil. Biliyorsunuz, yetki devri konu olduğunda Türkiye'nin bağımsızlığı tartışması başlıyor. Keza, kişi hak ve özgürlüklerinin genişletilmesi ve güvenceye alınması var. Yine idarenin yetki ve görevlerinin yeniden düzenlenmesi gerekecek. Özetle, Anayasamızın, değiştirilemez maddeleri hariç, hemen her alanda yeni düzenleme yapmamız gerekiyor." 

İki dönem daha 
Çiçek, bu ihtiyaçtan hareketle en az önümüzdeki iki dönem daha Türkiye'nin tek parti hükümetiyle yönetilmesi gerektiğini savundu. Çiçek, Anayasa dahil büyük düzenlemeler için tek parti hükümeti gerektiğini, çok parçalı parlamento ve koalisyon hükümetleriyle AB'nin gerektirdiği köklü düzenlemelerin yapılmasının zor olacağını savundu. Çok partili parlamentoda, çok parçalı koalisyonlarda Türkiye'nin hızlı karar alamayacağını, bu nedenle de daha iki dönem Türkiye'de tek parti iktidarının gerekli olacağını söyledi. 

Başkanlık ve baraj 
Adalet Bakanı Çiçek, bu düşüncelerle başkanlık sisteminin yararlı olacağı düşüncesinde olduğunu vurguladı. Hızlı karar alabilmek ve uygulamak açısından başkanlık sisteminin yararları üzerinde duran Çiçek, bu rejimde siyasi istikrarın da kolay sağlandığının önemine değindi. Yüzde 10 seçim barajının bile istikrar sağlanması için yeterli olmadığını savunan Çiçek, başkanlık sistemi ve seçim yasası düzenlemesiyle istikrarın sağlanabileceğini şöyle savundu 
"Yüzde 10 barajına karşın Türkiye'de beş altı partili parlamento oluştu. Bugün oluşmamış olmasının nedeni, diğer partilerin dibe vurmuş olmasıdır. Yönetimde istikrar için bu baraj kalmalıdır. Ama temsilde adalet açısından eleştiriler yapılıyor. Yüzde 10'u aşamayan partilerin parlamentoda temsil edilemediği söyleniyor. Bunun çözümü de şu olabilir yüzde 10 barajı kalır, 550 kişilik parlamentonun 100 üyeliği için baraj uygulanmaz. Bu 100 milletvekili barajsız seçilir, böylece yüzde 10'u aşamayan partiler de Meclis'te temsil edilmiş olur. Ama yüzde 10 barajını düşürmek, örneğin yüzde 5 yapmak, çok partili bir parlamento ve çok ortaklı koalisyon hükümetleri demektir ki bu da yönetimde istikrarı zorlaştırır. Türkiye, hızlı ve doğru hareket edemez. Ben bu gerekçelerle başkanlık sisteminin ve barajlı ve barajsız olmak üzere yeni seçim yasasının yararlı olacağını düşünüyor ve savunuyorum." 
18 Aralık'tan sonra Türkiye'nin gündemi ne olacak sorusuna, Adalet Bakanı Çiçek'in bu sözleri yanıt oluşturuyor. 
Hükümetin, başkanlık sistemi ile seçim yasasını gündemin üst sırasına taşıyacağı anlaşılıyor. 



</TEXT>
</DOC>
