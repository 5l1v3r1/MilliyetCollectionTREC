<DOC>
<DOCNO> 252541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonyas05.html </URL>
<DATE> 2004/07/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Lopez ve Anthony'nin düeti ''çöpe gitti''... 
</HEADLINE>
<TEXT>

     Jennifer Lopez ile eşi Marc Anthony'nin Ocak ayında ünlü yıldızın ''Shall We Dance '' adlı filmi için yaptığı düet, film şirketi tarafından rafa kaldırıldı. 
     New York Post'un internet sitesindeki habere göre, Lopez'in Ocak ayında üç gününü stüdyoda geçirerek seslendirdiği ''Sway'' isimli parça, kelimenin tam anlamıyla çöpü boyladı. 
     Miramax şirketi yetkilileri, çiftin evliliğinin başarılı yapımın önüne geçmemesi için bu önlemi alırken, ''Sway'' isimli romantik parçayı seslendirmesi için başka sanatçılar aramaya başladı. 
     Ben Affleck ile Lopez'in sürekli ayrılıp barışması yüzünden beraber rol aldıkları ''Gigli'' ve ''Jersey Girl'' adlı filmlerin gişe başarısızlığına uğramasının kararda etkili olduğu belirtilirken, Miramax'ın filmin ''Lopez ile Anthony'nin müziği için düet yaptığı yapım'' olarak anılmasını istemediği kaydedildi. 

     
</TEXT>
</DOC>
