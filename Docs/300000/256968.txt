<DOC>
<DOCNO> 256968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/guncel/gun04.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili doğum yaptırdı 
</HEADLINE>
<TEXT>



Bandırma'da kanama nedeniyle hastaneye kaldırılan, ancak nöbetçi kadın hastalıkları uzmanına ulaşılamayınca müdahale edilemediği iddia edilen 8.5 aylık hamile Selma Külefli'nin yardımına AKP Balıkesir Milletvekili Turhan Çömez yetişti. Bandırma Devlet Hastanesi'nde ameliyata giren Çömez, Külefli ve bebeğini kurtardı. 
Eşi Külefli'yi, önceki gece SSK Bandırma Hastanesi Acil Servisi'ne götüren Erdinç Külefli, iddiaya göre hastanenin nöbetçi kadın hastalıkları ve doğum uzmanına ulaşılamayınca, Çömez'i cep telefonundan arayıp yardım istedi. Hastaneye giden Çömez de, nöbetçi doktorun bulunamaması üzerine hastayı Devlet Hastanesi'ne naklettirdi. Cerrah olan Çömez ile doğum uzmanı Devlet Hastanesi Başhekimi Yalçın Düker'in gerçekleştirdiği operasyonda, Külefli ve bebeğinin hayatı kurtarıldı. Ameliyat sırasında da kanaması devam eden annenin, müdahale yapılmaması halinde, kendisinin ve çocuğunun ölebileceği öne sürüldü. 

Müdahale edip eve gitmiş 
SSK Hastanesi Başhekimi Ethem Karpuz ise, Külefli, nöbetçi bir cerrahla pratisyen hekimin muayene ettiğini belirterek, şunları söyledi "Doğum uzmanının da gördüğü Külefli daha sonra hastaneye yatırıldı. Hasta yakınlarından 'Prepar' isimli ilacı bulmalarını isteyen doktor daha sonra evine gitmiş. Doktorun ihmali var. Hakkında soruşturma başlattık." 


</TEXT>
</DOC>
