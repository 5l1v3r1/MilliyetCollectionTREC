<DOC>
<DOCNO> 260764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun22.html </URL>
<DATE> 2004/08/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
New York Times Alarm, Pakistan istihbaratı nedeniyle yükseltildi... 
</HEADLINE>
<TEXT>

     ABD'deki alarm seviyesinin yükseltilmesine ve İngiltere'deki tutuklamalara, Pakistan'da elde edilen istihbarat üzerine karar verildiği bildirildi. 
     New York Times gazetesinin haberine göre, isminin açıklanmasını istemeyen bir Amerikalı istihbarat yetkilisi, Pakistan ve başka ülkelerdeki faaliyetler nedeniyle terörle mücadelede ek önlemler alındığını belirterek, ABD'de turuncu alarma geçilmesine ve İngiltere'de 13 kişinin tutuklanmasına bu ülkede elde edilen istihbarat üzerine karar verildiğini kaydetti. 
     Haberde, Amerikalı yetkili, İngiltere'deki tutuklamalardan bazılarının doğrudan Pakistan'da ortaya çıkarılan istihbaratla bağlantılı olduğunu belirterek, El Kaide'nin eylem timi şefi Ebu Musa el Hindi'ye dikkati çekti. 
     İngiliz The Times gazetesi, bugünkü haberinde, Londra'nın Heathrow Havaalanına saldırı hazırlığında bulunan El Kaide'nin bir eylem timi liderinin yakalandığını duyurmuş, The Daily Telegraph gazetesi de zanlının Ebu Aysa El Hindi kod adını kullandığını yazmıştı. 
     
     NÜKLEER GİZLİLİK 
     Öte yandan, Amerikan yönetimi, terör saldırısı olasılığına karşı nükleer sanayi üzerindeki gizlilik uygulamasını artırdı. 
     Amerikan Nükleer Denetim Kurumu NRC , bazı güvenlik bilgilerini bundan böyle kamuoyuna açıklamama kararı alındığını açıkladı. 
     Ülkedeki 103 sivil nükleer reaktörü denetleyen ve eskiden reaktörlerin denetim süreciyle ilgili bilgileri açıklayan kurum, şeffaflık yükümlülüğü ile hassas bilgilerin ülkeye zarar verebilecek silaha dönüşmesi korkusu arasında bir denge sağlamaya çalıştığını bildirdi. 
     Kurum, bu amaçla bazı hassas bilgilerin gizli tutulmasına ve bundan böyle kamuoyuna açıklanmamasına karar verildiğini kaydetti. 
     
</TEXT>
</DOC>
