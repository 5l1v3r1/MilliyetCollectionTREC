<DOC>
<DOCNO> 293970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/dunya/axdun02.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'yi onayladık' 
</HEADLINE>
<TEXT>


Avrupa Parlamentosu Başkanı Borrell, bugün başlayacak 3 günlük Türkiye ziyareti öncesinde, parlamentonun Dışişleri Komisyonu tarafından onaylanan Türkiye raporunu böyle yorumladı 

Güven Özalp - Brüksel 


Avrupa Parlamentosu AP Başkanı Josep Borrell, organın Dışişleri Komisyonu'nda AFET oylanan Türkiye raporunun taslağının "müzakerelerin başlaması için net bir onay" anlamı taşıdığını söyledi. Bugün başlayacağı Türkiye ziyareti öncesinde Türk basın mensuplarıyla bir araya gelen Borrell, müzakereler için Türkiye'nin Kıbrıs'ı tanıması gerektiğini belirtti. 

'Kıbrıs'ı tanıyın' 
AFET'teki oylamadan çıkan sonucun kendisini şaşırttığını söyleyen Borrell, "Ben evetlerle hayırlar arasında bu kadar fark beklemiyordum. Rapor müzakerelere evet diyor" dedi. Borrell, Camiel Eurlings tarafından hazırlanan raporun İlerleme Raporu'ndan daha net ve açık ifadeler içerdiğini belirterek, "Ancak daha Genel Kurul'da oylama yapılacak. Orada çıkacak sonuç, AFET'tekiyle paralellik göstermeyebilir. Genel Kurul'dan çıkacak sonucu beklemek gerekir. Bu yüzden temkinli olmakta fayda var" diye konuştu. 
Kıbrıs'ın çözülmesi gereken bir sorun olduğunu ifade eden Borrell, "Türkiye'nin Kıbrıs'ı tanıması gerekiyor. Müzakere yapacaksınız, bunu tanımadığınız biriyle yapamazsınız" şeklinde konuştu. 
Türkiye konusunda üyelik aşamasına gelindiğinde son sözü söyleyecek olanın AP olduğunu hatırlatan Borrell, "Müzakerelerin başlaması açısından liderler hukuken AP'nin kararını benimsemek zorunda değiller ancak siyasi anlamda dikkate almak durumundalar" dedi. 

Diyarbakır yolcusu 
Avrupa'da işlerin yavaş yürüdüğünü ve bunun sadece Türkiye konusunda geçerli olmadığını belirten Borrell, "Benim ülkem İspanya'nın üye olması da 11 yıl sürdü" diye konuştu. Türkiye konusunun hem de Avrupa hem dünyanın geleceği açısından çok önemli bir konu olduğunu söyleyen Borrell, Türkiye'nin Avrupa'da iyi tanınmadığını belirtti. 
Borrell, Güneydoğu'daki sorunların çözümüne büyük önem verdiklerini söyledi. Diyarbakır'a gidecek ilk AP Başkanı olacak Borrell'in Leyla Zana'yla da görüşmesi öngörülüyor. 
Borrell'e 3 gün sürecek temaslarında Karma Parlamento Komisyonu Eş Başkanı Joost Lagendijk ve Türkiye raportörü Camiel Eurlings de eşlik edecek. 

Kürdistan gafı ve özrü 

Avrupa Parlamentosu AP Başkanı Josep Borrell, Türk basın mensuplarına ziyareti hakkında bilgi verirken önemli bir gafa da imza attı. Yapacağı temasları anlatırken, "Ziyaretim sırasında Ankara'dan sonra Kürdistan'a gideceğiz" diyen Borrell'e danışmanları hemen müdahale etti. Borrell, danışmanlarından gelen "Kürdistan değil Güneydoğu" uyarısı üzerine açıklamalarının devamında sürekli "Güneydoğu" ifadesini kullandı. Toplantının ardından basın mensupları Borrell'in kabinesinden bizzat aranarak, "Başkan çok yorgun. Toplantıda Kürdistan ifadesini kullandığını fark etmişsinizdir ancak bunda herhangi bir kötü niyet ya da kasıt yoktu" denildi. 


</TEXT>
</DOC>
