<DOC>
<DOCNO> 284600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sondun07.html </URL>
<DATE> 2004/10/30/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Bin Ladin Amerikan televizyonlarında... 
</HEADLINE>
<TEXT>

     El Kaide örgütünün lideri Usame Bin Ladin, ''Amerikalılar, yeni bir felaketten kaçınmanın en iyi yolu Arapları öfkelendirmemektir'' dedi. 
     El Cezire televizyonunda video kasedi yayınlanan Bin Ladin, ABD Başkanı George Bush'un, 11 Eylül saldırıları sırasında yavaş davrandığını söyledi. 
     Bin Ladin, 11 Eylül'de ABD'de düzenlenen saldırılar sırasında ''süper lider'' Bush'un ikiz kulelerdeki 50 bin kişiyi ihtiyaçları olduğu bir zamanda, korkunç olaylar karşısında yalnız bıraktığını savundu. Ladin, ''Çünkü Bush, bir çocuğun keçilerinden bahsedişini dinlemeyi daha önemli görüyordu'' dedi. Bush, 11 Eylül saldırıları sırasında bir ilkokulu ziyaret ediyordu. Saldırılar hakkında bilgilendirilen Bush, tepki vermeden dakikalarca çocuğu dinlemişti. 
     El Cezire televizyonu, Bin Ladin'in 11 Eylül saldırılarını düzenlediğini ilk kez kabul ettiğini de duyurdu. 
     Bush yönetimini yozlaşmış Arap hükümetlerine benzeten Bin Ladin, 11 Eylül 2001'de olup bitenlerin tekrarı için gerekçelerin hala devam ettiğini söyledi. 
     Amerikan halkının güvenliğinin Demokratların başkan adayı John Kerry ve Başkan George Bush'un elinde olmadığını savunan Bin Ladin, Amerikan halkına seslenerek, ''Güvenliğiniz sizin elinizde'' dedi. 
     Sakin ve kendinden emin bir şekilde konuşmasıyla dikkati çeken Bin Ladin, her zamanki kıyafetiyle yaptığı konuşmada, ''Amerikalıların kulelerini yıkmaya karar verdik'' ifadelerini kullandı. 

     
</TEXT>
</DOC>
