<DOC>
<DOCNO> 284039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun39.html </URL>
<DATE> 2004/10/28/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Fransa'da Türkiye yeniden meclise geliyor 
</HEADLINE>
<TEXT>

     Fransa Demokrasi Birliği UDF lideri François Bayrou, Türkiye'nin AB üyeliği konusunu gelecek hafta meclis Dışişleri Komisyonu'na getireceklerini söyledi. 
     Fransa'da Türkiye'nin AB üyeliğine karşı kampanya yürüten grubun başında gelen Bayrou, Le Figaro gazetesine verdiği demeçte, gelecek Salı günü Dışişleri Komisyonu'nda tartışılmak üzere Türkiye konusunda bir tasarı sunduklarını söyledi. 
     Bayrou'nun sunduğu tasarıda, 17 Aralık zirvesinde Türkiye ile tam üyelik müzakereleri başlatılması yerine ''imtiyazlı ortaklık'' önerilmesi görüşü savunuluyor. 
     UDF, geçen hafta bütçe komisyonuna Türkiye'ye yapılacak mali yardımlarda Fransa'nın payının bloke edilmesine yönelik bir tasarı sunmuş, ancak bunu son anda geri çekmişti. 
     Bayrou, Le Figaro'ya yaptığı açıklamada, Cumhurbaşkanı Jacques Chirac'ın Türkiye'nin AB üyeliği konusunda ''geri döndürülemez'' bir ortam yaratmayı hedeflediğini savundu. 
     Chirac'a yönelik eleştirilerinin dozunu artıran Bayrou, ''10 veya 15 yıl sonra Türkiye'nin üyeliği konusunda sadece Fransa'da referandum olacağını söylemek tamamen gerçek dışı'' dedi. 
     UDF lideri, Dışişleri Komisyonu dışında, Fransa Senatosu ve Avrupa Parlamentosu'nda da Türkiye konusunda bir tartışma istediklerini söyledi. 
     Meclis genel kurulunda bu ay başında yapılan Türkiye oturumuna milletvekillerinin fazla ilgi göstermediğinin hatırlatılması üzerine Bayrou, tartışma sonunda oylama yapılmadığı için genel kurula gelen milletvekillerinin sayısının beklenenden az olduğu görüşünü savundu. 
     
     ''CHIRAC'IN DENGE HESABI'' 
     Bu arada, Fransız basında bugün çıkan haberlerde, Berlin'de Türkiye konusunda oldukça olumlu konuşan Chirac'ın, dün bakanlar kurulunda, ''Türkiye'nin üyeliği Ankara için çantada keklik değil'' diyerek ''çok fazla Ankara yanlısı görünen tutumunu dengelemeye çalıştığı' 'yorumu yapıldı. 
     France-Soir gazetesi, ''Chirac önce ilerledi, sonra geri çekildi'' başlığıyla verdiği haberde, ''Chirac'ın olumlu açıklamalarından sonra olumsuz tepkileri sakinleştirmeye çalıştığını'' yazdı. 
     Le Figaro gazetesi, Chirac'ın bakanlar kurulundaki açıklamalarıyla ''çok fazla Türkiye yanlısı'' görülen açıklamalarını hafifletmeye çalıştığı yorumunu yaptı. 
     Le Monde gazetesi ise ''Chirac hiçbir seçeneği dışlamayarak, müzakerelerin hedefi konusunda Almanya Başbakanı Gerhard Schröder'den farklı bir tutum içinde olduğunu'' iddia etti. 
     
</TEXT>
</DOC>
