<DOC>
<DOCNO> 267246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/guncel/axgun01.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya Çanakkale olmasaydı 
</HEADLINE>
<TEXT>


"Necef, Çanakkale'den bin kat faziletli" diyen Dilipak'a tepki yağıyor. CHP'li Şimşek, "Çanakkale sıradan olsaydı, bu namazı kılamayacaktı" derken, Şehit Aileleri Derneği Başkanı, "Dilipak'ın adı ya Hans ya da George olacaktı" dedi 

İSTANBUL Milliyet 

Vakit gazetesi yazarı Abdurrahman Dilipak'ın Çanakkale Zaferi ile ilgili sözleri büyük tepki topladı. Dilipak, önceki gün Irak'ın Necef kentindeki olaylarda ölenler için Fatih Camii'nde düzenlenen gıyabi cenaze namazından sonra yaptığı konuşmada "Necef'teki mücadele insanlık onurudur. Biraz önce hutbede bize Çanakkale Savaşı mücahitlerinin ne yüce bir değer için savaştığı anlatıldı. Necef benim için Çanakkale'den bin kat daha faziletlidir" demişti. 
İşte, Dilipak'ın yorumuyla ilgili görüşüne başvurduğumuz emekli asker, siyasetçi, sanatçı ve şehit ailesi yakınlarının tepkileri 
MEHMET ALİ KILIÇBAY Tarihçi "Necef ile Çanakkale'nin hiçbir kıyaslanabilir yanı yok. Çanakkale'de dünyanın kaderi değişti. Fazilet açısından hiç karşılaştırılamaz. Necef tüm Müslümanlar için çok kutsal bir yer. Çanakkale'nin dinsel kustallığı yok, olması da gerekmiyor. Dilipak ne yapmak istiyor Çanakkale Savaşı'nın önemsiz olduğunu, İslamiyetin TC'den önemli olduğunu söylüyor." 
KEMAL YAVUZ Emekli Orgeneral "Bu anlayış, bütünüyle sakat ve tek yönlü bir anlayıştır. Necef'e saldırı lanetlenmelidir. Ama bunun Çanakkale Savaşı gibi, Türk ve İslam tarihinde çok anlamlı bir yeri olan bir olayla kıyaslanması, her türlü anlayışın dışındadır." 
SALİM DERVİŞOĞLU Emekli Oramiral "Değerlendirmeye bile gerek olmayan saçma sapan bir görüş. Alakasız Necef'teki olaya tabii ki üzülünür, ancak mantığım bu kıyaslamayı almıyor. Maksadı gayet belli." 
ARMAĞAN KULOĞLU Emekli Tümgeneral "Bu tip çevreler her fırsatta çeşitli vesilelerle, irticai düşüncelerin harekete geçirilmesi için fırsat kolluyorlar. Her kesimi mücadeleye çağırıyorlar. Tarihimizde övünç olan milli değerleri de ikinci plana götürmek için her fırsatı değerlendiriyorlar." 
BERHAN ŞİMŞEK CHP Milletvekili - sanatçı "Eğer Çanakkale o kadar sıradan olsaydı, Fatih Camii'nde bu namazı kılamayacaktı ve Necef'te yaşananlara tepki gösterme şansını bulamayacaktı. Dilipak'ın öğrenmesi gereken, egemenliğimizi yaşıyorsak, bunun başlangıcının Çanakkale Savaşı olduğudur. Çanakkale tarihi bir kez daha okusun. Beyin sürçmezse, dil de sürçmez." 
EDİZ HUN Siyasetçi "Çanakkale Savaşı Türkiye'nin kuruluşudur. Talihsizlikten ibaret. Fazilet kelimesi de son derece anlamsız." 
HAMİT KÖSE Şehit Aileleri Derneği Başkanı "Acaba, Necef'tekiler mi, yoksa Çanakkale'dekiler mi bu memleketi bizlere bıraktı Bu kadar pervasızlık olamaz. Eğer onlar Çanakkale'de canları uğruna savaşmasalardı, bugün Dilipak ya Hans, ya George olacaktı. Fazilet kadar yersiz bir kelime olabilir mi, her şeyini kaybetmiş, milli duygudan yoksun, ne söylediği belirsiz insanlar bunlar. Bunlar Çanakkale ruhuna sahip olabilir mi " 


</TEXT>
</DOC>
