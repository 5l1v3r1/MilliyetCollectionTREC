<DOC>
<DOCNO> 299993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur18.html </URL>
<DATE> 2004/12/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
"Kar bile gri yağıyor"... Afşin'de termik santral çevreyi kirletiyor mu 
</HEADLINE>
<TEXT>

     Kahramanmaraş'ın Afşin İlçesi Çoğulhan Belde Belediye Başkanı Adem Yıldız, ''beldedeki bütün ürünlerin A Termik Santralı'ndan yayılan külle kaplandığını'' savundu. 
     Yıldız, AA muhabirine yaptığı açıklamada, termik santralının yarattığı kirlilik nedeniyle beldelerinde sağlıklı bir yaşamdan söz edilemeyeceğini ileri sürdü. 
     Yıldız, ''Bütün ürünlerimiz A Termik Santralı'nın bacasından yayılan külle kaplanıyor. Beldemize yağan karın artık beyaz olmaması her şeyi ortaya koyuyor. Kirlilikten bölgemize karlar artık gri yağıyor. Yetkililerin gelip bölgemizdeki kirliliği görmesini istiyoruz. Gelsinler ve ne yapılması gerektiğine karar versinler.'' Afşin-Elbistan A Termik Santralı İşletme Müdürü Temel Ayten ise bacalardan kül atma olayının her zaman meydana gelen bir durum olmadığını, çevrede santraldaki arızalardan dolayı kısa süreli kirlilik oluşabildiğini ifade etti. 
     Santralde arıza olması durumunda anında müdahale ettiklerini ve gerekli tedbirleri aldıklarını belirten Ayten, ''Geçtiğimiz hafta da böyle küçük bir arıza söz konusu oldu. Şu anda arıza giderildi ve bacalardan çıkan duman temiz'' dedi. Ayten, 2005 yılı ortalarında A Santralı'nın tümüyle revizyona gireceğini ve az da olsa meydana gelen çevre kirliliğinin tamamen ortadan kaldırılacağını, vatandaşların bu konuda rahat olması gerektiğini kaydetti. 
     
     ''KONUYU TAKİP EDİYORUZ'' 
     Kahramanmaraş Çevre ve Orman İl Müdürü Hüseyin Çanak ise Afşin Elbistan A Termik Santralı nedeniyle zaman zaman meydana gelen çevre kirliliğiyle ilgili sıkıntıları olduğunu söyledi. 
     Konuyu araştırarak sıkıntıları yetkililere bildirdiklerini, yetkililerin B Termik Santralı inşaatı sırasında A Santralı'ndaki eksikliklerin de giderileceğini belirttiklerini ifade eden Çanak, şöyle konuştu 
     ''Bilindiği gibi B Santralı'nın inşaatı devam ediyor. Biz de konuyu takip ediyoruz. En yakın zamanda A Santralı'ndaki sıkıntıların giderileceğini umuyoruz.'' 
     
</TEXT>
</DOC>
