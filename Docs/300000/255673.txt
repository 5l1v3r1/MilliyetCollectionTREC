<DOC>
<DOCNO> 255673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonsiy15.html </URL>
<DATE> 2004/07/15/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Anayasa Mahkemesi'nden, Maliye'nin vergi indirimi yetkisine sınırlama 
</HEADLINE>
<TEXT>

     Anayasa Mahkemesi, vergi mahsup ve iadesine tabi tutulacak mal ve hizmet alımlarını yasada sayılanlarla sınırlı olmaksızın tespit etme yetkisini Maliye Bakanlığı'na veren yasa hükmünü iptal etti ve yürürlüğünü durdurdu. 
     Anayasa Mahkemesi Başkanvekili Haşim Kılıç, gündeme ilişkin gazetecilere açıklamalarda bulundu. 
     Kılıç, Cumhurbaşkanı Ahmet Necdet Sezer'in 4842 sayılı Bazı Kanunlarda Değişiklik Yapılması Hakkında Kanun ile değiştirilen 193 sayılı Gelir Vergisi Kanunu'nun mükerrer 121. maddesinin son fıkrasındaki ''vergi mahsup ve iadesine tabi tutulacak mal ve hizmet alımlarını yukarıda sayılanlarla sınırlı olmaksızın tespit etmeye...'' ve 3065 sayılı Katma Değer Vergisi Kanunu'na eklenen geçici 19. maddenin 2. tümcesindeki ''istisna uygulanacak miktara ilişkin alt sınır belirlemeye...''' ibarelerinin iptali ve yürürlüğünün durdurulması istemiyle açtığı davanın karara bağlandığını bildirdi. 
     193 sayılı yasanın ''Ücretlilerde vergi indirimi'' başlıklı maddesinin ''vergi mahsup ve iadesine tabi tutulacak mal ve hizmet alımlarını yukarıda sayılanlarla sınırlı olmaksızın tespit etmeye...'' hükmünün Anayasa'ya aykırı bulunarak, iptal edildiğini belirten Kılıç, iptal kararı yürürlüğe girene kadar da söz konusu hükmün yürürlüğünün durdurulduğunu kaydetti. 
     Ücretlilerde, eğitim, sağlık, gıda, giyim ve ikamet edilen konuta ait vergi iadesinin hangi oranlar üzerinden yapılacağını düzenleyen maddenin iptal edilen hükmü, Maliye Bakanlığı'na, bu giderler dışında vergi mahsup ve iadesine tabi tutulacak mal ve hizmet alımlarını tespit etme yetkisi veriyordu. 
     Haşim Kılıç, 3065 sayılı yasanın Asya Kalkınma Bankası'nın 2003 yılında Türkiye'de yapılacak yıllık toplantılarıyla ilgili olarak bu bankaya ve temsilcilerine yapılacak teslim ve hizmetlerin katma değer vergisinden müstesna olduğunu düzenleyen geçici 19. maddesinin, bu toplantılarda istisna uygulanacak miktara ilişkin alt sınır belirlemede Maliye Bakanlığı'nı yetkili kılan hükmün de iptal edildiğini bildirdi. 
     
</TEXT>
</DOC>
