<DOC>
<DOCNO> 257166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur13.html </URL>
<DATE> 2004/07/21/ </DATE>
<TIME> 11.43 </TIME>
<AUTHOR>  </AUTHOR>
<HEADLINE>
Yazıklar olsun. Yanlışsız sınav yapamıyorlar 
</HEADLINE>
<TEXT>

     Giriş sınavları öğrenciler için hayati önem taşıyor. Bir sorunun, bir puanın bile önemi çok fazla. Bir soru ortalama 3, 4 puan getiriyor. ÖSS'de ise bir puanda yaklaşık 10 bin öğrenci yer değiştiriyor. Yani bir soru eksik yaptığınızda 30, 40 bin öğrencinin gerisine düşüyorsunuz. 
     İşte böylesine önemli sınavlarda akıl almaz hatalar yapılıyor. Bu yılki sınav maratonunda 4 soru iptal edildi. İkisi ÖSS, ikisi de Anadolu Liseleri sınavı yani LGS'de. 
     Bu soruların çözülmesi için sınavda öğrenciye verilen süre bir dakika. 60 saniye içerisinde okuyup, çözüp, cevap kartına işaretlemeleri gerekiyor. 
     Oysa soru hazırlayanların, kontrol edenlerin ve redakte edenlerin sınırsız süreleri var. Her soru üzerinde onlarca uzman akedemisyen kafa yoruyor. Tamam herşeyi ile doğru denildikten sonra, Soru Bankası'na atılıyor ve daha sonra da sınavda öğrencilere soruluyor. 
     4 sorunun iptal edilmesi, nereden bakarsanız bakın bir skandaldır. Öğrenci bir soruda hata yaptığında ya da kendisi ile ilgili bilgileri yanlış kodladığında hayatı kayıyor. Ama ortada uzmanız diye geçinenlere hiç birşey olmuyor. 
     ÖSYM Başkanı Küçükyavuz ve Milli Eğitim Bakanı Çelik'ten bu yanlış soruları hazırlayan, kontrolden geçiren ve redakte edenleri açıklamalarını istiyoruz. Açıklansın ki öğrencileri böylesine hayal kırıklığına uğratanları tanıyalım, bilelim. 
     Bu hatalı sorular yüzünden pek çok öğrenci, özellikle de iddialı öğrenciler, demoralize oldular. Kaybettikleri zamana mı yansınlar, o moral bozukluğu ile diğer sorulara da kuşku ile bakmalarına mı kahrolsunlar. 
     Hatırlanacağı gibi daha önce de LGS'de birinci soru iptal edilmişti. Şimdi bir tane daha iptal edildi. Daha ilk soruda aradığı cevabı bulamayan öğrencilerin halini düşünün .. 
     
</TEXT>
</DOC>
