<DOC>
<DOCNO> 285493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo36.html </URL>
<DATE> 2004/11/02/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Daum Yarın sahada herkesin gurur duyacağı bir Fenerbahçe olacak 
</HEADLINE>
<TEXT>

     Fenerbahçe Teknik Direktörü Christoph Daum, yarın oynayacakları Olympique Lyon maçında, sahada herkesin gurur duyacağı bir Fenerbahçe'nin olacağını söyledi. Olympique Lyon Teknik Direktörü Paul Le Guen ise ''Galip gelip 2. turu garantilemek istiyoruz'' dedi. 
     Olympique Lyon ile Fenerbahçe arasında D Grubu'nda yarın yapılacak Avrupa Şampiyonlar Ligi maçı öncesi iki takımın teknik direktörleri ayrı ayrı düzenledikleri basın toplantılarıyla görüşlerini açıkladılar. 
     Fenerbahçe Teknik Direktörü Christoph Daum, kamp yaptıkları otelde düzenlediği basın toplantısında, Avrupa Şampiyonlar Ligi'nde 2. tura yükselme şanslarının devam ettiğini kaydetti. 
     Daum, Şampiyonlar Ligi'nde ilk turun yarısını geride bıraktıklarını ifade ederek, ''Çıkardığımız dersler var ve buna göre hareket edeceğiz. Yarın iyi bir maç olması için elimizden geleni yapacağız. Nobre'nin hafif bir sakatlığı var ancak takımda herkes oynayabilecek durumda. Takım olarak herhangi bir sorunumuz yok'' diye konuştu. 
     Başkan Aziz Yıldırım'ın bugün doğum günü olduğunu kaydeden Daum, ''Yarın sahada herkesin gurur duyacağı bir Fenerbahçe olacak. Zaten öyle oynarsak isteğidiğimiz sonucu alırız. Lyon maçını kazanarak Aziz Yıldırım'a iyi bir doğum günü hediyesi vermek istiyoruz'' dedi. 
     Bir gazetecinin Alex ile ilgili sorusuna Daum, ''Alex, dünya çapında bir futbolcu. Bizimle olmasından mutluyuz. Uluslararası maçlarda patlama yapacağına inanıyoruz'' yanıtını verdi. 
     
     FENERBAHÇELİ FUTBOLCULAR 
     Fenerbahçe kaptanı Ümit Özat da matematiksel olarak şanslarının sürdüğünü vurgulayarak, ''İyi başlamıştık ama son 2 maç istediğimiz gibi olmadı. Bu maç bizim için çok önemli. Genç bir takımız. Elimizden geleni yapacağız'' dedi. 
     Servet ise Fenerbahçe'ye yakışır bir şekilde oynayacaklarını belirterek, ''Bu maç bizim için devam ya da tamam niteliğinde. Bunun bilincindeyiz. Yenmek için sahaya çıkacağız. Lyon kaliteli bir takım. Galibiyeti onlardan çok istersek bunu başaracağımıza inanıyorum'' ifadelerini kullandı. 
     Sarı-lacivertliler, bugün TSİ 19.00'da son antrenmanını yaparak otelde dinlenmeye çekilecek. 
     
     OLYMPİQUE LYON CEPHESİ 
     Olympique Lyon Teknik Direktörü Paul Le Guen ise takımının yaptığı antrenman sonrası kulüp tesislerinde düzenlediği basın toplantısıyla maçı değerlendirdi. 
     Takımına güvendiğini bildiren Le Guen, ''Galip gelip 2. turu garantilemek istiyoruz'' dedi. 
     Takımdaki eksiklerin oyun düzenlerini bozmayacağını anlatan Le Guen, ''Sakat oyuncuların yerine görev alacakların başarılı olacaklarına inanıyorum'' diye konuştu. 
     İdmanda Cacapa'nın yerine Senegalli Diatea'ya görev veren Le Guen, sakat olan Wiltord'un yerine de Frau'nun görev yapacağını bildirdi. 
     
</TEXT>
</DOC>
