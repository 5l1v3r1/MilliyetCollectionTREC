<DOC>
<DOCNO> 286849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sondun17.html </URL>
<DATE> 2004/11/07/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Zapatero'dan Türkiye'ye uzun vadede destek 
</HEADLINE>
<TEXT>

     İspanya Başbakanı Jose Luis Rodriguez Zapatero, Türkiye'nin AB üyeliğini uzun vadede desteklediğini söyledi. 
     Zapatero, Alman Der Spiegel dergisine verdiği demecinde, ''Türkiye Avrupa ile bütünleşmeli mi '' sorusuna, ''Uzun vadede tabii ki. Türkler de Avrupa vatandaşı olmak istiyorlar. Avrupa'nın kimliği, aydınlanma ve akılcılık değerlerine dayalı bir vatandaşlar topluluğu fikridir. Bu nedenle din, kültür ve dil çeşitliliğine saygı duyuyoruz'' şeklinde cevap verdi. 
     AB'nin sadece bir serbest ticaret bölgesine dönüşme tehlikesi olup olmadığı sorusunu da yanıtlayan Zapatero, şunları söyledi 
     ''Hayır, biz zaten ortak siyasi kaderi paylaşan bir topluluğuz. Bizim kendimizi nasıl gördüğümüz değil, dünyanın bizi nasıl gördüğü önemli. Akdeniz bölgesinde, Afrika'da ve Latin Amerika'da Avrupa'ya belirgin sınırlara sahip bir bölge olarak büyük umutla bakılıyor. Anlaşmaları tüm Avrupa ile imzalamak istiyorlar. Sadece ne kadar büyük öneme sahip olduğumuzu kendimizin daha iyi şekilde algılaması lazım.'' 
     
</TEXT>
</DOC>
