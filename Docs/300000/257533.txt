<DOC>
<DOCNO> 257533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/spor/spo02.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex efsane oluyor 
</HEADLINE>
<TEXT>


Fenerbahçe'nin Sambacısı, Copa America'da Brezilya formasıyla final biletini kaptı. Alex, Arjantin ile oynanacak son maçta gol atarsa, 200'ler kulübüne girip ölümsüzleşecek 


Penaltıyı kaçırmadı 
FENERBAHÇE'NİN uzun uğraşlar sonrasında renklerine kattığı Alex, Brezilya formasıyla Copa America'da finale yükseldi. Yıldız futbolcunun, 90 dakika forma giydiği maçta Brezilya, Uruguay'ı penaltılarla devirdi. Normal süre Sosa ve Adriano'nun golleriyle 1-1 bitince penaltı atışlarına geçildi. Alex 5. penaltıyı ağlara yollayarak, takımını güldürdü. 

Gözü mutlu sonda 
ALEX pazar gecesi Arjantin ile oynanacak olan final maçında hem kupa, hem de tarihe geçmek için ter dökecek. Sambacı, son 90 dakikada rakip fileleri sarsmayı başarırsa, kariyerindeki 200. golü atacak ve Brezilya'nın ölümsüz isimleri arasına girmeyi başaracak. Henüz Fenerbahçe formasını giymeyen Alex de Souza, şampiyonadaki performansıyla fiyatını da katlamayı başardı. 

Koch yine yüklendi 

KÖLN Yurdumspor ile oynanan maç nedeniyle dün sabah yapılan antrenmanın hafif tempoda geçmesini bekleyen futbolcular, hayal kırıklığına uğradı. Teknik Direktör Daum, kafileyi sahaya taşıyan otobüsü yolda durdurarak, göl kenarına krosa götürdü. Yardımcı antrenör Koch, tempolu koşularla futbolcuların adeta pestilini çıkardı. Bu arada akşam çalışması ise iptal edildi. 

Daum Disiplin şart 

YUSUF KOBAL 

İlginç bir kıyaslama 
FENERBAHÇE Teknik Direktörü Daum, genç Türk futbolcularıyla Almanlar arasında önemli farkların olduğunu açıkladı. Tecrübeli çalıştırıcı, İstanbul'da gece hayatı gibi önemli bir dezavantajın olduğunu söyleyerek, "Türkiye ile Almanya arasındaki uyku saati çok farklı. Türkler, geç yiyor, geç yatıyor. Bu konu Almanlar ile kıyaslanamaz. Gençlere disiplin şart" dedi. 

Oyuncularından memnun 
DAUM, Almanya'da çok huzurlu bir kamp dönemi geçirdiklerini söyleyip, hazırlık maçlarında sergilenen futbolu beğendiğini açıkladı. Alman hoca şunları söyledi "Farklı sonuç beklemiyordum, ancak skorlar giderek yükseliyor. Herkes çıkış içinde. Kısa bir süre içinde daha iyi işler yapacağız." 

Rakip Siegen 

FENERBAHÇE, Almanya'daki dördüncü hazırlık maçında bugün Alman 4. Lig takımlarından Siegen ile karşılaşacak. TSİ 19.00'da başlayacak olan maçı Show TV naklen ekranlara getirecek. Karşılaşmanın hasılatının bir hayır kurumuna verileceği bildirildi. Teknik Direktör Daum da tüm gurbetçileri maça davet etti. 



</TEXT>
</DOC>
