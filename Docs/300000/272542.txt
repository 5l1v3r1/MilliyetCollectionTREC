<DOC>
<DOCNO> 272542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/spor/aspo.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Geç oldu, temiz oldu 1-1 
</HEADLINE>
<TEXT>


Siyah - Beyazlı takım R.Berg'in golüyle şoka uğradı, ilk yarıda kalesinde büyük tehlikeler atlattı. İkinci yarıda toparlandı, Ahmed Hassan'ın golüyle ayağa kalktı 

BİLAL MEŞE 


Del Bosque maç öncesi toplantısında futbolcularına "Rakibi ciddiye alın" diyordu. Ama kendisi bu ciddiyetten uzaktı. 
Bir takımın oturmuş taşlarıyla ne kadar oynarsanız, o kadar başınıza iş alırsınız. İspanyol hoca, sezon başından bu yana hep ideal on bir konusunda şikayet etti. Del Bosque'nin Bodo karşısına çıkardığı on birde Okan Buruk'u tribüne, Carew ve Sergen'i yedeğe çekmesi bizce teknik adam hatasıydı. Carew'i oynatmaması inanılır gibi değildi. Uluslararası tecrübesi olan Okan'ın da tribüne çıkması skandaldı. Galatasaray derbisini düşünerek bu kararı alabilir. Ama önce ilk maçı kazanacaksın, sonra derbiyi düşüneceksin. 
Bodo küçümsenecek takım değil. Özellikle ilk yarıda Beşiktaş'a sahayı dar etti. Kolektif oynadı, pres yaptı, Kartal'a boş alan bırakmadı, tek toplarla Beşiktaş kalesine yüklendi... 
3. dakikada Cordoba'nın sakatlanıp çıkması Beşiktaş için bir dezavantaj değildi bizce... 16. dakikada Pancu yaklaşık 30 metreden sert vurdu, top üst direğe çarparak auta gitti. 17. dakikada C.Berg soldan kesti. Savunma karıştı. Kısa düşen topa R.Berg penaltı noktasından sert vurdu. Top yine savunmadan döndü. 18. dakikada Ludvigsen sağdan indi, Murat tehlikeyi önledi. 

Sürpriz gol 
20. dakikada Bodo'nun baskısı gol getirdi. Halvorsen, C.Berg'i kaçırdı. Bu futbolcunun ortasını iyi takip eden R.Berg gelişine sert vurdu. Top kalenin uzak köşesinden filelere gitti 1 - 0. 
31. dakikada Ahmed Hassan sağdan kesti. Pancu yükselip, arkaya indirdi. Juanfran göğüsüyle düzeltti, topu kaleciye nişanladı. 
Sahaya tuhaf on bir süren Del Bosque'nin 59. dakikada Sergen'i oyuna alması İbrahim Akın'ı forvetten doğru yerine çekmesi Beşiktaş'ı ayağa kaldıran en büyük faktördü. Sergen'in oyuna girişiyle birlikte ikinci yarıda fizik gücü düşen Bodo, savunmasına çekilince, Beşiktaş etkili olmaya başladı. Bodo'nun adam değişikliğiyle vakit kazanması pek işe yaramadı. Nitekim 86. dakikada İbrahim Akın soldan inip ortaladı. Bodo savunması uyudu. Arka direkte Ahmed Hassan gelişine yatarak sert vurdu ve Beşiktaş'a tur için büyük avantaj sağlayan gole imzasını attı. 

Sergen şart 
Rakibi küçümsemenin faturasının ağır olduğunu geçmişte de gördük, yarın da göreceğiz. Öncelikle Del Bosque'nin işini ciddiye alması lazım. Takımın oturmuş taşlarıyla bu kadar oynaması bizce Beşiktaş'ı sıkıntıya sokan faktörlerin başında geliyor. Sergen, Beşiktaş için önemli bir oyuncu. Bodo gibi sadece fizik gücüyle oynayan takımlar karşısında tekniğiyle iş yapacak en büyük yetenektir. Savunmada Ronaldo tek başına mücadele etti, çok kritik toplarda onun hamlelerini gördük. Orta sahada Ahmet Yıldırım - Tayfun ikilisi çalışkan isimlerdi. 

'Gecenin en iyisi sonuçtu' 

Vicente Del Bosque, Bodo karşısında ilk yarım saatte turu zora soktuklarını belirtti, "Şimdi en azından berabere kalıp, yolumuza devam ettirebilecek bir skora sahibiz" dedi 
ORHAN YILDIRIM 

"Derbiyi düşündüm" 
BEŞİKTAŞ Teknik Direktörü Vicente Del Bosque, Bodo karşılaşmasındaki en iyi şeyin skor olduğunu belirtti. Carew'i dinlendirmek için oynatmadığını, Galatasaray karşılaşmasını düşündüğünü itiraf eden çalıştırıcı, "Neredeyse turu ilk yarım tehlikeye sokmuştuk. Ama şimdi en azından berabere kalıp yolumuza devam edebilecek bir skora sahibiz" dedi. 

"Küçümsemedik" 
RAKİBİ küçümsemediklerini vurgulayan İspanyol teknik adam, elindeki kadroyu en iyi şekilde kullanmak için uğraş verdiğini belirtti. Del Bosque, İbrahim Akın'ın henüz gelişimini tamamlamadığını da söyleyerek, "Farklı bölgelerde oynaması gerekiyor" ifadesini kullandı. Beşiktaş çalıştırıcısı, Bodo'nun beklenenden daha iyi oynadığını da söyledi. 


</TEXT>
</DOC>
