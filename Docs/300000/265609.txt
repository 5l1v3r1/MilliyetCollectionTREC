<DOC>
<DOCNO> 265609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/yasam/yas01.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşasaydı dün gelin olacaktı 
</HEADLINE>
<TEXT>


Düğününe 17 gün kala 8 yıldır peşini bırakmayan Vedat Ökten tarafından öldürülen Zeynep'in ailesi, "Katil bizi tehdit ediyor. Sokağa çıkamıyoruz' diyor... 

OSMAN KARA İstanbul 

Sekiz yıldır peşini bırakmayan Vedat Ökten tarafından vurularak öldürülen Uludağ Üniversitesi İlahiyat Fakültesi mezunu Zeynep Toklu 21 , cinayete kurban gitmeseydi dün nişanlısıyla evlenecekti. 
Vedat Öktem, 8 yıl önce 20 yaşındayken inşaat işlerini yaptığı evde o zaman 13 yaşında olan Zeynep Ünverdi'ye aşık oldu. 15 gün süren işin bitmesinden sonra telefonla Ünverdi'yi telefonla arayan Öktem, kendisini sevdiğini söyledi. Genç kız ise reddetti. Öktem, sık sık telefonla aramaya başlayınca baba Yusuf Ünverdi, kızının küçük olduğunu ve kendisini istemediğini anlattı. Ancak telefondan küfürler ve tehditler kesilmedi. Ölüm tehditleri artınca telefon dinlenmeye alında ama Öktem'in adresi tespit edilemedi. 

İzini kaybettirdi 
Lise öğrenimi sırasında da Zeynep, Öktem'den kurtulamadı. Tehdit edilen okul ve dershane öğretmenleri bile savcılığa giderek şikayetçi oldu. Bu arada üniversiteyi kazanan Toklu, 4 yıllık eğitimi için Bursa'ya gidince rahat etti. Öktem izini bulamamıştı. 
Bu arada üniversiteyi bitiren Zeynep, Almanya'da yaşayan mühendis Adem Toklu 22 ile nişanlandı. Düğün hazırlıklarına başlayan çift, davetiyeleri hazırlayarak sevdiklerine gönderdiler. Düğün için 22 Ağustos'ta 16.30'a gün aldılar. 2 Eylül'de ise Almanya'ya gideceklerdi. 

Şimdi sıra sizde 
Bu arada Öktem tekrar ortaya çıkarak, 'Seni kimselere yar etmem' diye telefonlara başladı. 6 Ağustos'ta Gaziosmanpaşa'da bir çeyiz dükkanında, diktirdiği perdeleri almak isteyen Zeynep'in karşısına çıktı. 'Benimle geleceksin yoksa vururum" diyen Öktem'e, 'Evleniyorum peşimi bırak' dedi. Zeynep'i göteremeyeceğini anlayan Öktem, genç kıza kurşun yağdırarak öldürdükten sonra kaçtı. 
Baba Ünverdi, "Katil diğer kızımı arayıp, 'Nasıl olmuş beğendiniz mi, şimdi sıra sizde' demiş. Aile olarak dışarıya rahat çıkamıyoruz" dedi. 


</TEXT>
</DOC>
