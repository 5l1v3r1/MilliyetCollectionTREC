<DOC>
<DOCNO> 263764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun16.html </URL>
<DATE> 2004/08/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Belçika Kardinali Papa yolun sonunda... 
</HEADLINE>
<TEXT>

     Belçika Kardinali Godfried Danneels, Papa İkinci Jean Paul'ün ''yolun sonuna geldiğini'' söyledi. 
     Danneels, Belçika gazetesi Het Laatste Nieuws'e verdiği demeçte, Papa'nın, Fransa'daki ''Katolik mucize kenti'' Lourdes'a yaptığı ziyaretin ve orada verdiği mesajların muhtemelen sonuncu olduğunu anlattı. 
     Papa İkinci Jean Paul'ün, 1858 yılında bir köylü kızın Meryem Ana ile karşılaştığı ileri sürülen, Katolik Kilisesi'nin resmen tanıdığı mucize kenti Lourdes'a yaptığı ziyarette çok yorgun ve hasta olduğu, veda mesajları verdiği gözlemlendi. 
     Papa, geçen eylül ayında, Slovakya'ya yaptığı bir ziyarette de yorgunluğuyla dikkat çekmiş, konuşmakta çok zorlanmıştı. 
     Vatikan'ın Belçika'daki temsilcisi Kardinal Godfried Danneels, Papa İkinci Jean Paul'ün ölümü halinde yerine gösterilen adaylarından biri olarak tanınıyor. 
     Danneels yaptığı açıklamalarda, Papaların ölünceye kadar Kilise yönetiminde kalmamaları gerektiğini savunmuş ve bazı insanların 100 yaşına kadar yaşayabildiklerini, ancak yönetim yeteneklerini yitirdiklerini kaydetmişti. 
     Kardinal Danneels, AIDS hastalarının cinsel ilişki sırasında prezervatif kullanmalarına karşı olmadığı yönündeki açıklamasıyla da dikkat çekmişti. Belçikalı kardinal, basına yaptığı değerlendirmede, Kilise'nin doğum kontrolü amacıyla prezervatif kullanılmasına karşı olduğunu hatırlatmış, AİDS hastalarının cinsel ilişkide bulunmamaları gerektiğini, ancak bunu yapmaları halinde prezervatif kullanmalarının caiz olacağını söylemişti. 
     Kardinal, prezervatif kullanımının ancak hastalık gerekçesiyle hoş görülebileceğini ifade etmişti. 
     
</TEXT>
</DOC>
