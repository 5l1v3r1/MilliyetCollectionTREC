<DOC>
<DOCNO> 289545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko40.html </URL>
<DATE> 2004/11/17/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
ABD'nin üçüncü büyük perakende devi doğuyor... 
</HEADLINE>
<TEXT>

     ABD'li perakende şirketleri Kmart ve Sears birleşerek ülkenin üçüncü büyük süpermarket zincirini oluşturacak. 
     Sears Holding'ten yapılan açıklamada, merkezi Chicago'da olacak yeni şirketin yıllık satışlarının yaklaşık 55 milyar dolara ulaşacağı bildirildi. 
     Birleşme sonunda 2 bin 350'si genel amaçlı, bin 100'ü özel amaçlı toplam 3 bin 450 mağazaya ulaşacak olan yeni şirket, Sears Holdings Corp. adını alacak. 
     Gelecek yıl Mart sonunda tamamlanması beklenen birleşmenin her iki şirket ortaklarının oylarına sunulacağı kaydedildi. 
     2002 yılında iflas tehlikesi atlatan Kmart, yaklaşık 600 mağazasını kapatmak zorunda kalmış, 57 bin çalışanın işine de son vermişti. 
     İki şirket yönetiminin vardığı birleşme mutabakatına göre Kmart'ın Sears'a maliyeti, 11 milyar dolara ulaşıyor. 
     Bu arada halen ABD'nin en büyük süpermarket zinciri unvanını Wal-Mart taşırken, Target ikinci sırada yer alıyor. 
     
</TEXT>
</DOC>
