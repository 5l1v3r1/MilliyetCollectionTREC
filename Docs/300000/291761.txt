<DOC>
<DOCNO> 291761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonsiy12.html </URL>
<DATE> 2004/11/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Dokunulmazlığının kaldırılması istenen Baykal savunmasını veriyor 
</HEADLINE>
<TEXT>

     Seçim yasaklarına aykırı hareket ettiği gerekçesiyle dokunulmazlığının kaldırılması için fezleke hazırlanan CHP Genel Başkanı Deniz Baykal, Anayasa-Adalet Karma Komisyonu'na savunmasını yapıyor. 
     CHP'li yöneticiler ve bazı milletvekilleriyle birlikte saat 14.15'te Anayasa Komisyonu toplantı salonuna gelen Baykal'ı, Komisyon Başkanı Burhan Kuzu ''hoşgeldiniz'' diyerek karşıladı. Kuzu'yla birlikte basın mensuplarının istemi üzerine bir süre görüntü veren Baykal, ''iftihar, şeref ve güleryüzle poz verilecek bir tablo değil... Hesap vermeye geldik'' dedi. 
     Daha sonra toplantı masasında kendisine ayrılan yere oturan Baykal, ''davet üzerine geldim. Konuyu nasıl gördüğümü ifade edeceğim'' derken, Baykal'ın savunmasını dinleyecek olan alt komisyonun Başkanı AK Parti Adıyaman Milletvekili Hüsrev Kutlu, ''Davetimize icabet ettiğinden dolayı Sayın Genel Başkan'a teşekkür ediyorum, hassasiyetinden dolayı da tebrik ediyorum'' dedi. 
     Komisyon daha sonra kapalı oturuma geçerek Baykal'ı dinlemeye başladı. 
     CHP Genel Başkanı Deniz Baykal hakkında, 15 Mart 2004 tarihinde Zonguldak'ta partisinin düzenlediği mitingte yasada öngörülen zaman dilimini aştığı gerekçesiyle Zonguldak Cumhuriyet Savcılığı tarafından dokunulmazlığının kaldırılması için fezleke hazırlanmıştı. 
     
</TEXT>
</DOC>
