<DOC>
<DOCNO> 264879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/magazin/amag.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hey gidi Karadeniz 
</HEADLINE>
<TEXT>


İstanbul'da yaşayan Karadenizliler, önceki akşam Açıkhava Tiyatrosu'nda unutulmaz bir gece yaşadı. Peş peşe sahneye çıkan Karadenizli sanatçılar, binlerce izleyiciye saatlerce horon teptirdi 

BAYRAM KAYGUSUZ, DENİZ ALTUNTAŞ 

Yüzlerce kişi giremedi 
"HEY Gidi Karadeniz" konserlerinin ikincisi Harbiye Açıkhava Tiyatrosu'nda gerçekleşti. Önceki gece 5 bine yakın müziksever Harbiye'ye girmeyi başarırken, yüzlerce kişi dışarıda kaldı. Sunuculuğunu Nihat Sırdar'ın yaptığı gecede sahne alan ilk şarkıcı Bayar Şahin oldu. 

Kemençeyi duyan fırladı 
ŞAHİN'İN ikiz kızları da yaptıkları dansla sahnede babalarına eşlik etti. "Lazutlar" serisi albümleriyle kendine özgü bir hayran kitlesi yaratan Fuat Saka ise konsere gelenleri bir an olsun bile yerine oturtmadı. Saka'nın okuduğu hareketli şarkılar, dinleyicileri coşturdu. 

Esprleriyle kırdı geçirdi 
TİYATROYU tıklım tıklım dolduranlar, Saka'nın şarkıları eşliğinde dakikalarca horon tepti. Saka'dan sonra "Maranda" adlı son albümüyle müthiş bir çıkış yakalayan Volkan Konak sahne aldı. Gece, Karadeniz müziğinin en önemli seslerinden Kazım Koyuncu'nun coşkulu şarkılarıyla son buldu. 

Sırada Akdeniz var 

DEMİR Demirkan, Rumelihisarı'nda ilk kez konser verdi. Konserde sahneye motosikletle çıkmayı planlayan Demirkan, sel felaketi nedeniyle vazgeçti. Demirkan, Güney Anadolu turnesine çıkacağını söyledi. "Olimpos, Antalya, Side ve Milas'ta çalacağız. Bir ay önce Avrupa'da albümümü takiben Avrupa turnesine çıkacağız. White Lion grubunun eski solisti Mike Tramp'le konserler vereceğim" diye konuştu. 

Ustaya sevgi seli 

TÜRK halk müziğinin "Bozlağın Başöğretmeni" lakaplı sanatçısı Neşet Ertaş da, Ayasofya Meydanı'nda hayranlarına müzik ziyafeti çekti. Ertaş'ı ücretsiz halk konserinde 1500 kişi izledi. Müziği sevenlerinin kalbine hitap etmesi için yaptığını söyleyen Neşet Ertaş, "50 yıldan beri türkü söylüyorum. Ölmeden size birkaç tane daha türkü vermek istiyorum" dedi. 


</TEXT>
</DOC>
