<DOC>
<DOCNO> 296497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun15.html </URL>
<DATE> 2004/12/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
The Economist AB liderleri Türkiyeye 'evet' diyecek 
</HEADLINE>
<TEXT>

     İngiltere'de yayımlanan haftalık The Economist dergisi, Avrupa Birliği liderlerinin kıtada süregelen bazı kaygı ve itirazlara rağmen önümüzdeki hafta düzenlenecek zirvede Türkiye ile üyelik müzakerelerinin başlamasına evet diyeceklerini bildirdi. 
     Avrupa Komisyonu'nun raporunda, müzakerelerin gelecek yıl başlamasının tavsiye edildiğini, çoğu AB liderinin de bu görüşten yana olduğunu belirten Economist yazarı, ''buna rağmen görüşmeler oldukça sert geçecek'' diye yazdı. 
     İlk tartışma konusunun, müzakerelerin ne zaman başlayacağına dair olacağını da belirten The Economist yazarı, Türkiye'nin 2005'in hemen başlarında müzakerelere başlamak istediğini hatırlattı. Yazar, ''ama büyük olasılıkla sadece 2005'in ikinci yarısında bir tarihte müzakerelere başlama sözü alabilecekler'' görüşünü savundu. 
     Buna neden olarak da Fransız hükümetinin 2005 yılının Mayıs ayında Avrupa Anayasası için yapılacak referanduma Türkiye gölgesinin düşmesini istememesini gösteren Economist yazarı, ikinci sebebi de Türkiye'ye tam üyelik değil imtiyazlı ortaklık verilmesini isteyenlerin iknasına çalışılmasının oluşturacağını öne sürdü. 
     Yazar, zirvenin sonuç bildirgesinde böyle bir ifadenin yer almayacağı yönünde güçlü tahminler bulunduğuna dikkati çekti. 

     
</TEXT>
</DOC>
