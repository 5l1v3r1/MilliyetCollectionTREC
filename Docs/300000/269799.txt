<DOC>
<DOCNO> 269799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo18.html </URL>
<DATE> 2004/09/07/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kıvanç Oktay Çok önemli bir döneme giriyoruz... 
</HEADLINE>
<TEXT>

     Beşiktaş Kulübü Futbol Şube Sorumlusu Kıvanç Oktay, hafta sonunda Sakaryaspor ile yapacakları maçta kendi oyunlarını ve gücünü sahaya yansıtarak, rakiplerini deplasmanda yeneceklerini söyledi. 
     Beşiktaş'ın BJK Nevzat Demir Tesisleri'nde yaptığı basın toplantısında basın mensuplarının sorularını yanıtlayan Oktay, bugüne kadar aldıkları sonuçların ne kendilerini, ne de taraftarları memnun etmediğini belirterek, ''İnşallah takımımız bu hafta kendi oyununu ve gücünü sahaya yansıtarak, Sakaryaspor deplasmanından galibiyetle ayrılıp, taraftarımızı ve bizleri mutlu edecek. Önümüzdeki hafta UEFA Kupası'nda Bodo Glimt ile maçımız var. Bu da çok önemli bir karşılaşma. Daha sonra ligde Galatasaray'la oynayacağız. Bu süreç bizim için çok önemli. İnşallah hepsinden iyi neticelerle ayrılırız ve Beşiktaşımız layık olduğu yere gelir'' diye konuştu. 
     BJK İnönü Stadı ile ilgili soruları da yanıtlayan Oktay, şöyle konuştu 
     ''Stat ile ilgili hiçbir problem yok. Her şey zamanlamasına uyularak yapıldı. Konuyla ilgilenen yönetici arkadaşımız İlhan Durusoy, bu konulara çok vakıf bir insan. Tamamen sahayı yapan firmanın uyarıları doğrultusunda davrandık. Stadımızın açılacağı tarihi çok önceden vermiştik. Programımızda da hiçbir aksama olmadı. Eğer UEFA Kupası'ndaki ilk maçımız İstanbul'da olsaydı, o karşılaşma açılış maçımız olacaktı. Şimdi Galatasaray ile oynayacağımız maç, açılış karşılaşmamız olacak.'' 
     
     ''TARAFTARIMIZ BİLİNÇLİ'' 
     Kıvanç Oktay, bir gazetecinin ''Stadın yenileme çalışmaları sonunda tribünlerin sahaya yakınlaşması ilerde sorun yaratır mı '' sorusunu ise ''Kapalı tribün ve numaralı tribün tarafında, geçen sene de tel örgümüz yoktu. Taraftarımız bu konuda bilinçli ve takımına zarar verecek en ufak bir davranışta bulunmaz. Zaten buna inanarak böyle bir uygulamaya gittik. Herkesin dikkatli olması gerekiyor. Sinirlerimize hakim olduğumuz sürece herhangi bir problem olmayacaktır'' şeklinde yanıtladı. 
     
</TEXT>
</DOC>
