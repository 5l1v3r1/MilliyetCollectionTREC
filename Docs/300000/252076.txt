<DOC>
<DOCNO> 252076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/spor/ydemirkol.html </URL>
<DATE> 2004/07/01/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Yine muhteşem 
</HEADLINE>
<TEXT>



Scolari, maçtan önce "Oynadığımız maçların neredeyse tüm 90 dakikalarında hep risk alarak oynadık. Bu kez kendi sistemimizle oyunu kontrol etmek istiyoruz. Bir gol bulup finale çıkmalıyız" diyordu. Gerçekten de hep risk almış, beklenmedik oyuncu değişiklikleri yapmak zorunda kalmıştı. Şu veri sanırım onun maç içi müdahalelerinin ne anlama geldiğini anlatıyordur. Bu maça gelene kadar ev sahibinin 6 golünden 5'ini yedek oyuncular atmıştı. Hiçbir oyuna planladıkları gibi devam edemediler. Ancak, maç saatinde sıcağın terk ettiği Lizbon'da durum bu kez Scolari'nin bir gece önce yaptığı planlara cuk oturdu. Bu kez ona kaptanı daha fazla yardım ediyordu, belki bundan. Maçın 23'üncü dakikası geldiğinde Alvalade kendisini bir kahraman için yırtıyordu. Transa geçmiş 40 bin kişi "Figo" diye haykırıyordu. 91 jenerasyonunun ilk 11'deki bu tek temsilcisi, belki de milli takım emekliliğini Hollanda savunmasını her defasında bıçak gibi delip geçerek kutluyordu. Muhteşemdi. İngiltere maçında oyundan alındığı için soyunma odasına gittiği, kutlamalara katılmadığı için eleştirilen 7 numara, kutlamasını bugüne bırakmıştı belli ki. Ona her pozisyonda tüm numaralarını gösterme derdine düşen Ronaldo ve Fransa performansına hiç çıkamayan Pauleta ayak uydurabilse, rakibi çok erken paramparça etmeleri işten bile değildi. 
Avukat'ın portakalları ise yine ulusal kimliğine ihanet eden bir oyunla sahadaydı. Onlar sadece kontra arıyordu. Ama bu planda bile Overmars'ın isyanı dışında görünür bir şey yoktu. 90'dan bu yana 10 maçta sadece 1 kez yenebildikleri Portekiz'i böyle yenmeleri ne kadar mümkündü Her defasında oyuncuları çılgınlar gibi alkışlayıp, Avukat'ı yuhalayan 'alçak ülke'lilerin, bu kez hocalarını da alkışlama inceliğine ne kalın bir cevaptı bu. Zaten Hollanda yarı finale çıkan ekipler arasında sadece 1 galibiyet alabilmiş tek takımdı. 
Gol sonrası Scolari, Maniche'yi Deco'nun eşliğinden Costinha'nın yanına alıp kontranın nasıl oynanacağını göstermeye karar verdi. Gösterdiler ama Pauleta asla kendisi gibi değildi. Tempo müthiş yükseldi. İnanmak çok güçtü. Sadece 18 gün önce topu 5 defa dürtmeden bir pas veremeyen Portekiz, istediği oyunu, kontra ya da 'set'i istediği gibi kuruyordu. Ama farkı bir kişisel gösteriyle buldular. Portekiz'i ilk maçın ardından ayağa kaldıran Porto göbeğinin tüm maçlarının tüm dakikalarında oynayan yıldızı Maniche Hollanda kalesini harika bir falsoyla doldurduğunda Alvalede yıkılıyordu. Hollanda işte böyle kendine geldi. Van der Vaart ve Mackaay'ın oyuna girişiyle seviyelerini yansıtan bir oyuna yaklaştılar. Yüklendiler ama son 10 dakikaya kadar kaleye hiç ulaşamadılar, bunu Andrade yaptı. Golü o attı. Sonra heyecan verici bir 23 dakika. Portekiz'in kütle savunmasını açmak için her şeyi yapan forveti üçleyen Portakallar ve rakibin açıklarını gol atmak dışında çok iyi değerlendiren Portugallar. Dün keyif geri döndü. Eğer beklendiği gibi Çek Cumhuriyeti - Portekiz finali olacaksa bu daha da artacaktır. 




</TEXT>
</DOC>
