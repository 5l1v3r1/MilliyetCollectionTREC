<DOC>
<DOCNO> 291919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/yasam/yas00.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıpta mucize Kuduz yenildi 
</HEADLINE>
<TEXT>


ABD'li doktorlar, kuduzun öldürücü aşamasına giren 15 yaşındaki Jeanne Giese adlı bir genç kızı, hazırladıkları ilaç kokteyliyle tedavi etmeyi başardıklarını açıkladı 

DIŞ HABERLER 

WISCONSIN Çocuk Hastanesi doktorları, Milwaukee kentinde, kuduz hastalığının 'geri dönülemez noktası' olarak bilinen safhaya giren ve normalde 'kudurarak' feci şekilde can vermesi beklenen genç bir kızı hayata döndürmeyi başardı. Tıp dünyasında gerçek bir mucize olarak görülen vakanın kahramanı, kuduza yakalanan Jeanne Giese 15 adlı genç kızdı. 

İlaçların ismi 'sır' 
KUDUZUN 'ölümcül' safhasına giren genç kıza, 2 anestetik, 2 de antiviral ilaçtan oluşan 'deneysel' karışım verildi. Genç kızı hayata döndüren ekipten Doktor Rodney Willoughby, "Bu daha önce hayvanlarda bile başarılamadı. Tedavimiz işe yarıyorsa, birçok ülkede kullanılabilir" derken, kullandıkları ilaçların isimlerini açıklamadı. 

'Mucizeler gerçekleşir' 
HASTANENİN rehabilitasyon ünitesinde tutulan Jeanne Giese'in babası John, mutluluklarını, "Mucizeler gerçekleşebilir. Buna ilk günden inanıyorduk" diyerek anlattı. Dünyada, 'kuduzun ölümcül' safhasından 5 kişinin kurtarılabildiği biliniyor. Uzmanlar, bu 5 kişiye klasik tedavi uygulandığını kaydedip yeni tedavinin daha kapsamlı olmasını umuyor. 


</TEXT>
</DOC>
