<DOC>
<DOCNO> 268841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur35.html </URL>
<DATE> 2004/09/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Küçük İngiliz önce korkuttu, sonra sevindirdi 
</HEADLINE>
<TEXT>

     Fethiye'nin Ölüdeniz Beldesi'nde kaybolan 12 yaşındaki İngiliz Billy Hannah, kaldığı otelde ortaya çıktı. 
     Arkadaşı Mark Gascoigne ve diğer torunu Mark Hannah ile polise başvuran Pat Oxley, Ölüdeniz'deki kordonda dolaşırken 12 yaşındaki torunu Billy Hannah'ın kaybolduğunu bildirince, polis ekipleri arama başlattı. 
     Yaklaşık 2 saat süren aramalar sonunda Billy Hannah'ın, bir süre dolaştıktan sonra kaldığı otele döndüğü ortaya çıkınca, anneannesi Pat Oxley, sevinç gözyaşlarına boğuldu. 
     Pat Oxley, gazetecilere yaptığı açıklamada, tatil için Türkiye'ye 7. kez geldiğini belirterek, ''Torunum, Fethiye'ye ilk kez geliyor. Annesi İngiltere'de kaldı. Torunum kaybolduğunda, yanında cep telefonu ve para da yoktu. Başına kötü bir şey gelmesinden korktum. Onu bulunca çok sevindim'' dedi. 
     Billy Hannah da kaybolduktan sonra bir süre anneannesini bulmak için dolaştığını, bulamayınca da minibüs durağına giderek, durumu bir şoföre anlattığını ve parası olmadığını söylediğini, bu şekilde otele ulaştığını ifade etti. 
     
</TEXT>
</DOC>
