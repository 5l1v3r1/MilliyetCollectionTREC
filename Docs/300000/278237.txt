<DOC>
<DOCNO> 278237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/guncel/agun.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çalıkuşu'nun zaferi 
</HEADLINE>
<TEXT>


Gölcük'e bağlı Hamidiye köyünü "baştan yaratan" ziraat mühendisi Dikyol, "1000 Köye 1000 Tarımcı Projesi" kapsamında "en başarılı genç" ödülü aldı 

ŞÜKRAN PAKKAN İstanbul 

Dünya çapında genç yaratıcıları, sanatçıları, girişimcileri ve gönüllüleri desteklemek amacıyla faaliyet gösteren Junior Chamber International JCI tarafından verilen "En Başarılı 10 Genç Ödülleri"ni kazananlar açıklandı. Bu kapsamda, İzmit'in 190 haneli bir köyünde görev yapan ziraat mühendisi Nebahat Dikyol 23 ödüllendirildi. 
Dünya çapında 140 ülkede şubesi ve 500 bini aşkın üyesi olan JCI, 1900'lerin başından bu yana yaptığı çalışmalar kapsamında, her ülkede en başarılı gençleri bulup yaratıcılıklarını geliştirmek amacıyla ödüller veriyor. Bu kapsamda, her üye ülkeden 10 kişi her yıl bu ödülü alıyor. Türkiye'de de 10 yıldır bu ödüller dağıtılıyor. 
Bu yıl JCI tarafından, "siyaset ve kamu yönetimi" dalında kimse ödüle değer bulunmadı. Çeşitli kategorilerde 9 yaratıcı Türk'e ise ödül verildi. Birinciler, 140 ülkede 500 bin üyesi olan JCI tarafından dünya çapında tanıtılacak. 

'Hasta' toprağı iyileştirdi 

Ziraat mühendisi Nebahat Dikyol, İzmit-Gölcük'e bağlı 190 haneli Hamidiye köyüne Tarım ve Köyişleri Bakanlığı'nın "1000 Köye 1000 Tarımcı Projesi" kapsamında gönderilmiş ve köyü baştan yaratmıştı. Dikyol, köyde Tarımsal Kalkınma Kooperatifi kurulmasını sağladıktan sonra İl Özel İdaresi kredisiyle çilek üretimini başlatmıştı. Köyü arıcılıkla tanıştırıp, "hasta" toprağı iyileştirmiş, kadınları da tarımcı yapmıştı. 

İşte başarılı Türk gençleri 

Kategorilere göre ödül alan diğer isimler ise şöyle 
İş dünyası ve yaratıcılık Emin Oruç, Şanlıurfa'da yılda 6 milyon tonu yakılan pamuk sapından bio - odun üretimi projesi. Bilimsel Önderlik Doç. Dr. Füsun Ersoy, gezici aile hekimliği hizmetinin önderi.Kültürel Başarı Piyanist Başak Dilara Özdemir, Avrupa'da birçok ödül aldı.Çevre Korumacılığı ve Ahlaki Önderlik Ferhat Şenli, birçok ilki gerçekleştirdi. İnsan Haklarına, Çocuklara ve Dünya Barışına Katkı Tiyatrocu İlhan Doğan, sokak çocuklarına yardım organizasyonu kurdu. İnsanlığa ve Gönüllü Kuruluşlara Hizmet Nihan Erdoğan, İstanbul Üniversitesi Doğal Afetler Arama ve Kurtarma ekibi kurucularından. Fen ve Teknik Gelişme Mehmet Fatih Yanık, mikrocip boyutlarında ışıkla çalışan bilgi işlem teknolojisini yarattı.Kişisel Başarı Mehmet Kızıltaş, özürlülere meslek edindirme, rehabilitasyon merkezi kurma çalışmalarına katıldı.Tıbbi Yenilik ve Buluşlar Genetik mühendisliği alanında Ümit Yaşar, ilaçlar ve enzimler üzerine çalışması var. 

</TEXT>
</DOC>
