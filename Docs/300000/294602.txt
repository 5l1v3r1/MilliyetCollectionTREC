<DOC>
<DOCNO> 294602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonyas19.html </URL>
<DATE> 2004/12/03/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
5.4 milyon ABD'li kadın çocuğuna bakmak için çalışmıyor 
</HEADLINE>
<TEXT>

     ABD'de çocuğuna bakmak için çalışmayan kadın sayısı, 10 yıl öncesine göre 850 bin artarak 5,4 milyona ulaştı. 
     New York Post gazetesinde ABD Nüfus Bürosu'nun verilerine dayanılarak verilen haberde, son yıllarda çalışmayan baba sayısının da arttığı ve on yıl önce 76 bin olan bu rakamın 2003 yılında 98 bine ulaştığı kaydedildi. 
     Kadınların yüzde 88'i çalışmamaktaki temel amacının çocuk bakmak olduğunu ifade ederken, erkekler arasında aynı amacı taşıyanların oranı yüzde 16'da kalıyor. Erkeklerin diğer bölümüyse çalışmamasının nedenini hastalık ve sakatlık başta olmak üzere, iş bulamama ve okula gitme gibi sebeplere bağlıyor. 
     On beş yaşın altında çocuğu olan Amerikalı çiftlerden birinin iş gücünden ayrıldığı belirtilirken, eşlerden her ikisinin çalışmadığı, birinin işten atıldığı ya da iş aradığı aile sayısının da 2003 yılında kabaca 23 milyonu bulduğu kaydediliyor. 
     
</TEXT>
</DOC>
