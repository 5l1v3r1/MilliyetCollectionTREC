<DOC>
<DOCNO> 265719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonsiy01.html </URL>
<DATE> 2004/08/23/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Erdoğan-Karamanlis dostluğu Newsweek'te 
</HEADLINE>
<TEXT>

     Yunanistan Başbakanı Karamanlis eşi ile birlikte Atina Olimpiyatları'nda ABD’de yayımlanan Newsweek dergisi, Başbakan Recep Tayyip Erdoğan ile Yunanistan Başbakanı Kostas Karamanlis'in, şaşırtıcı bir siyasi ve kişisel dostluk geliştirdiğini yazdı. 
     ABD’de yayınlanan Newsweek dergisi, Başbakan Recep Tayyip Erdoğan ile Yunanistan Başbakanı Kostas Karamanlis'in, şaşırtıcı bir siyasi ve kişisel dostluk geliştirdiğini kaydederek, bu dostluğun, iki ülke arasındaki meselelerin çözümüne yardım edip etmeyeceğine ilişkin değerlendirmede bulundu. 
     Yazıda, Erdoğan ve Karamanlis için ''Avrupa'nın ilginç ikilisi'' ifadesi kullanılırken, temmuz ayında Karamanlis'in, Başbakan Erdoğan'ın kızı Esra'nın düğününde şahit olduğu hatırlatıldı. Erdoğan'ın bu ay, Atina'daki Olimpiyat Oyunları'nın açılışına Karamanlis'in şeref konuğu olarak katıldığını kaydeden dergi, eylül ayında Karamanlis'in, Erdoğan'ın Karadeniz'deki yazlığını ziyaret edeceği yönünde haberler bulunduğunu yazdı. 
     
     "Gorbaçov-Reagan gibiler" 

     Dergiye açıklama yapan bir Batılı diplomat, ''birbirleriyle Gorbaçov ile Reagan gibi şakalaşıyorlar'' yorumunda bulunarak, ABD'nin eski başkanlarından Ronald Reagan ile eski Sovyetler Birliği'nin son devlet başkanı arasındaki yakın ilişkiyle, Başbakan Erdoğan ve Karamanlis arasındaki yakınlık arasında benzerlik kurdu. Yazıda, bu kişisel ve siyasi ilişkinin, ''Avrupa tarihinin en soğuk'' ilişkilerinden birinin düzelmesinde yardımcı olup olamayacağı üzerinde durulurken, Türkiye'nin aralık ayında AB ile üyelik müzakerelerine başlamayı ümit ettiği hatırlatıldı. 
     
     Erdoğan ve Karamanlis’in ortak özellikleri 

     Türkiye'nin, Fransa, Avusturya, Yunanistan ve Kıbrıslı Rumlar ile arasında farklılıklar olduğu kaydedilen yazıda, 1990'ların sonunda Türkiye ile Yunanistan'ın Ege'de savaşın eşiğine geldiği de ifade edildi. Dergi, Karamanlis'in, Türkiye ile ''baltaları gömmenin'', bütün Doğu Akdeniz'e ekonomik yarar getireceğini düşündüğünü ve ''Avrupalı bir Türkiye, herkesin çıkarınadır'' diye konuştuğunu aktardı. Erdoğan ve Karamanlis'i ''merkez sağcı'' olarak niteleyen dergi, her iki liderin de genç olduğunu ve her ikisinin de siyasi devrimlerden etkilendiğini yazdı. 
     Newsweek, Karamanlis'in, Mart ayındaki seçimde Yunanistan'ın 23 yıllık sosyalist hakimiyetine son verdiğini, Erdoğan'ın ise partisinin İslam temelli olduğu yönündeki şüphelere karşın Türkiye'nin eski siyasilerini 2001 yılında sildiğini kaydetti. Dergi, her iki liderin de eski kuşakların önyargılarını aşarak birleşik bir Avrupa elde etme vizyonunu paylaştığını da ifade etti. ''Kafa uyuşmasının somut eylemlere de döküldüğünü'' belirten dergi, nisan ayında Kıbrıslı Türk ve Kıbrıslı Rumların, adanın birleşmesi yönündeki referandumda oy kullandığını, Karamanlis'in, Kıbrıslı Rumlar'ı ''evet'' oyu vermeye ikna için çalıştığını, ancak başarılı olamadığını yazdı. 
     
     İki liderin dostluğu sınanacak 

     Dergi, Brüksel'de Yunanlılar'ın, Türkiye'nin AB üyeliğinin sağlam destekçileri arasında yer aldığını, ancak bu iyi niyetin, gelecek aylarda sınanacağını kaydetti. Newsweek, iki liderin dostluğunun, Ege'deki hava sahası ve karasularına ilişkin tartışmaların çözümünü sağlayıp sağlamayacağının henüz belli olmadığını belirtti. 
     Dergi, nisan ayında AB'nin, Kıbrıslı Türklere ekonomik ambargonun kısmen kaldırılması sözü verdiğini, ancak şimdi AB üyesi olan Kıbrıslı Rumların, 259 milyon Euro'luk yardım paketini ve kuzeydeki havaalanlarına doğrudan uçuşların yeniden başlamasını bloke etme tehdidinde bulunduğunu, ''Kıbrıslı kuzenlerini'' veto planlarından vazgeçmeye ikna etme görevinde Atina'nın kilit rol oynadığını kaydetti. Newsweek dergisi, Karamanlis'in Türkiye'yi destekleyen konumunun pek çok Yunanlı tarafından paylaşılmadığını ve bunun da Karamanlis'i zor bir duruma soktuğunu yazdı. 
     Dergi, Karamanlis'in, ''yeni arkadaşı'' Erdoğan'ın çıkarlarını korumak için kendi ülkesindeki pozisyonunu riske atıp atmayacağını sorarken, bunun yanıtının, iki liderin arkadaşlığı için ''gerçek bir sınav'' olacağını kaydetti. 

     
</TEXT>
</DOC>
