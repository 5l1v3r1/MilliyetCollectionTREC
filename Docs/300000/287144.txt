<DOC>
<DOCNO> 287144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy14.html </URL>
<DATE> 2004/11/08/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Başbakan Erdoğan Bush'u kutladı 
</HEADLINE>
<TEXT>

     Başbakan Recep Tayyip Erdoğan, ABD Başkanı George W. Bush'u telefonla arayarak, ''Irak'ın ulusal birliği ve toprak bütünlüğünün korunması, Türkiye, bölge ve uluslararası toplum için temel önemdedir'' dedi. 
     Alınan bilgiye göre, Başbakan Erdoğan, Bakanlar Kurulu toplantısı devam ederken, saat 15.00'te ABD Başkanı Bush'u telefonla aradı. Erdoğan, ABD Başkanlığı'na yeniden seçilmesi dolayısıyla Bush'u kutladı. 
     Görüşmede, Irak konusuna da değinen Erdoğan, Irak'ın istikrarının sağlanmasına büyük önem verdiklerini belirterek, Irak'ta Türkiye'nin can kaybının 60'a ulaştığını, bu nedenle de gerekli önlemlerin alınmasını istedi. 
     Erdoğan, ''Irak'ın ulusal birliği ve toprak bütünlüğünün korunması Türkiye, bölge ve uluslararası toplum için temel önemdedir'' dedi. 
     
     NELER KONUŞTULAR 

     Başbakan Recep Tayyip Erdoğan'ın telefonla görüştüğü ABD Başkanı George W. Bush'a ''Önümüzdeki dönemde Irak'ta en kısa sürede istikrarın sağlanması, siyasi sürecin bütün Iraklı grupların katılımıyla sonuçlanması en içten dileğimizdir'' dediği bildirildi. 
     Başbakanlık Basın Merkezi'nden yapılan açıklamaya göre, Başbakan Erdoğan, ABD Başkanlığı'na yeniden seçilmesi nedeniyle George W. Bush'u telefonla arayarak kutladı. 
     Başbakan Erdoğan, telefon görüşmesinde, bu dönemde de iki ülke arasındaki işbirliğinin gelişerek devam edeceğine olan inancını dile getirerek, ''Balkanlar, Kafkasya, Ortadoğu ve Orta Asya'yı kapsayan geniş bir coğrafyada barış ve güvenliğin pekiştirilmesi yönünden de büyük değer taşıyan ortaklığımızın, ülkelerimizin çıkarlarının ilerletilmesine olduğu kadar, transatlantik bağın dinamizmine de katkı sağlayacağına inanıyorum'' dedi. 
     Türkiye'nin Irak'taki can kaybının 60'a yaklaştığını belirterek, Irak'ta istikrarın sağlanmasının önemini vurgulayan Erdoğan, konuşmasını, ''Önümüzdeki dönemde Irak'ta en kısa sürede istikrarın sağlanması, siyasi sürecin bütün Iraklı grupların katılımıyla sonuçlanması en içten dileğimizdir'' diyerek tamamladı. 
     
</TEXT>
</DOC>
