<DOC>
<DOCNO> 299140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko23.html </URL>
<DATE> 2004/12/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Almanya, altın satarak bütçe açığını kapatacak... 
</HEADLINE>
<TEXT>

     Almanya'nın bütçe açığını kapatmak için, altın rezervlerinden bir kısmını satışa çıkaracağı bildirildi. 
     Haftalık yayınlanan Bild am Sonntag gazetesine konuşan Almanya Maliye Bakanı Hans Eichel, 2005 yılı bütçe açığını karşılamak için 120 ton altın satacaklarını açıkladı. 
     ''Alman merkez bankası Bundesbank'ın, 120 ton altın satma hakkı var. Bu da yaklaşık 8 milyar euro ediyor'' diyen Eichel, bunu değerlendirmeleri gerektiğini belirtti. 
     Eichel bu arada, ''altın, faiz kazandırmaz. Fakat onun satışından elde edilecek gelir faiz kazandırır'' diyerek, rezervlerin azalacağı gerekçesiyle altın satışına karşı çıkanları eleştirdi. 
     Almanya'da altın satışı kararı, Bundesbank'ın yetkisinde bulunuyor. Banka, bu konudaki kararını yıl başından önce açıklayacağını duyurmuştu. 
     Almanya, 3 bin 400 tonluk altın rezerviyle ABD'nin ardından dünyada ikinci sırada bulunuyor. 
     
</TEXT>
</DOC>
