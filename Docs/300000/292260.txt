<DOC>
<DOCNO> 292260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yasam/axyas02.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar lastiği tartışması 
</HEADLINE>
<TEXT>


Lastikçiler, "Buz yoksa kar lastiği yeterli" diyor, Emniyet diretiyor Kar lastiğine de zincir şart 

GÜRKAN AKGÜNEŞ 

Kar yağışının Türkiye'nin büyük bölümünde etkisini göstermesinin ardından, hemen her yıl gündeme gelen 'Kış lastiği kullanılan araçlar da zincir bulundurmalı mı ' tartışması yeniden 'alevlendi'. Emniyet yetkilileri, kış lastiği kullansa da araçlarında zincir bulunmayan sürücülere ceza yazılacağını bildirirken, lastik üreticileri buzlanma dışında zincirin gerekmediği görüşünde. 

İşte görüşler 
Zincir bulundurmayan araçlara ceza yazılmasının yasal bir uygulama olduğunu belirten İstanbul Emniyet Müdürlüğü Trafik Denetleme Şube Müdürü Ali Kemal Hancı, "Avrupa'da zincir takana ceza yazılıyor, diye bir şey yok. 12 santim karın yağdığı yere kar lastiğiyle gidilir mi " dedi. Selçuk Üniversitesi'nden Prof. Dr. Ömer Halis Tombaklar da buzlanma tehlikesine karşı mutlaka zincir kullanılması gerektiğini kaydetti. 
Pirelli A.Ş. Ürün Müdürü Gökhan Gökçer, sıcaklığın 7 derecenin altına indiği durumlarda kış lastiği kullanılması gerektiğini belirterek, "Avrupa'da birçok şehirde zincir takılması yasak. Yolda 'cam buz' dediğimiz durum oluşmazsa, zincirsiz de güvenli sürüş yapılabilir" dedi. 

'Buzlu yola çıkmayın' 

İleri sürüş teknikleri uzmanı Ethem Genim de, karlı ve buzlu zeminde zincir veya çivili lastik kullanmının uygun olduğunu söyledi. Kar lastiklerinin vıcık karda güvenilir olduğunu belirten Genim, "Kar lastikleri, karın tutmamış ve erir halde olduğu yollarda yol tutuşunu kolaylaştırır. Ancak sert kar kaplı yollarda güvenli yolculuk için zincir veya çivili lastik kullanılmalıdır. Buzlu yolda hiçbir şekilde trafiğe çıkılmamalı" dedi. 

YARIN HAVA ISINIYOR 

Kar ve soğuk hava, hafta sonu yurdu terk edecek. Devlet Meteoroloji İşleri Genel Müdürlüğü, sıcaklıkların yarından itibaren artacağını açıkladı. 


</TEXT>
</DOC>
