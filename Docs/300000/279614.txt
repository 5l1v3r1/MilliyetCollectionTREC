<DOC>
<DOCNO> 279614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/siyaset/siy03.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem barışacağız hem silah alacağız 
</HEADLINE>
<TEXT>


Raporla birlikte Türkiye'ye silah yasağı da kalkıyor. Böylece Türkiye, Ege'ye dönük yeni silahlar alabilecek 

UTKU ÇAKIRÖZER, BARKIN ŞIK Ankara 


AB Komisyonu'nun Türkiye ile müzakerelere başlanması yönündeki tavsiye kararı, TSK'nın ihtiyacı olan modern silah sistemlerini satmaya çalışan Avrupalı silah üreticilerinin elini güçlendirdi. 
Almanya başta olmak üzere, PKK'yla mücadele döneminde insan hakları ihlalleri gerekçesiyle Ankara'ya silah ambargosu uygulayan Avrupa ülkelerinin şimdi satmaya çalıştığı tank, uçak ve helikopterlerin birinci öncelikli hedefi de, AB üyesi Yunanistan olacak. 
Türkiye'nin tam üyeliği için, Yunanistan'la sorunlarını barışçı yollardan çözmesi koşulu getiren, son yıllarda gelişen Atina - Ankara ilişkilerini öven AB, İlerleme Raporu'nda da hükümete, "komşularla ilişkilerde güvenlik stratejisini askerlere bırakmaması" telkininde bulundu. Türkiye'nin tehdit değerlendirme analizinde "öncelikli dış tehdit" konumu 1974'ten bu yana değişmeyen Atina'yla Trakya'da olası sıcak çatışma senaryosu düşünülerek tedarik edilecek yeni silahların başında da Alman tankları geliyor. Almanya Savunma Bakanı Peter Struck'un, "Türkiye'ye silah satışının önünde engel kalmadığı" açıklamasının ardından, envanter dışı kalan 2. el Leopard tanklarının TSK'ya satışı gündeme geldi. Tank üretimi için fizibilite çalışması yaptıran bakanlığın, 240 Leopard tankı alınmasını planladığı, Ankara ile Berlin arasında gayri resmi görüşmeler yapıldığı öğrenildi. 



</TEXT>
</DOC>
