<DOC>
<DOCNO> 265283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonspo05.html </URL>
<DATE> 2004/08/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Galatasaray ile Çaykur Rizespor ligde yarın 19. randevuda... 
</HEADLINE>
<TEXT>

     Galatasaray ile Çaykur Rizespor, yarın yapacakları maçla Birinci Futbol Ligi'nde 19. kez karşılaşmış olacak. 
     Çaykur Rizespor'un Birinci Lig'e ilk kez yükseldiği 1979-80 sezonundan itibaren yapılan 18 lig maçından 14'ünü Galatasaray, 3'ünü Çaykur Rizespor kazanırken, taraflar 1 maçta da eşitliği bozamadı. 
     Sarı-kırmızılı ekibin toplam 41 golüne, yeşil-mavililer 14 golle karşılık verebildi. 
     İki takım arasında geçen sezon yapılan maçlarda Galatasaray Rize'de 1-0, Çaykur Rizespor da İstanbul'da 2-1 galip gelmişti. 
     Bu arada, 2 takım arasında geçen sezon İstanbul Atatürk Olimpiyat Stadı'nda yapılan Türkiye Kupası 3. kademe maçında Çaykur Rizespor, rakibini 5-0 yenerek elemişti. 
     
     İSTANBUL'DA TEK YENİLGİ GEÇEN SEZON 
     Galatasaray, bugüne kadar sahasında Çaykur Rizespor ile oynadığı lig maçlarında tek yenilgisini geçen sezon aldı. 
     Galatasaray ile Çaykur Rizespor, ligde şimdiye kadar İstanbul'da 9 kez karşılaşırken, ''Cim Bom'' bu maçlardan 7'sini kazandı, 1'inde berabere kaldı, geçen sezonki maçı ise 2-1 yitirdi. 
     İstanbul'da Galatasaray'ın 23 golüne, Çaykur Rizespor sadece 5 golle karşılık verdi. 
     
</TEXT>
</DOC>
