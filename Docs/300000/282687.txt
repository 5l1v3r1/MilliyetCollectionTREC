<DOC>
<DOCNO> 282687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sondun15.html </URL>
<DATE> 2004/10/23/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Japonya'da 6,8 büyüklüğünde deprem 4 ölü, 300 yaralı... 
</HEADLINE>
<TEXT>

     Japonya'da Richter ölçeğine göre 6,8 büyüklüğünde deprem meydana geldi. 
     Japonya'nın kuzeybatısında meydana gelen depremlerde hayatını kaybedenlerin sayısının 4'e yükseldiği, yaralı sayısının 300 civarında olduğu bildirildi. 
     NHK televizyonu ve Kyodo haber ajansının bildirdiğine göre, Ojiya kentinde, biri 55 yaşında erkek 2 kişi, sarsıntının etkisiyle üzerlerine kayaların ve başka cisimlerin düşmesiyle yaralanarak getirildikleri hastanede hayatını kaybetti. 
     Deprem anında Tokamaçi kentindeki evine kaçmaya çalışırken yıkılan bir duvarın altında kalan 34 yaşındaki bir kişinin de kurtarılamadığı belirtildi. 
     Kyodo, depremde 70 yaşındaki bir kadının Ojiya'da getirildiği hastanede hayatını kaybettiğini duyurdu. 
     Haberde, 2 kişinin toprak kayması sonucu Ojiya'daki evlerinde mahsur kaldığı, Nagaoka kentinde de 4 kişinin kayıp olduğu bildirildi. 
     Sarsıntılarda yaralanların sayısının Tokamachi ve Ojiya kentlerinde 50 civarında olduğu, Nagaoka ve Niigata'nın da aralarında bulunduğu bazı civar kent ve kasabalarda da ilk belirlemelere göre 300 kadar yaralının bulunduğu ifade edildi. 
     Yetkililer, sarsıntıların etkisiyle su ve kanalizasyon borularının patladığını, bölgeye gaz ve telefon hizmeti sağlanamadığını, yaklaşık 250 bin kadar eve de elektrik verilemediğini belirttiler. 
     Japonya Başbakanı Juniçiro Koizumi'nin sözcüsü, başbakanın yetkililere sarsıntılardaki can ve mal kaybının tespit edilmesi için talimat verdiğini söyledi. 
     Meteoroloji Ajansı, tsunami tehlikesi bulunmadığını kaydetti. 
     Yetkililer, ilki Richter ölçeğine göre 6,8 büyüklüğünde olan sarsıntıların merkez üssünün, başkent Tokyo'nun 256 kilometre uzağındaki Niigata eyaletine bağlı Ojiya kentinin yakınlarında bulunduğunu, takip eden sarsıntılardan bazılarının büyüklüğünün 6,2 ve 5,9 olduğunu kaydetmişti. 
     
     HIZLI TREN RAYDAN ÇIKTI 

     Japonya'yı bu sabah sallayan 6,8 büyüklüğündeki depremde, hızlı trenlerden birinin raydan çıktığı bildirildi. 
     Japon medyası, Tokyo ve çevresinde de hissedilen deprem sırasında bir hızlı trenin raydan çıktığını bildirdi, ancak ayrıntı vermedi. 
     Merkez üssü, Tokyo'nun 200 km kuzeyindeki Niigata olan deprem birkaç dakika sürmüş, ilk sarsıntıdan sonraki yarım saat içinde de birkaç büyük artçı sarsıntı olmuştu. 
     
</TEXT>
</DOC>
