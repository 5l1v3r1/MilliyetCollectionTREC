<DOC>
<DOCNO> 259375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur04.html </URL>
<DATE> 2004/07/30/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Antalya'daki orman yangını kısmen kontrol altına alındı 
</HEADLINE>
<TEXT>

     Antalya'nın Kaş ilçesine bağlı Kalkan beldesi yakınlarında çıkan orman yangının kısmen kontrol altına alındığı bildirildi. 
     Orman Bölge Müdürü Mustafa Kurtulmuşlu, Kalkan'ın Sarıbelen köyü yakınlarındaki kızılçam ve sedir ağaçlarının bulunduğu ormanlık alanda başlayan yangının 250 hektarlık alanda etkili olduğunu söyledi. Yangının kısmen söndürüldüğünü ve soğutma çalışmalarının sürdüğünü belirten Kurtulmuşlu, arazinin kayalık ve dik olması nedeniyle yangına, gece müdahele edemediklerini kaydetti. 
     Yangının çıktığı bölgenin dağlık olması nedeniyle yanan alanla ilgili net bir rakam vermenin şu anda mümkün olmadığını belirten Kurtulmuşlu, şunları söyledi 
     ''Dün öğleden sonradan beri devam eden yangın kısmen kontrol altına alındı. Yangında şu ana kadar yaklaşık 250 hektarlık bir alan zarar gördü. Yangın geniş bir alanda sürmesiyle birlikte, dik ve kayalık bir alanda etkili olması nedeniyle gece, sadece yangının çevreye yayılmasını önleyecek tedbirler almakla yetindik.'' Sabah havanın aydınlanmasıyla birlikte yer ekiplerin arazözler eşliğinde yangını söndürme çalışmalarına başladığını da belirten Kurtulmuşlu, ''Şimdiden sonra yer çalışmasına ağırlık vereceğiz. Havadan müdaheleye gerek kalmadı. Ama arazinin dik olması nedeniyle işçilerimizin ulaşamadığı yerlere havadan müdahele edebiliriz'' diye konuştu. 
     
</TEXT>
</DOC>
