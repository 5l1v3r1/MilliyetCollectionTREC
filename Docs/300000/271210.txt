<DOC>
<DOCNO> 271210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sontur08.html </URL>
<DATE> 2004/09/12/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Yaz yeniden... Havalar ısınıyor 
</HEADLINE>
<TEXT>

     Sonbaharın ilk günlerini yağışlı ve soğuk geçiren Türkiye, yeni haftaya yazdan kalma havalarla giriyor. 
     Devlet Meteoroloji İşleri Genel Müdürlüğü'nden alınan bilgiye göre, önümüzdeki üç gün boyunca yurdun kuzeydoğu kesimleri parçalı bulutlu, diğer yerler az bulutlu ve açık geçecek. 
     Poyrazla birlikte azalan hava sıcaklığı ise yurdun kuzey ve iç kesimlerinde hissedilir derecede olmak üzere tüm yurtta artacak. 
     Bugün Orta ve Doğu Karadeniz'de etkili olan sağanak yağışlar yarından itibaren yurdu tamamen terkediyor. Yeni haftanın ilk üç günü gökyüzü açık ve güneşli olacak, hava sıcaklığı kuzey ve iç kesimlerde hissedilir derecede olmak üzere tüm yurtta artacak. 
     Akdeniz ve Ege'de sıcaklıklar yeniden 30 derecenin üstüne çıkarken, Çarşamba günü İstanbul'da 26, Ankara'da ise 28 dereceye kadar yükselecek. 
     Meteoroloji'den alınan bilgiye göre, bugün akşama kadar Orta ve Doğu Karadeniz'de etkili sağanak yağış görülecek. Marmara, İç Anadolu, Doğu Akdeniz, Doğu Anadolu'nun güneyi parçalı bulutlu, Batı Karadeniz ve Doğu Anadolu'nun kuzeyi çok bulutlu. Diğer bölgelerimiz az bulutlu ve açık bir gün yaşayacak. 
     Önümüzdeki 3 günün hava raporu şöyle 
     Pazartesi 
     Güney bölgelerimizde yaz mevsimi geri geliyor. Ege, Akdeniz ve Güneydoğu Anadolu açık ve güneşli, Marmara, İç Anadolu az bulutlu bir gün geçirecek. Doğu Karadeniz ve Erzurum-Kars çevresi çok bulutlu, diğer kesimler parçalı bulutlu. 
     Salı 
     Gökyüzünde bir değişiklik yok, bütün Türkiye pazartesi günüyle aynı havayı yaşayacak... 
     Çarşamba 
     Trakya ve Doğu Karadeniz çok bulutlu, Marmara, Karadeniz ve Doğu Anadolu'da gökyüzü bulutlu, güneş bulutların ardından kendini gösterecek. Kıyı Ege, Akdeniz ve Güneydoğu Anadolu yine açık ve güneşli, diğer bölgelerimiz az bulutlu ve açık olacak. 

     
</TEXT>
</DOC>
