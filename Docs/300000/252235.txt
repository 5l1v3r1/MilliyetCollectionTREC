<DOC>
<DOCNO> 252235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonspo20.html </URL>
<DATE> 2004/07/01/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Fenerbahçe, Fabiano'ya yarın imza attıracak... 
</HEADLINE>
<TEXT>

     Fenerbahçe, daha önce sözleşme imzaladığı Brezilyalı futbolcu Fabiano Lima Rodriguez'e yarın medya önünde bir kez daha imza attıracak. 
     Geçen sezonun ikinci yarısında İtalya'nın Perugia takımında forma giyen Sao Paulolu futbolcu, sabah erken saatlerde Özel Acıbadem Hastanesi'nde sağlık kontrolünden geçtikten sonra Fenerbahçe Burnu'ndaki kulüp binasında düzenlenecek törenle kendisini 1 yıllığına kiralık olarak sarı-lacivertli kulübe bağlayan sözleşmeyi imzalayacak. 
     İstanbul'a geldikten sonra Kulüp Asbaşkanı ve Dış İlişkiler Sorumlusu Hakan Bilal Kutlualp ve Futbol Takımı İdari İşler Sorumlusu Volkan Ballı ile kulüp binasına getirilen Brezilyalı oyuncu, Faruk Ilgaz Tesisleri'nde yemek yedikten sonra Samandıra Tesisleri'ne götürüldü. 
     Kulüpten ayrılırken basın mensuplarına poz veren Fabiano, tesislerde Teknik Direktör Christoph Daum ve yeni takım arkadaşlarıyla tanıştı. 
     Fabiano, sarı-lacivertli takımda 6 numaralı formayı giyecek. 
     
</TEXT>
</DOC>
