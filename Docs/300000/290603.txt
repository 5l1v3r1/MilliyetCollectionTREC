<DOC>
<DOCNO> 290603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/yazar/guclu.html </URL>
<DATE> 2004/11/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK, ÜAK ve hükümet 
</HEADLINE>
<TEXT>


Üniversitelerarası Kurul ÜAK , önceki gün İstanbul'da tarihi bir toplantı yaptı. Tarihinde belki de ilk kez YÖK'ün inisiyatifinden uzak bir şekilde, kendi gündemi, kendi başkanı, kendi iradesiyle toplandı. YÖK'ten kopuşun, YÖK'e alternatif bir kurum oluşun, YÖK'e rağmen yola devam edileceğinin ilk sinyalleri verildi, cuma günkü bu toplantıda. 
Üniversitelerarası Kurul Dönem Başkanı Prof. Dr. İsmet Vildan Alptekin'in başkanlığında düzenlenen toplantıya, YÖK Başkanı Prof. Dr. Erdoğan Teziç katılmadı. Bundan sonraki toplantılara katılması ya da katıldığı takdirde kontrolü ele alması zor gözüküyor. ÜAK Başkanı Prof. Dr. Alptekin, "Sayın Başkan'ı da, Sayın Bakan'ı da toplantılarımıza davet etmeye usulen devam edeceğiz. Ama son toplantıda olduğu gibi bundan sonra da Üniversitelerarası Kurul, kendi gündemini kendisi belirleyecek. Üniversitelerin gerçek temsilcisi olarak kendi kararlarını kendisi verecektir" dedi. 
Prof. Dr. Ayhan Alkış'la başlayan, Prof. Dr. İsmet Vildan Alptekin ile devam eden kurumsal kişilik arayışının, ÜAK'ye yeni bir çehre kazandıracağı kesin. ÜAK'nin YÖK'ten çok daha fazla üniversiteleri temsil ettiği de kesin. Rektörler seçimle geliyor. Her üniversiteyi temsilen ÜAK'ye katılan isimler de, YÖK üyeleri gibi atamayla değil, yine seçilerek geliyorlar. 
Önümüzdeki aylarda Türkiye'nin gündemine yeniden oturması beklenen YÖK yasasıyla ilgili tartışmalarda, hükümetin muhatabı YÖK mü olacak, yoksa ÜAK mi Gelen sinyaller ÜAK yönünde. 
Olası bir gerginlikte YÖK ve ÜAK birlikte hareket eder mi Bu ihtimal de çok uzak gözüküyor. Kendi içindeki bütünlüğü bile kaybeden YÖK'ün hükümet ile sıkı bir pazarlığa oturamayacağını belirten rektörler, yasal düzenlemelerde kontrolün YÖK'te değil, kendilerinde olacağını ısrarla vurguluyorlar. 
YÖK şu anda, Gürüzcüler, Teziççiler, hükümetçiler ve Çankayacılar olmak üzere dörde parçalanmış durumda. Herhangi bir konuda ortak hareket etmeleri ve ortak bir karar çıkarmaları mümkün değil. Çünkü birinin ak dediğine diğerleri kesinlikle kara diyor. 
Bu arada üniversite kulislerinde cevabı merakla beklenen bir soru var YÖK ile hükümet arasında bir dirsek teması var mı Yok mu Söylenti çok ama resmi bir açıklama yok. Rektörler, böyle bir görüşme söz konusu ise bu konuda da acilen bilgilenmek istiyorlar .. 
YÖK ve üniversiteler cephesi böylesine parçalı iken, hükümet tarafında bir bütünlükten söz etmek mümkün mü Evet demek çok zor. YÖK yasası ve ÖSS gibi, öğrenci affını da ellerine yüzlerine bulaştırdılar. Aralık sonu ya da ocakta TBMM'ye getirilmesi beklenen yeni YÖK yasasının mimarı, gelen bilgilere göre Çelik olmayacak. Olası bir kabine değişikliğinde Çelik'in yerini koruması halinde bile kontrol bir başkasında olacak. 
Anlaşılan o ki, AB yolunda hızla yol alan, enflasyonu dizginleyen, liradan sıfırları kolayca atan hükümet, uzatmalı belalısı YÖK'ten kolay kolay kurtulamayacak. 
Bu konudaki bir başka duyum ise, yeni yasa tasarısının öncekiler gibi ayrıntıya girmeyeceği ve çerçeve yasa şeklinde olacağı yönünde. 
Milli Eğitim Bakanı Hüseyin Çelik'le ilgili söylentiler ise çok yönlü. Yüzde yüz değişecek diyenler kadar, "Başbakan'a yakın bir isim yerini korur ya da başka bir bakanlığa kaydırılır ama..." diye söze başlayanlar da var. AKP içinde bu göreve şimdiden talip çok aday var. Yeni Bakan'ın Mumcu ve Çelik'ten çok farklı bir yapıda olacağı belirtiliyor. Bekleyip göreceğiz... 
Özetin özeti Türkiye'nin öncelikli gündem maddesi AB. Ama, 17 Aralık'tan hemen sonra YÖK kazanı yeniden kaynamaya başlayacak gibi... 



</TEXT>
</DOC>
