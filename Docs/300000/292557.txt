<DOC>
<DOCNO> 292557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/spor/yozer.html </URL>
<DATE> 2004/11/27/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Buram buram korku 
</HEADLINE>
<TEXT>



Galatasaray'ın bu anlayışla ve bu futbolla penaltı ya da karambolde ona buna çarpacak bir pozisyonun dışında gol bulması inanın çok zor. Galatasaray gibi bir takım ikinci yarının son 40 dakikasında kendi sahasında o denli mahkum bir futbol oynadı ki, korku bu soğuk havada bile buram buram kokuyordu. 
Geçen hafta Cafer Can'ı göklere çıkarıp, bu hafta kadroya bile almayan, basın toplantısında atıp tutan, sonra yelkenleri suya indiren, sadece günah keçisi olarak Hakan Ünsal'ı oynatmayan Hagi nasıl oldu da Orhan Ak'a forma verdi hayret doğrusu. Orhan Ak, başlarda Ergün yüzünden aksasa da, oynunun genelinde çok başarılıydı. Üstelik maçın tek golünü de yoktan yarattı. Biraz kurnazlık, biraz artistlik ve biraz da uyanıklıkla maçı kurtaran adam oldu. 
Galatasaray'ın göze öylesine kötü ve sıradan bir takım gibi gelmesi artık bizi şaşırtmıyor. Bu kadro ve Hagi'nin ne yaptığını bilmez futbol anlayışıyla zaten ancak bu kadar olur. Necati ve Hakan Şükür dün ilk kez bu kadar çok gol pozisyonu buldu. Ankaragücü'nün bilinçsiz ataklarından gelen kontraataklarda çok net pozisyonlar yakaladılar. 

Volkan ikramları 
Ancak topu dürtmeye hali olmayan birkaç oyuncu nedeniyle maçı baştan koparma şansını teptiler. Galatasaray orta alanında oynayan Volkan karşılaşma boyunca o kadar çok top kaptırdı ki, ikinci yarıdaki bütün sıkıntı ondan kaynaklandı. Her kaptırılan top, Ankaragücü atağı olarak geri döndü. Orta alanda tüm yük bu sezon ilk kez bu kadar yırtıcı oynayan Conceiçao'nun üstüne bindi. Allah'tan yorulmadı ve mücadeleyi hiç bırakmadı. Sabri'nin de ona katılması Galatasaray'ın yararına oldu. Ankaragücü ikinci yarının son bölümünde rakip 18'de oynamasına rağmen net pozisyonlar yakaladı. Ancak dün Başkent ekibinin ileri uç adamlarının günü değildi. Net pozisyonları heba ettiler. Ve rakibin ekmeğine yağ sürdüler. 
Galatasaray bu haliyle önce puanları sonra da seyircisini kaybediyor. Tamam dün kazandılar ama, taraftarını sahaya çekecek yine hiçbir şey gösteremediler. Bu soğuk havada insanların maça gelmesi için bir takımın albenileri olması gerekir. Ancak bırakın böyle bir albeniyi, sıkacak ve bıktıracak bir futbol sahnelenmesi, elbette insanlara evinde sıcak çayı tercih ettirir. Yatıp kalkıp Tomas ve Song'a dua etsinler. Bu ikilinin inadı sayesinde buralara kadar geldiler. Galatasaray'ın bu haliyle ligde zirvede durması hayalden öte. Hatta mucize bile yetmez. 


</TEXT>
</DOC>
