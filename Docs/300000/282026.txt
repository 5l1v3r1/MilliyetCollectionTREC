<DOC>
<DOCNO> 282026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/guncel/gun01.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Oruç tutmayan genç Yeşilırmak'a atıldı 
</HEADLINE>
<TEXT>


Ülkücü bir grubun saldırısına uğrayan üniversite öğrencisi, 4 metre yükseklikteki köprüden nehre atıldı. Arkadaşlarının kurtardığı genç, baygınlık geçirdi 

TOKAT DHA 

Gaziosmanpaşa Üniversitesi'nde sol görüşlü öğrencilerle ülkücü öğrenciler arasında başlayan "oruç tutma" gerginliği, okul dışında kavgaya dönüştü. 
Ülkücü bir grubun saldırısına uğradığı belirtilen Bayram Yağ, 4 metre yükseklikteki köprüden nehre atıldı. Korkudan baygınlık geçiren Yağ, oruç tutmadıkları için hedef seçildiklerini savundu. Bir fakültenin kantinine asılan yazıda da Ramazan boyunca çay içmenin yasak olduğu kaydedildi. 
Fen - Edebiyat Fakültesi Tarih Bölümü'nde oruç tutan ülkücülerle sol görüşlü öğrenciler arasında sık sık tartışmalar yaşandı. 10 - 12 ülkücü genç, pazartesi akşamı 21.00 sıralarında Taşköprü yakınlarındaki yaya köprüsünde, aynı bölümde okuyan sol görüşlü 4 öğrenciyle karşılaştı. Gündüz de atıştıkları belirtilen gençler arasında kavga çıktı. Bu sırada sol görüşlü öğrencilerden 3'ü kaçmayı başardı. 
Ancak kalabalığın elinden kurtulamayan Yağ, Yeşilırmak'a atıldı. Arkadaşları tarafından sudan çıkarılarak Cevdet Ayhan Devlet Hastanesi'ne götürülen Yağ, ayakta tedavi edildi. 


</TEXT>
</DOC>
