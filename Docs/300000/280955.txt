<DOC>
<DOCNO> 280955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sondun13.html </URL>
<DATE> 2004/10/17/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
ABD Felluce'ye havadan saldırıyor... 
</HEADLINE>
<TEXT>

     Irak'ın Felluce kentinde direnişçilerle çatışan Amerikan güçlerinin, kente havadan da saldırdığı belirtildi. 
     Hastane yetkilileri, hava saldırısında yaralananlar olduğunu, ancak çatışmaların ambulansların bölgeye ulaşmasına engel olduğunu söylediler. 
     Görgü tanıkları, Amerikan zırhlı araçlarının kentin dışındaki anayolda mevzilenmeye başladığını belirttiler. 
     Amerikan birliklerinin sabah saatlerinde kentin doğu kesimini tanklarla vurduğu, Iraklı direnişçilerin ise saldırıya havan topu ve roket atarlarla karşılık verdiği belirtilmişti. 
     Felluce'ye dün gece düzenlenen hava saldırısında 3 kişinin öldüğü bildirilmiş, ABD ordusu, Culan semtine düzenlenen saldırıda, Ürdünlü terörist Ebu Musab El Zarkavi'nin adamlarının hedef alındığını açıklamıştı. 
     
</TEXT>
</DOC>
