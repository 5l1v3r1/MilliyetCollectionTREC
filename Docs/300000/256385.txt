<DOC>
<DOCNO> 256385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/guncel/axgun02.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
4 milyar dolarlık fuhuş sektörü 
</HEADLINE>
<TEXT>


ATO'nun "hayat kadını" raporuna göre, 350 kadından birinin fuhuş batağında olduğu Türkiye'de fuhuş yaşı 15 - 40 arasında... 

ANKARA Milliyet 

Ankara Ticaret Odası'nın ATO "Hayatsız Kadınlar Dosyası"na göre, Türkiye'de vesikalı ya da gizli çalışan hayat kadınlarının sayısı 100 bine yaklaşıyor. Raporda, her 350 kadından birinin fuhuş batağının eşiğinde olduğu kaydediliyor. 
Rapordaki saptamalar şöyle 
Türkiye'de 56 genelevde kayıtlı 3 bin hayat kadını çalışıyor. Türkiye'de tescilli hayat kadını sayısı 15 bini geçiyor. Genelevlerde, hukuki sorun yaratmasın diye vesikasız kadınlar çalışıyor. 3 büyük ilde, 30 bin kadın genelevde çalışmak amacıyla vesika bekliyor. Fuhuş yapma yaşı 15 - 40 yaş arasında değişiyor. 

Başlıca neden yoksulluk 
Fuhuş sektöründe bir yılda dönen para asgari 3 - 4 milyar dolar.Fuhuş mafyası, küçük kız çocuklarını kaçırmaktan zorla fuhuş yaptırmaya kadar her yola başvuruyor.18 yaşından küçük hayat kadınları "çocuk hayat kadını" sınıfına giriyor. Fahişelik yaşı 15'e kadar düşerken, bazı araştırmacılara göre bu yaş 12'ye kadar indi. Kadınların yüzde 30'u kocası, yüzde 10'u baba, anne, ağabey gibi diğer yakınları, yüzde 3.4'ü de beraber oldukları erkekler tarafından fuhuşa itiliyor.Para karşılığı cinsel ilişkiye girenlerin yüzde 63.4'ü resmi, yüzde 12.2'si imam nik hlı kadınlardan oluşuyor. Fuhuşa yol açan nedenlerin başında yoksulluk birinci sırada geliyor. Sektörde sadece Türkler değil Ukrayna, Moldova, Gürcistan, Azerbaycan ve Beyaz Rusya'dan gelen binlerce yabancı uyruklu hayat kadını çalışıyor.Genelev kadınları işverenle bir iş sözleşmesi imzalıyor. Kadınlara, çoğunlukla senet imzalattırılarak, büyük miktarlarda borçlandırılıyor. 

Uyuşturucuya alıştırılıyor 
Uyuşturucu, fuhuş mafyasının en büyük silahı. Uyuşturucuya alıştırılan kişiler, uyuşturucu satın alabilmek için fuhuş yapmak zorunda kalıyor. Geçirdikleri ağır psikolojik travmalar nedeniyle suç işleme oranları da yüksek oluyor. 

Vergi kaçağı çok fazla... 

Raporda, 2001'de ölen genelev patroniçesi Matild Manukyan'ın 1944'ten bu yana birçok kez vergi rekortmeni olduğu, bu örneğin fuhuş sektörünün parasal açıdan dev bir sektör olduğunu ortaya koyduğunu, buna rağmen vergi kaçağının diğer sektörlere göre çok daha fazla olduğu da belirtiliyor. 


</TEXT>
</DOC>
