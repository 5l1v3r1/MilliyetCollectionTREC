<DOC>
<DOCNO> 293214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonyas09.html </URL>
<DATE> 2004/11/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Antalya'ya tatile gelen ve yerleşik yaşayan Almanlar için kilise açıldı 
</HEADLINE>
<TEXT>

     
     Ahmet AY- Kadir ÖZMEN ANTALYA DHA 
     ANTALYA'da yaşayan veya tatil için gelen Almanlar için şehir merkezine kurulan St. Nikolous Kilisesi'nde ilk ayin dün gerçekleştirildi. Ayine çok sayıda Alman katılırken, Antalya Vali Vekili Erkan Işılgan, Müftü Kadir Çetin, Emniyet Müdür Yardımcısı Hüseyin Kızıl da ayini sonuna kadar izledi. 
     Antalya'da yaşayan Hıristiyan vatandaşların ibadetlerini yerine getirmeleri için açılan St. Nikolous Kilisesi, din temsilcilerini bir araya getirdi. Açılışa katılan Müftü Kadir Çetin, ayin sonuna kadar kaldı. St. Nikolous Kilisesi Rahibi Rainer Korten ve Antalya Müftüsü Kadir Çetin'in samimi tavırları dikkat çekti. 
     Törene katılan Antalya Vali Vekili Erkan Işılgan yaptığı konuşmada, "Tek tanrılı dinlerin asıl amacı Allah'a inanmaktır. Sizleri Antalya'da ağırlamaktan mutluluk duyuyoruz. Dini ibadetlerinizi yerine getirmeniz için açılan kilisenin hayırlı olmasını diliyorum'' dedi. Ayini İstanbul Protestan Kilisesi Pederi Holger Nollmann ve St. Nikolous Kilisesi Rahibi Rainer Korten birlikte gerçekleştirdi. Antalya Müftüsü Çetin ve Vali Vekili Işılgan, tören sonuna kadar kalarak, dinlerdeki ortak amacın sevgi, saygı ve hoşgörü olduğunu vurguladı. 
     Kilisenin açılışına ve ayine katılan Almanlar, Almanca ibadet ederken, kilise için ve kan kanseri olan bir Türk çocuk için para toplandı. Hazreti İsa'nın doğum yıldönümüne kısa bir zaman kalan açılan kilise sayesinde Hristiyanlar'ın kendi evlerinde gibi ibaretlerini yapabileceklerini vurgulayan Peder Holger Nollmann ve Rainer Korten, ilk mumu da birlikte yaktı. 
     
     14 BİN ALMAN YAŞIYOR 
     Antalya genelinde yaklaşık 14 bin Alman'ın yaşadığını belirten Rainer Korten, "Buraya tatil için gelen Almanlar ve burada yerleşik yaşayan vatandaşların ibadetlerini yapabilmeleri için kiliseyi kurduk. 10 bin Euro maliyetle kurulan kilise ilk ayinle hizmete girdi. Sadece katolikler değil, tüm Hristiyanlar için kapımız açık olacak. Her pazar günü buraya gelerek ibadetlerini yerine getirebilecekler'' diye konuştu. 
     
     EV SAHİPLERİ TÜRK 
     Bir yıl önce Antalya'ya görevli olarak geldiğini belirten Korten, kilise için uygun bir yer aradıklarını belirterek, "Daha önce internet kafe olan bu yeri bulduk. Binanın sahibi Almanya'da işçi olarak çalışan bir Türk. Kendisi ile konuşup anlaştık. Aylık 300 Euro karşılığında binayı 3 yıllık kiraladık. Burada kent merkezinde sürekli yaşayan en az 60 Hıristiyan ibadetlerini yerine getirecek'' dedi. 
     
</TEXT>
</DOC>
