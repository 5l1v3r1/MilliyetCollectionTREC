<DOC>
<DOCNO> 262834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo26.html </URL>
<DATE> 2004/08/12/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yalova, Fenerbahçe'yi bekliyor... 
</HEADLINE>
<TEXT>

     Fenerbahçe ile Yalovaspor, Atatürk'ün Yalova'ya ilk gelişinin 75'nci yıldönümü kapsamında, 18 Ağustos Çarşamba günü dostluk maçı yapacak. Başbakan Recep Tayyip Erdoğan ve birçok milletvekilinin de bu anlamlı karşılaşmayı izlemek üzere kente gelmesi bekleniyor. 
     Yalovaspor Kulübü Basın Sözcüsü Ahmet Özsümer, Fenerbahçe ile yapılacak dostluk maçı için iki kulüp arasında gerçekleştirilen görüşmelerde, karşılaşmanın tarihinin 18 Ağustos olarak belirlendiğini söyledi. 
     İki takımın, Yalova Atatürk Stadı'nda saat 15.30'da karşı karşıya geleceğini ifade eden Özsümer, Fenerbahçe'nin, dostluk maçına, milli takım kadrosunda bulunan futbolcuların dışında tam kadro katılacağını öğrendiklerini bildirdi. 
     Özsümer, Fenerbahçe Kulübü İdari Menajeri Volkan Ballı ile görüştüğünü belirterek, ''Sayın Ballı, bana Hollanda Milli Takımı'na çağrılmaması halinde Pierre Van Hooijdonk da dahil tüm yabancı futbolcularıyla birlikte Yalova'ya geleceklerini söyledi. Biz de, Yalovaspor yönetimi olarak gerekli hazırlıklara başladık. Konuklarımızı en güzel şekilde ağırlayacağız'' dedi. 
     
</TEXT>
</DOC>
