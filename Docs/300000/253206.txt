<DOC>
<DOCNO> 253206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/spor/spo05.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy'a ihale baskısı 
</HEADLINE>
<TEXT>


Aday olup olmayacağı tartışılan Federasyon Başkanı'na, kongrenin ihale öncesi yapılması için etrafındaki üyelerce büyük baskı uygulanıyor 

CEMAL ERSEN 


'Çarpışarak gidelim' 
FUTBOLA siyaset karıştırıldığı iddiasıyla başkan adaylığından çekilmesi gündeme gelen Haluk Ulusoy'a "ihaleyi yap, gerekirse çarpışarak gidelim" baskısı yapıldı. Ulusoy'un beraberinde yer alan yönetim kurulu üyeleri Hüsnü Hayali, İsmail Dilber, Mukan Perinçek ve Ali İpek'in, naklen yayın ihalesinin genel kurul öncesi mutlaka yapılması yolunda kendisine telkinde bulunduğu bildirildi. 

8 Temmuz'a ertelendi 
ÜYELER, başkandan adaylıktan çekilme kararını da, gerekirse ihale sonrası açıklamasını istedi. Aday olmaması için ailesinden de baskı gören Ulusoy, nihai kararını birkaç gün içinde verecek. Federasyon Başkanı'nın, yeni bir ismin daha aday olması halinde ihaleyi yapmamayı düşündüğü öğrenildi. Bu arada federasyonun dün yapılması planlanan ihale toplantısı bu kez de 8 Temmuz'a ertelendi. 

'İhanete uğradım' 
HALUK Ulusoy, kısa bir süre öncesine dek yanında bulunan, ancak yönetim listesinin oluşturulması sırasında ortaya çıkan görüş ayrılığından sonra kendisine cephe alan kişilere de tepki gösterdi. Ulusoy'un hükümet desteğinin bitmesinden sonra yakın çevresine "Kendimi ihanete uğramış hissediyorum. Düne kadar yanımda dolaşanlar şimdi beni arkadan vurmaya çalışıyor" dediği öğrenildi. 


</TEXT>
</DOC>
