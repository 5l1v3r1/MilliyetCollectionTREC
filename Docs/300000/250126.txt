<DOC>
<DOCNO> 250126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/siyaset/asiy.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Irak'ta federasyona sinyal 
</HEADLINE>
<TEXT>


Daha önce Türkiye'nin eleştirdiği Irak'ta federasyon için Bakan Gül, "Federasyondan federasyona fark var. Bazısı bölünme kapısını kesinlikle kapatır" diye konuştu 

ANKARA Milliyet 


Dışişleri Bakanı Abdullah Gül, Irak halkının ülkedeki yönetim biçimine ilişkin alacağı karara Türkiye'nin saygılı olacağını belirterek, "Federasyondan federasyona fark var. Bazı federasyonlar ülkeyi bölmenin eğitim odasıdır, bazıları da bölünme kapısını kapatır" dedi. 
Dışişleri Bakanlığı'na katılan genç diplomatlara hitap eden Gül, soruları yanıtladı. "Türkiye'nin Irak'ta bir federasyon kurulmasına karşı olup olmadığı ve Kerkük'ün Kürt bölgesinde kalmasına nasıl tepki vereceği" sorusu üzerine Gül, şunları kaydetti 
"Irak'ın geleceğine halkı karar verecek. Seçimle iktidara gelecek hükümetin yaptığı anayasa, Irak halkının tamamının onayını alırsa, Türkiye tarafından da saygınlıkla karşılanır. Bu çerçeve içinde Irak'ın toprak ve siyasi bütünlüğünü tehlikeye atacak herhangi bir düzenlemenin olmayacağı da açıktır." 
Gül, "Irak'ta kurulacak bir federasyonun ülkeyi parçalayıp parçalamayacağı" sorusuna da şu yanıtı verdi 
"Federasyondan federasyona fark vardır. Öyle bir federasyon vardır ki bu ayrılmanın, parçalanmanın bir nevi eğitimidir, sonunda ayrılık kaçınılmaz hale gelir, ona kapı açar. Öyle bir başka düzenleme vardır ki, o da bu kapıyı kesinlikle kapar." Gül, İsrail'in Kuzey Irak'taki Kürtlere askeri eğitim verdiği yönünde Türkiye'ye de "bilgi ulaştığını" ancak İsrail'in bu iddiaların doğru olmadığı yönündeki açıklamalarına güvenmek durumunda olduklarını da ifade etti. 

"Barkey'i tanırım ama..." 
Gül, 28 Mayıs'ta ABD Dışişleri Bakanlığı'nda yapılan Kerkük konulu toplantı tutanaklarında ABD Dışişleri Bakanlığı eski yetkililerinden Prof. Henri Barkey'in, "Gül, bana 'Irak'ta de facto bir Kürt devleti var. Türkiye'yi işin içine katmadıkça oradaki gelişmeler onların işi' dedi" sözlerine tepki göstererek şunları söyledi 
"Bu bahsettiğiniz kişi, hem gazetecilik hem profesörlük yapan, daha önce Dışişleri Bakanlığı'nda çalışan, yakından tanıdığım birisi. Bu konudaki görüşümüz açıktır. Toplantıda Kuzey Irak ve Kerkük ile ilgili Türkiye'ye atfen söylenen şeyler var. Bunların hiçbiri bizim fikirlerimizi yansıtmaz." 


</TEXT>
</DOC>
