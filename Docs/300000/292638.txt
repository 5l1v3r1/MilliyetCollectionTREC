<DOC>
<DOCNO> 292638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonspo11.html </URL>
<DATE> 2004/11/27/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Nasır Bireysel bir olay nedeniyle taraftarımız cezalandırıldı 
</HEADLINE>
<TEXT>

     Beşiktaş Kulübü Divan Kurulu Başkanı Şeref Nasır, BJK İnönü Stadı'ndaki Beşiktaş-Çaykur Rizespor maçında bir kişinin ölümüyle sonuçlanan durumun bireysel bir adli olay olduğunu söyledi. 
     Akaretler'deki kulüp binasındaki divan kurulu lokalinde bugün gerçekleştirilen olağanüstü divan kurulu toplantısında Beşiktaş-Çaykur Rizespor maçında yaşanan cinayet olayıyla ilgili görüşmeler yapılırken, divan kurulu başkanı Şeref Nasır, ''Futbol Federasyonu stadımızda vuku bulan bireysel bir olayı neden göstererek, taraftarlarımızı cezalandırma yolunu seçmiştir'' dedi. 
     Toplantıda konuşan Nasır, 16 yaşında bir taraftarın bireysel terör sonucu yaşamını yitirmesi ve bunun de kendi statlarında olmasının derin acısını yaşadıklarını ifade ederek, şunları söyledi 
     ''Bilindiği gibi son yıllarda çeşitli etkenlere bağlı olarak toplumsal yaşamın her alanında görülen şiddet bu kavramlarda asla yan yana gelmesi mümkün olmayan spor müsabakalarında da kendini hissetirmeye başlamıştır. Olayların başlangıç aşamasında ilgililerin kesin ve köklü önlemleri uygulamaya koyamamaları şiddet hareketlerini cesaretlendirmiş, stat ayrımı yapmaksızın yaygınlaştırmıştır.'' Türkiye'de spor içindeki şiddetin geçmiş yıllarda önemli örneklerle yaşandığını dile getiren Nasır, ''Bütün olaylar ve gelişmeler karşısında sessiz kalan çevrelerin, hatta meslektaşlarının uğradığı yaşamsal kesitleri görmezden gelenleri bugün stadımızda yaşanan bireysel bir eylemi ve adli olayı vesile ederek kulübümüze yönelttikleri eleştirileri, olayı camiamıza maletme çalışmalarını esefle karşılıyorum'' diye konuştu. 
     Hiçbir cezanın tribünde bir tartışma sonucu hayatını kaybeden Cihat Aktaş'ın acısını içlerinde dindiremeyeceğini ve onun karşılığı olamayacağını anlatan Nasır, ''İlgililerin ihmali ile bir çığ gibi büyüyerek günümüze kadar gelen sporda şiddet ve terörün önlenmesinde bir milat oluşturacaksa bu haksızlığı içimize sindirebiliriz ve kabullenebiliriz. Her konuda olduğu gibi bu hususta da Türk sporuna öncü olmak maksadıyla verilen cezayı kabul edebiliyoruz'' dedi. 
     
     ''KISA VADEDE SONUÇ ALACAK ÖNLEMLER İSTİYORUZ'' 

     Şeref Nasır, sporun içine düştüğü kaosu önlemek üzere 5149 sayılı spor müsabakalarında şiddet ve düzensizliğin önlenmesine dair bir kanun yayınlandığına dikkat çekerek, şunları söyledi 
     ''Eksikleri, noksanları vardır. Ancak bu kanunun gerekleri tam olarak uygulandı mı Öncelikle bu kanunun herkese eşit olarak uygulanmasını istiyor ve bekliyoruz. Bizler de sporda şiddet ve terörün önlenmesinde etkili olabilecek sosyal, kültürel ve ekonomik içerikli uzun vadeli önlemleri bir kenara bırakırsak kısa vadede sonuç alıcı önlemleri acilen yaşama geçirmeliyiz. Bu konuda başta güvenlik güçleri ve federasyon olmak üzere sporla ilgili kamu kurumlarına, kulüplere ve nihayet basınımıza büyük görevler düşmektedir. Beşiktaş Kulübü olarak biz de bu önlemlerin hayata geçirilmesinde öncülük yaparak evimizin önünü temizlemeliyiz.'' 
     
     ''FUTBOLUN TEMEL UNSURU SEYİRCİDİR'' 

     Futbolda şiddetin önlenmesiyle ilgili hazırlanan yaptırımların hep seyirci üzerine olduğuna dikkat çeken Nasır, sözlerini şöyle tamamladı 
     ''Futbol oyununun temel unsurlarından biri seyircidir. Seyircisiz bir futbol maçını futbol oyunu olarak kabul etmek mümkün değildir. Seyirciye yasaklar koyarak, onların statlara giriş ve çıkışlarını zorlaştırarak, barikatlar kurarak alınan önlemlerin seyirciyi statlardan uzaklaştıracağına dikkat çekmek isterim. Güvenlik güçlerinin alacakları önlemler de dahil bütün önlemlerin temel amacı seyircilerin statlara rahat giriş çıkışlarını sağlamaya, güven içinde maç seyretmeye yönelik olmalı. Ailelerimizle, çocuklarımızla bir şenlik havası içinde spor müsabakalarını seyredebilecek ortamların yaratılması sağlanmalıdır. Toplumun her kesiminden bunu bekliyoruz.'' Bu arada olağanüstü divan kurulu toplantısına kulübün yönetim kurulu adına Murat Aksu ve Kenan Öner katıldı. 
     Öte yandan toplantı, Sporda Şiddeti Önleme Komisyonu Başkanı Ali Rıza Dizdar'ın konuşmasının ardından basın mensuplarına kapatıldı. 
     
     DİZDAR ŞAHİN, ATALAY, VE GÜRSOY'UN MAÇI SEYİRCİLERİN ARASINDA AYAKTA İZLEMELERİ YANLIŞ'' 

     Beşiktaş Kulübü Divan Kurulu Sporda Şiddeti Önleme Komisyonu Başkanı Ali Rıza Dizdar, çalışmalarını spor içindeki şiddeti kısa ve uzun vadede önlemek konusunda yoğunlaştırdıklarını söyledi. 
     Dizdar, kulübün olağanüstü divan kurulu toplantısında yaptığı konuşmada, komisyonlarının, 5149 sayılı Spor Müsabakalarında Şiddet ve Düzensizliğin Önlenmesine Dair Kanun'dan önce kurulduğunu ifade ederek, ''Komisyonun amacı Türkiye'de spor terörünün önlenmesi için ne yapabiliriz, neler önerebiliriz çalışmasıydı. Kısa ve uzun vadeli önlemler için çalıştık. Bizim için teşhis önemli'' dedi. 
     Tribünlere bilimadamları, akademisyenler ve tarafsız medya unsurları göndererek, onlardan rapor aldıklarını dile getiren Dizdar, ''Bizim görevimiz üzücü bir olay üzerine ağıt yakmak ve birbirimizi suçlamak değil. Neden ve niçin olduğu, bundan sonra olmaması için neler yapılması lazım geldiğidir. 1985 yılı bizim miladımızdır. Türkiye, Strasbourg Sözleşmesi'ne imza attı. Bu sözleşme, spor müsabakalarında, özellikle futbolda seyircilerin şiddet gösterilerine ve taşkınlıklarına dair Avrupa sözleşmesidir. Buna imza attık. Bugüne kadar gelen uygulamalarda şimdi sorumlu devlet mi diyelim. Bize göre bu işte herkesin sorumluluğu var.'' 
     
     ''AYAKTA MAÇ SEYREDİLMEMELİ'' 

     Ali Rıza Dizdar, dün bir arkadaşlarının kendilerine rapor verdiğini, Devlet Bakanı ve Başbakan Yardımcısı Mehmet Ali Şahin, Gençlik ve Spor Genel Müdürü Mehmet Atalay ve Galatasaray Kulübü İkinci Başkanı Ergun Görsoy'un Ankaragücü-Galatasaray maçını seyircilerin arasında ayakta izlediklerini ifade ettiğini belirterek, şunları kaydetti 
     ''Yanlış bir uygulama olduğunu söyledim. Strasbourg Sözleşmesi'ne göre oturmaları gerekiyordu. Devletin en üst düzeyindeki Bakan ayakta maç izledi. Gençlik ve Spor Genel Müdürü yine yanında ayakta durdu. Sen teşvik ettin şimdi ayakta durmayı'' dedi. 
     
     DEPLASMANA TARAFTAR GÖTÜRME YASAĞI 

     Futbol Federasyonu'nun sporda şiddeti önlemeleri çerçevesinde kulüplerin deplasmanlara taraftar götürme organizasyonunu yapmalarının yasaklanmasına da değinen Dizdar, uygulamanın yanlış olduğunu savundu. 
     Strasbourg Sözleşmesi'nde bu konuya açıklık getirildiğini anlatan Dizdar, şunları söyledi 
     ''Sözleşmede 'Kulüp deplasmana giden taraftar grubuna refaket edecek görevlilerin tayin olmasını, teşvik etmeyi tahaahüt eder.' Hangi deplasmana giden grubun içinde güvenlik var Hangi yol güzergahı kontrol altında 1985'ten 2004'e geldik. Çuvaldızını önce kendimize batırmalıyız.'' Dizdar, ''Bu ülke bizim ülkemiz ve ölen her insan bizim çocuğumuz. Bunun rengi yoktur. Bundan sonra benzer olayların tekrarlanmaması için elbirliğiyle çalışmalar yapılması lazım. Kurallar tam tatbik edildiği takdirde suç ortadan kalkacaktır. Biz suçlu peşinde koşmuyoruz. Statlarda görev yapan arkadaşlarımızı da eğitmeye hazırız'' diye sözlerini tamamladı. 
     
     YÖNETİME BİLGİ VERİLECEK 

     Ali Rıza Dizdar'ın konuşmasının ardından toplantı basına kapatılırken, kısa vadede alınacak önlemler konusunda 29 Kasım Pazartesi günü kulüp yönetim kuruluna bilgi verileceği bildirildi. 
     Öte yandan toplantı öncesinde, geçtiğimiz günlerde vefat eden Beşiktaş'ın unutulmaz futbolcularından Şeref Görkey ve Çaykur Rizespor maçında tribünde bıçaklanarak öldürülen Cihat Aktaş için saygı duruşunda bulunuldu. 
     
</TEXT>
</DOC>
