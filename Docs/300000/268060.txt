<DOC>
<DOCNO> 268060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/yazar/guclu.html </URL>
<DATE> 2004/09/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Mesleki eğitimin geleceği 2 
</HEADLINE>
<TEXT>


Milli Eğitim Bakanı Çelik, bugün yeni bir bomba daha patlatacakmış. Nerdeyse her haftaya bir bomba düşecek. Bakanın yeni bombası Mesleki Eğitim Reformu. 
Reform yapmak demek ki bu kadar kolaymış. Bir basın toplantısı düzenliyorsunuz. Oluyor, bitiyor. 
Aslında Bakan Çelik haklı. Önemli olan başlangıçta kopartılan fırtına. Sonrasını zaten hiç kimse takip etmiyor. Hafızası olan bir millet olmadığımız için de "Hani senin başlattığın öteki reformlar ne oldu " diye sormuyoruz... 
Bakanlığın yayımladığı basın bültenine göre, Bakan Çelik'in bugün resmen açıklayacağı Mesleki Eğitim Reformu'na ciddi anlamda destek söz konusu. 
TOOB Başkanı Rıfat Hisarcıklıoğlu, TİSK Başkanı Refik Baydur, TÜSİAD Yönetim Kurulu Üyesi Arzuhan Yalçındağ, DİSK Başkanı Süleyman Çelebi, TÜRK - İŞ Başkanı Salih Kılıç, HAK - İŞ Başkanı Salim Uslu ve TESK Genel Sekreteri Naci Sulkalar da bu basın toplantısına katılacaklarmış. 
Bakan Bey, herhalde, "Bakın sağımda solumda oturan bu değerli isimler, Türkiye'nin en önemli kuruluşlarının temsilcileri. Her biri on binlerce, yüz binlerce insanı temsil ediyor. Bana inanmıyorsanız, onlara inanın" mesajı verecek. Akıllıca bir sunum. Ama vebali de büyük. Yarın mesleki eğitim reformu ters teptiğinde ya da daha önceki mesleki eğitim reformları gibi fos çıktığında, ortada bugünkü bakan da yoksa, hesap sorulacak isimler ve kuruluşlar şimdiden belli. 
Yeni mesleki eğitim reformuna kefil olan bu değerli isimler, umarız ki sonuna kadar işin takipçisi olurlar. Yoksa, bu tablonun hayata geçiremeyeceği ve mutlu sonla noktalandıramayacağı bir reform hareketi düşünülemez. Eğer aksi olursa, toplumun sadece siyasetçilere olan güveni değil, bu kurumlara olan güveni de azalır ki bunu da hiç kimse istemez. 
Bakan Çelik, umarız, önceki hafta açıkladığı müfredat reformunda olduğu gibi, söze kendi başlayıp kendi bitirmez. İşçi ve işveren sendikalarının temsilcilerine de söz hakkı verir. Onların da bu konuda neler düşündüğünü öğrenmiş oluruz. 
Aslında bu toplantıda, mesleki eğitim veren kurumların, bu konuya olağanüstü destek veren uluslararası finans kuruluşlarının ve mezun derneklerinin temsilcileri de bulunmalıydı. Onların da eminim söyleyecek çok sözleri olurdu. 
Üç hafta önce Türkiye Elektrik Elektronik ve Benzeri Teknisyenleri Esnaf ve Sanatkarlar Federasyonu'nun geniş katılımlı bir toplantısı vardı. Konu da Mesleki Teknik Eğitimin Sorunları'ydı. Bakan Çelik de katılımcılar arasındaydı ama gelemedi. Eğer gelebilmiş olsaydı, bugün açıklayacağı reformun boyutları, çok daha farklı olabilirdi. 
Eğitim ciddi bir iştir. Ama mesleki eğitim ondan çok daha ciddi sorumluluklar gerektiriyor. Her şeyden önce pahalı. Hataların faturası çok ağır oluyor. Ayrıca, ideolojik takıntıları ve fantezileri de kaldırmaz. YÖK yasa tasarısına ilişkin tartışmalar da hala tazeliğini koruyor .. 
Özetin özeti Bakan Çelik, yeni reformlar başlatmaya, yeni bombalar patlatmaya biraz ara verip eski projelerine zaman ayırsa, hem kendine hem eğitime, hem de ülkeye en büyük iyiliği yapmış olur. 



</TEXT>
</DOC>
