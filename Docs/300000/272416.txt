<DOC>
<DOCNO> 272416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur09.html </URL>
<DATE> 2004/09/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Aç gelen öğrenci törende bayıldı 
</HEADLINE>
<TEXT>

     Mehmet BULUT DHA 
GAZİANTEP'te İlköğretim Haftası nedeniyle düzenlenen törene kahvaltı yapmadan gelen 14 yaşındaki Selahattin Kaya, taşıdığı flamanın ağırlığına dayanamayarak bayıldı. Ambulans bulunmayınca Kaya, su içirilerek ayıltıldı. 
     Yeni eğitim- öğretim yılının başlaması nedeniyle Demokrasi Meydanı'nda tören düzenlendi. Vali Yardımcısı Mehmet Kurtoğlu, Cumhuriyet Başsavcısı Kazım Arapoğlu, Milli Eğitim Müdürü Fikret Atak'ın hazır bulunduğu törende, çelenk konulması ve İstiklal Marşı'nın okunmasının ardından folklor ekibinin gösterileri başladı. 
     Bu sırada Mareşal Fevzi Çakmak İlköğretim Okulu'nun flamasını taşıyan 8'inci sınıf öğrencisi Selahattin Kaya, bir anda yere yığıldı. Tören alanında ambulans bulunmadığı için Kaya, çevik kuvvet polisleri tarafından karga tulumba gölgelik bir yere taşındı. Burada su içirilerek kendine gelen Kaya, "Sabah kahvaltı yapmadım. Tören sırasında sıcağın da etkisiyle bir anda kendimden geçtim ve bayıldım'' dedi. 
     Öğretmenlerin yardımıyla kendine gelen Kaya, törenin bitmesinin ardından okul yolunu tutarken, törenin yapıldığı alanda ambulans bulunmayışı tepkilere neden oldu. 
     
</TEXT>
</DOC>
