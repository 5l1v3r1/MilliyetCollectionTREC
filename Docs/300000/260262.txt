<DOC>
<DOCNO> 260262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo03.html </URL>
<DATE> 2004/08/03/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
"12 Dev Adam" Yeni Zelanda karşısında... 
</HEADLINE>
<TEXT>

     34. Avrupa Erkekler Basketbol Şampiyonası Eleme Grubu maçlarına İstanbul’da hazırlanan A Milli Basketbol Takımı, antrenör Bogdan Tanjeviç yönetiminde ilk sınavını bugün verecek. 
     Millilerimiz, Abdi İpekçi Spor Salonu’nda 20.30’da başlayacak özel maçta Yeni Zelanda karşısına çıkacak. Karşılaşma Show TV’den naklen yayınlanacak. Milliler, 4 Ağustos Çarşamba günü Yeni Zelanda ile bir maç daha yapacak. 
     
     BASKETBOLCULAR ADİDAS GİYECEK 
     Türkiye Basketbol Federasyonu dün Adidas firmasıyla 5 yıllık sponsorluk sözleşmesi imzaladı. Polat Renaissance Otel’de, Federasyon Başkanı Turgay Demirel ve Adidas Türkiye Genel Müdürü Osman Ayaz’ın imza koyduğu sözleşmeyle, ünlü spor giyim markası, bundan böyle A, genç ve yıldız milli erkek ve bayan basketbol takımlarının tüm giysi ihtiyacını 5 yıl süreyle karşılayacak. Millilerin maç, antrenman ve kamp malzemelerini kapsayan formaların ABD’de tasarlandığı açıklandı. 
     
</TEXT>
</DOC>
