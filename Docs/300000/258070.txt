<DOC>
<DOCNO> 258070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sontur08.html </URL>
<DATE> 2004/07/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Anadolu İnsanı'nın ölçüleri araştırılıyor... 
</HEADLINE>
<TEXT>

     Ankara Üniversitesi ve TÜBİTAK tarafından Anadolu insanının vücut ölçüleri başta olmak üzere diğer sosyal özelliklerini belirlemek için çalışma başlatıldı. 
     Ankara Üniversitesi Dil Tarih ve Coğrafya Fakültesi Antropoloji Bölümü Öğretim Üyesi Prof. Dr. Galip Akın'ın başkanlığında oluşturulan 13 kişilik ekip, çalışma kapsamında Kastamonu'nun İnebolu İlçesi'ne geldi. 
     Prof. Dr. Galip Akın, Türkiye'de ilk kez gerçekleştirilen çalışmada, Anadolu insanının vücut ölçülerinin alındığını ve yüz yüze görüşme yaptıkları kişilere toplam 48 soru sorduklarını bildirdi. 
     Türkiye'nin 7 bölgesinde devam edecek projeyi 2 yılda bitirmeyi hedeflediklerini anlatan Prof. Dr. Akın, şunları söyledi 
     ''Araştırmalarımıza Kastamonu ve İnebolu'dan başladık. Çalışmalarımızda 20-65 yaş grubu arasındaki vatandaşlarımızın vücutlarından 38 ölçü alacağız. Ayrıca kendilerine yaşı, kardeş ve çocuk sayısı gibi değişik konularda toplam 48 soru yönelteceğiz. Bu çalışmanın sonuçları bilgisayar ortamında değerlendirilerek, Anadolu insanının gerçek metrik boyutlarını ortaya çıkarıp, kendimize özgü olan özellikleri tespit edeceğiz. 
     Bu çalışmadan 3 türlü yararlanacağız birincisi, üretilen her türlü araç, gereç, malzeme ve makineleri kullanan insanların boyutlarına uygun olmasını sağlamak. İkinci olarak insanların sağlıklı gelişip gelişmediklerini tespit etmek. Üçüncü olarak ise vatandaşlarımızın kendilerine özgü özelliklerini görme şansımız olacak.'' Prof. Dr. Akın başkanlığındaki ekibin İnebolu'daki çalışmasının 3 gün süreceği bildirildi. 
     
</TEXT>
</DOC>
