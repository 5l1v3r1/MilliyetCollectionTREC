<DOC>
<DOCNO> 271919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/yazar/altan.html </URL>
<DATE> 2004/09/15/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Köyceğiz'de gece yıldızları ve sabah horozları... 
</HEADLINE>
<TEXT>


TÜRKİYE'nin sorunları, dünyanın sorunları, zatı alinizin sorunları, bendenizin sorunları ve Köyceğiz gecelerinin bulutsuz ve karanlık göğünü kaplayan yıldızları... 
Minik minik pırıltılarla, yamaçları Köyceğiz Gölü'nün bitimine doğru uzanmış, karşı kıyıdaki Ölemez Dağı'nın üstünden akıp giden yıldızlar... Vaktiyle Göztepe bahçelerinin yaz gecelerinde bıraktığım yıldızlar... 
Hele hele o Samanyolu... Yeryüzünden gelip geçmiş ve gelip geçecek tüm canlıların ortak ibadet toplamına benzeyen o Samanyolu... 

Yarım yüzyıl önce Köyceğiz'i yazmış tek kalem olarak sadece Fikret Otyam'ı hatırlıyorum... Ya 10 yıl önceki Köyceğiz, ya şimdiki Köyceğiz, ya 10 yıl sonraki Köyceğiz .. 
Bu yaz, dünyanın dört bir tarafından toplanıp gelen 3 bin izci genci ağırlamış Köyceğiz... O nedenle daha 3 ay öncesine kadar, içinde sadece pek sevdiğim şişkin memeli birkaç inekle, dana ve buzağılarının dolaştığı bizim mahut okaliptüs korusu, otlarından sazlarından arındırılıp, geceleri de ışıklandırılmış. 
Daha geçtiğimiz haziran başına kadar, özellikle geceleri gözlerime balta girmemiş Afrika ormanları gibi görünen bizim okaliptüs korusunun şimdi elektrik lambalarıyla derinliğine aydınlatılmış olması, beni öylesine şaşırttı ki sonunda şaşkınlığım yadırgamaya dönüştü... 

Türkiye'de, 2020 - 25'e kadar, daha 2 genç kuşağın, 21. yüzyılla buluşup küreselleşmekte epey sıkıntı çekeceğini ve mesleksel donanıma bağlı ekonomik bir güvenceye de kolay kolay kavuşamayacağını, zaman zaman içimi çekerek düşünsem bile Köyceğiz'de tanık olduğum evrenselleşme hızı, değişik kandiller yakıyor hayallerimde, yaşanacak yeni yüzyıl hakkında... 
Köyceğiz çarşısında genç kuşak esnaf, İngiliz müşterileriyle, İngilizce paralamaya başlamış. 
Ve son 6 ay içinde, 450'yi aşkın ev ve arsa el değiştirerek, gelecekteki Avrupalı vatandaşlarımızın mülkiyetine geçmiş. 
Geçen yıl 2 - 3 Japon'a rastladığım bile olmuştu Köyceğiz'in ünlü pazartesi pazarında. Japonların "Kültür Evi" yapımı da çoktan bitti bakalım Japon personelle birlikte ne zaman hareketlenecek 

Sabaha karşı saat 4.30 sıralarında birkaç horoz ötüyor Köyceğiz bahçelerinde... 
Yatakta uykuyla uyanıklık arasında, kulaklarımda kreşendo ve dekreşendo çizen horoz ötüşleri... 
Ve horoz ötüşlerinin yaptığı garip çağrışım nedense 
- Erken öten horozun başını keserler... 
Neden keserler ki, erken öten horozun başını 
Kimbilir belki de, horoz ötmezse güneş doğmayacak sandıklarından... 

İsmet Paşa'nın büstünün bulunduğu pek az ilçeden biri de Köyceğiz olduğu için ilçe belediyelerine karşı ilgi dozunu, kendi politik rotasına göre ayarlayan merkezlerce, biraz da "üvey evlat", yahut "kimsesiz çocuk" muamelesine uğramada sanırım bizim eski Kaunos uygarlığı... 
Ona rağmen yine de, kendine özgü bir kişiliği ve şairliği olan Belediye Başkanı Salih Erbay, kendi yağıyla kavrulma örnekleri göstermede... 
Dünyanın dört bir yanından gelmiş evrensel izci kampına paralel olarak çadırlarda yatıp kalkmak, yiyip içmek ve günlük geziler dahil, haftası 160 milyon TL'ye bir de gençlik kampı kurmuş nereye mi Yine bizim okaliptüs korusunun uç tarafına... 
Kampta her gece çınlayıp durmuş bir disko müziği... Sabahları da saat 7.30'da, gençleri uyandırmak için, sonuna kadar açılmış hoparlörlerle yayımlanan disko müziği... 
Bugün kamp süresi bitiyor hatırımıza, yüksek volümlü sesi azaltılan disko müziği de... 

Eğitim dönemi başladı ya... Öğrendik ki, Güneydoğu'da kadın nüfusunun yüzde 47'si, İstanbul çevresinde de yüzde 13'ü hiç okula gitmemiş. 14 milyon öğrencinin 2 milyonu İstanbul'daymış. Ve İstanbul'a yılda 80 bin kişilik bir göç sürüp gidiyormuş. Hala daha okula gönderilmeyen 600 bini aşkın kız çocuğu varmış. 
Yüz yıl önce Tevfik Fikret şöyle demişti 
- Kızlarını okutmayan milletler, oğullarını manevi öksüzlüğe mahkum ederler... 
Ah bu, en büyük rant ve şatafatın "politika" da arandığı, mesleksiz oligarşik "Üçüncü Dünya" ülkeleri... 

Köyceğiz gecelerinin yıldızları o kadar güzel ki hatta hatta, sabaha karşı öten horoz sesleri de... 
Gelecekteki Avrupalı vatandaşlarımız, boşuna yer edinmiyorlar buralarda... 



</TEXT>
</DOC>
