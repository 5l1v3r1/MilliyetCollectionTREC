<DOC>
<DOCNO> 267779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun21.html </URL>
<DATE> 2004/08/31/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
AİHM'de Türkiye için kritik duruşma 2 Eylül Perşembe günü 
</HEADLINE>
<TEXT>

     Rahmi Gündüz bildiriyor 
Avrupa İnsan Hakları Mahkemesi AİHM , Kıbrıslı bir Rumun Türkiye aleyhine açtığı davayla ilgili olarak, 2 Eylül Perşembe günü duruşma yapacak. 
     Söz konusu duruşma, Türkiye'nin Rum vatandaşı Titina Loizidu'ya maddi tazminat ödemesi ve Kıbrıs'ta BM barış planının Rumlar tarafından reddedilmesinden sonra bu konuda ele alınacak ilk başvuru olması itibarıyla büyük önem taşıyor. 
     AİHM'nin 3 no'lu dairesinin, Ksenides Arestis isimli Rum vatandaşının mülkiyet şikayetiyle ilgili olarak vereceği gerekçeli karar, Strasbourg'daki mahkemede bekleyen diğer Rum başvurularına emsal teşkil edecek olması açısından da önemli görülüyor. 
     Söz konusu başvuruyla ilgili ilk değerlendirmesini yapan AİHM, BM planının reddedilmesi ve KKTC'de mal ve mülk iddialarının araştırılması için kurulan komisyonun yapısı ve işleyişiyle ilgili olarak Rum yönetimi ve Türkiye'ye Mayıs ayında yazılı sorular yöneltmişti. 
     Rum yönetimine ve Türkiye'ye yöneltilen sorularda, ''KKTC'de mülkiyet şikayetleri için kurulan komisyonun halihazırdaki durumu nedir Bu komisyona yapılan başvurular engelleniyor mu Engelleniyorsa ne şekilde oluyor AİHM'de bekleyen Rum davaları açısından, BM planının başarısızlığa uğramasının hukuki sonuçları var mı, varsa nelerdir '' şeklinde sorular yöneltilmişti. 
     Söz konusu sorulara ilişkin yanıtları Haziran ayı sonunda teslim alan AİHM, daha sonra tarafların bu yanıtlara ilişkin görüşlerini 21 Ağustos'a kadar Strasbourg'a göndermelerini istemişti. 
     Ankara'nın AİHM'ye savunmasını gönderdiği ve davaların KKTC mahkemelerine sevk edilmesini istediği öğrenildi. 
     AİHM'nin Rum vatandaşı Titina Loizidou'nun yaptığı şikayet başvurusunda Türkiye'yi haksız bularak, maddi tazminat ödemeye mahkum etmesi, Ankara ve Strasbourg arasında özellikle son iki yıl içinde ciddi sorunlara yol açmıştı. 
     Türkiye, geçen yıl sonunda Titina Loizidou'ya maddi tazminat ödemesinin ardından Rum başvurularıyla ilgili ortaya çıkan gerginlik bir süre için askıya alınmıştı. 
     
</TEXT>
</DOC>
