<DOC>
<DOCNO> 260041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur30.html </URL>
<DATE> 2004/08/02/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Çöpe atılan altını belediye işçileri buldu 
</HEADLINE>
<TEXT>

     Bahçelievler'de 5 milyar lira değerindeki ziynet eşyasını yanlışlıkla çöpe atan Fatma Atasav'ın altınları, belediye temizlik ekiplerinin yaptıkları arama sonucu bulunarak sahibine teslim edildi. 
     Bahçelievler Belediyesi'nden verilen bilgiye göre, tekstil işiyle uğraşan eşini işe uğurlayan Fatma Atasav, evde temizlik yapmaya başladı. 
     Temizlik sırasında bir poşet içerisindeki değeri yaklaşık 5 milyar lira olan ziynet eşyasını yanlışlıkla çöpe atan Atasav, daha sonra olayın farkına varınca durumu eşi İzzettin Atasav'a anlattı. 
     Hemen işten dönen İzzettin Atasav, Bahçelievler Belediyesi Beyaz Masa servisine müracaat ederek yardım istedi. 
     Talebi değerlendiren belediyenin temizlik ekipleri, Kemerburgaz'da çöp boşaltmak üzere olan kamyon şoförüne cep telefonu ile ulaşarak, aracı çöpüyle birlikte geri çağırdı. 
     Belediye önüne gelen çöp aracında temizlik görevlileri Ahmet Uçar, İsmail Düzenli ve Aydın Türkmen tarafından yapılan arama sonucunda, poşet içerisindeki altınlar bulunarak İzzettin Atasav'a teslim edildi. 
     
     ÖRNEK İŞÇİLER ÖDÜLLENDİRİLDİ 
     Büyük sevinç yaşayan İzzettin Atasav, ''Eşim dalgınlık yapmış. Ağlayarak beni aradı. Belediyeye gittiğimde altınların bulunacağını düşünmüyordum. Ancak özverili bir çalışmayla bulup bize teslim ettiler. Beyaz Masa'ya ve temizlik görevlilerine teşekkür ediyorum'' dedi. 
     Bahçelievler Belediye Başkanı Osman Develioğlu da, Beyaz Masa'nın vatandaş ile belediye arasında ''hizmet köprüsü'' olduğunu belirterek, ''Beyaz Masa ile amacımız vatandaşın sorunlarını çözmekti. Bunu başarabildiğimiz için mutluyuz'' diye konuştu. 
     Develioğlu, daha sonra özverili çalışmaları nedeniyle belediyesinin temizlik görevlilerine birer çeyrek altın hediye etti. 
     
</TEXT>
</DOC>
