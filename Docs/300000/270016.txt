<DOC>
<DOCNO> 270016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun48.html </URL>
<DATE> 2004/09/08/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Belçika'nın bir bölümü 3000 yılında sular altında 
</HEADLINE>
<TEXT>

     Katolik Löven Üniversitesi tarafından yaptırılan bir çalışmaya göre, küresel ısınmadan dolayı Belçika'nın önemli bir kesimi 3000 yılında sular altında kalacak. 
     Küresel ısınma sonucunda kutuplardaki buzulların eriyeceğini ve denizlerin seviyesinin 8 metre yükseleceğini öngören çalışmaya göre, gökyüzüne salınan zararlı gaz miktarının acilen düşürülmesi gerekiyor. 
     Araştırma raporunda, önlem alınmaması halinde Belçika'nın Flaman bölgesinde 3 bin 700 kilometrekare alanın sular altında kalacağı ya da suları engellemek için kurulan duvarların yükseltilmesinin gerekeceği kaydedildi. 
     Araştırmaya göre, dünyadaki küresel ısınma sonucu Belçika daha sıcak ve daha nemli olacak. 21. yüzyıl sonuna gelmeden Belçika'da kış mevsimi sıcaklık ortalaması 1,7 ile 4,9 santigrat derece yükselirken yaz mevsimi sıcaklık ortalaması 2,4 ile 6,6 santigrat derece arasında yükselecek. 
     Araştırmayı yapan ekipten Jean-Pascal van Ypersele, küresel ısınmanın sadece olumsuz etkileri olmadığını, gelecekte ısınmak için daha az enerji harcanacağını da söyledi. 
     
</TEXT>
</DOC>
