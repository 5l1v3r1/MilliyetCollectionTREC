<DOC>
<DOCNO> 270614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun02.html </URL>
<DATE> 2004/09/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AB Dönem Başkanı Türkiye'nin kaydettiği ilerleme inanılmaz 
</HEADLINE>
<TEXT>

     AB Dönem Başkanı Hollanda Dışişleri Bakanı Bernard Bot, Türkiye'nin AB'nin kriterlerini yerine getirme yolunda son dönemde kaydettiği ilerlemeyi överek, ''Türkiye'nin yaptıkları inanılmaz. Hayranlık verici bir ilerleme kaydetti'' dedi. 
     Bot, Reuters'in yayımladığı söyleşisinde, AB Komisyonu'nun, Türkiye ile tam üyelik müzakerelerinin başlamasına yeşil ışık yakmasının, ''ayrımcılığa karşı da bir tokat olacağını'' belirtti. 
     Bot, Avrupalı liderlerin, Avrupa anayasası ile ilgili referandumlarda ''Türkiye'nin müzakerelere başlaması konusunun belirleyici olacağı, bu referandumların, ''Türkiye'nin üyeliğinin oylandığı referandumlara dönüşeceği'' gibi korkularla, müzakerelere başlanması sürecinin aksamasına göz yummamaları gerektiğini vurguladı. 
     Genç bir diplomatken, Türkiye-AB ortaklık anlaşması sürecinde yer alan, 1986-89 yılları arasında Hollanda'nın Ankara Büyükelçiliğini yapmış olan Bot, ''Türkiye, harika bir ilerleme kaydetti. Son iki yılda yaptıkları, hayranlık verici'' şeklinde konuştu. 
     ''Her zaman, ayrımcı olmadığımızı söylüyoruz'' diyen Bot, bu koşullarda Türkiye'nin dışarıda bırakılması halinde herkesin hemen, ''kriterleri yerine getirmesine karşın, Müslüman olduğu için Ankara'nın dışlandığını düşüneceğini'' vurguladı. 
     Tam üyelik müzakerelerinin başlanmasına karar verilmesi durumunda, müzakerelerin 6 ay içerisinde başlayacağını belirten Bot, bu 6 ayın nedeninin de ''görüşmelere hazırlık dönemi geçirilmesinin gerekmesi'' olduğunu ifade etti. 
     Bot, Türkiye'nin üyeliğinin gerçekleşmesinin 10 yılı, AB'nin serbest dolaşım dahil tüm kurallarına bütünüyle dahil olmasının da 2020 yılını bulabileceğini ifade ederek, ''müzakerelerin 8 yıl sürmesi halinde, 2 yıl da onay dönemi olur. Bu dönemi, Türkiye'den işçilerin serbest dolaşımına uygulanacak geçici kısıtlamaların olacağı bir kaç yıllık bir dönem izleyebilir'' dedi. 
     Bot, ''Türk toplumunun adaptasyon dönemi olacak. Bu dönem için de zamana ihtiyaç var. Türk dostlarımdan ise bu adaptasyon döneminin uzamaması gerektiğini duyuyorum. Ama önemli olan, onayı almaları'' dedi. 
     
</TEXT>
</DOC>
