<DOC>
<DOCNO> 261875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonyas04.html </URL>
<DATE> 2004/08/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Dikkat Sıcak ve nem cinselliği etkiliyor 
</HEADLINE>
<TEXT>

     Elif MİRMAHMUTOĞLU - ANTALYA DHA 
İSTANBUL Üniversitesi Tıp Fakültesi Psikiyatri Anabilim Dalı Öğretim üyesi, Cinsellik ve Cinsel İşlev Bozuklukları Birim Sorumlusu Prof.Dr Aysaluys Kayır, bilinenin aksine sıcak havada cinsel dürtülerin yükselişe geçmediğini, nem oranıyla cinsel motivasyonun azaldığını söyledi. 
     Prof.Dr. Kayır, insanların cinsellik konusunda geleneksel bilgilere inandıklarını belirterek, "Sıcaklıklar cinsel dürtüleri yükseltmez. Nem oranının artması, özellikle kadınların metobolizmalarında bir düzensizliğe, başağrısı ve halsizliğe neden oluyor. Yazın, gündüz saatlerinde hem erkekte hem kadında cinsel isteksizlik olması çok normal'' dedi. İnsanların cinsellikteki tabulara göre hareket ettiğini ifade eden Prof.Dr. Kayır şunları söyledi 
     "Bize şikayet için başvuran kadınlarımız, bu durumu olağandışı olarak nitelendiriyor ve cinsel bir takım sorunları olduğunu düşünüyor. Burada etkili olan bir nokta ise Türk kadınının cinsellikte kendine güvensiz olması ve yeterince tatminkar olmadıklarını düşünmeleri.'' Çiftlere yaz aylarında cinsel hayatlarını sıcaklara göre şekillendirmesini önerdiklerini anlatan Prof.Dr. Kayır, "Öğlen saatlerindeki birliktelikler sağlıklı değil, önermiyoruz. İsteksizliklerin olması nem oranı ve hava sıcaklıkların yüksek olmasıyla doğrudan ilgilidir. İnsanların yaşadığı bölgedeki nem oranına göre istek, motivasyon ve ruh hali değişiyor. Akdeniz Bölgesi'nde yaşayan bir kadın ile Karadeniz Bölgesi'nde yaşayan bir kadının yaz aylarındaki cinsel hayatlarında önemli farklılıkların olduğunu tespit ettik'' diye konuştu. 
     
</TEXT>
</DOC>
