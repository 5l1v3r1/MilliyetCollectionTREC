<DOC>
<DOCNO> 260522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/soneko45.html </URL>
<DATE> 2004/08/04/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
UND Kararımız, güvenlik sağlanana kadar geçerli 
</HEADLINE>
<TEXT>

     Uluslararası Nakliyeciler Derneği UND İcra Kurulu Başkan Cahit Soysal, ''Bugün itibariyle iki sürücümüzün bırakılmış olması bizleri çok sevindirdi, ama UND dün aldığı kararı Irak'a yönelik taşımalarda gerekli güvenlik önlemleri alınıncaya kadar devam ettirecek'' dedi. 
     UND'nin, Amerikan birliklerine yönelik yükleri taşımama kararına ilişkin bir basın toplantısı düzenleyen Soysal, ''Değerli bir arkadaşımız hunharca katledildi. O da belki son kıvılcım oldu'' dedi. 
     En son aldıkları kararın ardından daha önce rehin tutulan iki sürücünün bugün serbest bırakıldığını belirten Soysal, UND'nin aldığı kararın sonuçlarını almaktan sevinç duyduklarını söyledi. 
     Cahit Soysal, ''Bizim arzumuz, Murat Yüce arkadaşımızın da hayatını sürdürmesiydi. Ama, maalesef onu kaybettik. Bu bardağı taşıran son damla olmuştur'' dedi. 
     UND'nin Irak'ta yeni yönetimin oluşmasından bu yana gerek Irak'taki ABD'li yetkililer, gerek Irak yönetimi, gerek Türkiye'deki yetkililerle görüştüğünü, Irak'a ilişkin taşımalarda güvenlik önlemlerinin artırılmasını istediğini dile getiren Soysal, şunları kaydetti 
     ''En üst düzeyde görüşmemiz, UND Başkanı Çetin Nuhoğlu ile TOBB Başkanı Rifat Hisarcıklıoğlu Şubat ayı başında özel bir uçakla Bağdat'a gidip, Sayın Bremer'la görüştü. Taşımacılığın karşılaştıkları güçlükleri aktardılar. İngilizce olarak hazırlanmış önerilerimizi içeren bir rapor sunulmuştur. Kendileri konuyla ilgileneceklerini söylemişlerdir. Ancak görev süresi tamamlanmıştır ve bu konuda maalesef bir gelişme sağlanamamıştır. Bu konu dün ortaya çıkan bir durum değil. Daha öncede defalarca gerek Türk kamu otoritelerine, gerek Irak'taki otoritelere, nakliyecinin güvenliğini sağlamak için önlemler alınması istendiği halde büyük ölçüde olanaksızlıklar yüzünden bu güvenlik ortamını sağlayamadılar. Bu nedenle böyle bir karar alındı.'' Soysal, ''Bugün itibariyle iki sürücümüzün bırakılmış olması bizleri çok sevindirdi, ama UND dün aldığı kararı, Irak'a yönelik taşımalarda gerekli güvenlik önlemleri alınıncaya kadar devam ettirecek. Bu konuda üyelerinden destek almaktadır'' dedi. 
     Bu kararı Yönetim Kurulu'nun kendi başına almadığını, bütün üyelerin yakınmaları sonucu alındığını ifade eden Soysal, bu kararın herhangi siyasi, ideolojik bir tarafı bulunmadığını, tamamen can güvenliğine ve mal güvenliğine ilişkin olduğunu bildirdi. 
     Bugün ABD Dışişleri Bakanlığı sözcüsünün de firmaların kendi kararlarını alması gerektiğine ilişkin açıklaması olduğunu belirten Soysal, ''Bizim bu kararımız tamamen firmaların bize yönlendirmesi ile alınmış bir karardır. Çünkü, yakınmalarımız resmi yollardan raporla iletilmiş, bir sonuç getirmemiştir'' değerlendirmesinde bulundu. 
     Alınan bu kararın sürücüler, nakliye firmaları hatta üyeleri olmayan nakliye firmaları arasında da kabul gördüğünü ifade eden Soysal, Habur Sınır Kapısı'ndan Irak'ta günlük çıkışların 2 bin adetten dün bin 500-bin 600 adede indiğine dikkat çekti. 
     Devlete, sektöre ve basına desteklerinden dolayı teşekkür eden Soysal, 'İnanıyorum ki kısa süre içinde Irak'ta istikrar sağlanacaktır ve o zaman tekrar UND ve derneğin üyesi firmalar buraya taşıma yapmaya devam edecektir'' diye konuştu. 
     
     ALINMASI GEREKEN ÖNLEMLER 
     Soruları da yanıtlayan Soysal, ''ABD yüklerinin taşındığı navlun geliri ne kadar '' sorusu üzerine, ''Aylık, 50-60 bin aracın yüzde 2-3'ü civarında bir aracın taşıma yaptığını düşünüyoruz. Bu kapsama giren araç navlun gelirleri normal ticari taşıtlara göre biraz daha fazladır. Bunlar, bir yıl içinde 50-100 milyon dolarlarla da ifade edilebilir. Ya da daha küçük rakamlar olabilir'' dedi. 
     Savaş ortamının varlığını, güçlüğünü ve risklerini bildiklerini ve bu riskleri Türk sürücüleri ve firmalarının üstlendiğini söyleyen Soysal, burada UND'nin asgari güvenlik koşullarının oluşmasını beklediklerini belirtti. 
     UND'nin merkez binasındaki toplantı salonunda asılı bulunan ''UND'de insan bilançolarımıza yansımayan en değerli varlığımızdır'' yazısına dikkat çeken Soysal, öncelikle kendi çalışanlarının güvenliğinin sağlanmasını istediklerini ifade etti. 
     Cahit Soysal, alınmasını istedikleri önlemlere ilişkin de şunları söyledi 
     ''Habur Sınır Kapısı'na mutlaka alternatif olmalıdır. Habur'da bekleme süreleri dünya standartlarının üzerindedir. Bürokratik işlemler, çift taraflı işlemler fazladır. Buradaki akışlar hızlandırılmalıdır. İkincisi, yol boyu araçlar belli bir güzergahı takip ederek konvoylar halinde önünde ve arkasında silahlı güçler bulunan eskortlar marifetiyle taşınmalıdır. Ara yerlerde konaklama tesisleri kurulması gerekir. Bunun için finansal güçlükler varsa yer gösterilmesi koşuluyla TIR konaklama merkezlerini UND olarak finanse etmeye ve işletmeye de hazırız. Boşaltılan araç yine eskortlar vasıtasıyla Türk sınırlarına kadar getirilmelidir.'' 
     
     ''4-5 TANE ARKADAŞIMIZ VAR'' 
     UND üyelerine ait filoların kayıp şoförleri olup olmadığına ilişkin başka bir soru üzerine Soysal, şunları kaydetti 
     ''Bugün şu dakika için Irak'ta 10 bin tane sürücümüz var. Bırakın UND'yi bunların kendi firmaları bile izleme güçlüğü çekiyor. Çünkü, Irak'ta GSM şebekesi kurulu değil. Zor izleyebiliyorlar. Sürücüler sabit telefona ulaşabildikleri zaman ancak bir iki günde irtibat kurabiliyorlar. Birkaç gün kaybolduktan sonra bize bildirilen isimler var. Şu anda gelen bilgiler 'iki gündür ulaşamıyorum yarına kadar gelmezse size döneceğim' tarzında olan 4-5 tane arkadaşımız var.'' Bir gazetecinin, RODER Başkanı Ulusoy'un Murat Yüce'nin ölüm haberi kesinleşmeden önce yaptığı 'Ölen ölmüştür, yeri nur olsun' şeklindeki açıklamasına ilişkin görüşlerinin sorulması üzerine de Soysal, aldıkları kararda insan yaşamını esas alan yaklaşım bulunduğunu, UND'nin ticari kaygı ve endişe ile yola çıkmadığını belirterek, ''Bizim gibi taşımacılıkta lojistik derneklerine ilişkin, Ro-Ro işletmelerine ilişkin dernekler var. Bunların başkanlarının açıklamaları kendilerini bağlar. Türkiye'de demokrasi varsa kimsenin görüş bildirmesini engelleyemeyiz. Bu görüşlere katılmadığımızı söylemekle yetiniriz. Bu konuda polemik yapmak istemiyoruz'' yanıtını verdi. 
     Ulaştırma Bakanlığı'nın yaptığı toplantıya ilişkin bir soruya karşılık da Soysal, kendilerin 1.5 yıldan beri gündeme getirdikleri önlemler dışında orijinal yeni bir önlem önerisi olmadığını söyledi. 
     Bu konuda önlem alacak tarafın Türk devleti değil Irak tarafı olduğunu ifade eden Soysal, Zaho'da aktarım merkezleri kurulması isteğinin de sanıldığı kadar kolay olmadığını, Irak devletinde bu kadar aracın yükünü şehirlere taşıyacak taşıt filosu da bulunmadığını kaydetti. 
     Soysal, ticari anlamda ne kadarlık bir kayıp olacağına ilişkin olarak da ''Bu yıl için Irak'tan beklediğimiz navlun getirisi 500-600 milyon dolardı. Bunun yüzde 3-5'i civarında eksilmeye yol açacağını söylüyoruz'' dedi. 
     Bir başka soru üzerine de Soysal, Türk kamyonlarının akaryakıttan gıda maddesine, teknik donanıma kadar her türlü malzemeyi taşıdığını belirtti. 
     
</TEXT>
</DOC>
