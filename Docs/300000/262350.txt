<DOC>
<DOCNO> 262350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun15.html </URL>
<DATE> 2004/08/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Pazaryerinde bombalar patladı, 6 ölü çok sayıda yaralı var 
</HEADLINE>
<TEXT>

     Irak'ın başkenti Bağdat'ın kuzeyindeki bir kasabanın pazaryerinde meydana gelen patlamada 6 Iraklının öldüğü bildirildi. 
     Hastane kaynakları, kentin 40 kilometre kuzeyine düşen Hani Bani Saad'daki patlamada ilk belirlemelere göre 6 kişinin öldüğünü, 10 kişinin yaralandığını söylediler. 
     Patlamayla ilgili başka ayrıntı verilmedi. 
     
     SADR MİLİSLERİNDEN HAVAN TOPU SALDIRISI 
     Irak hükümeti, Iraklı radikal Şii lideri Mukteda El Sadr'a bağlı milisleri, son günlerde Irak'ın başkenti Bağdat'taki yerleşim birimlerine, 100'den fazla havan topu mermisi atarak 14 kişinin ölümüne, 67 kişinin yaralanmasına yol açmakla suçladı. 
     Irak Ulusal Güvenlik Konseyi yayımladığı bildiride, ''Gizlenmek ve silahlarını saklamak için Necef'teki kutsal yerleri kullanan kanun dışı silahlı çeteler, Es Saura'dan Sadr Kenti mahallesinin resmi adı , aralarında Petrol Bakanlığı'nın da olduğu hükümet binalarıyla bazı mağaza ve yerleşim birimlerine rasgele 111 havan topu mermisi atmıştır'' ifadesini kullandı. 
     Bildiride, bombardımanların ''14 kişinin ölümüne, 67 kişinin yaralanmasına, evlerin, araçların ve otobüslerin zarar görmesine neden olduğu'' kaydedildi. 
     Necef'te Sadr'ın Mehdi Ordusu'na bağlı milislerle Amerikan askerleri ve Irak güçleri arasında çıkan çatışmalar 1 haftadır devam ediyor. 
     
</TEXT>
</DOC>
