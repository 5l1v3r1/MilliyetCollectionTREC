<DOC>
<DOCNO> 258027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/soneko01.html </URL>
<DATE> 2004/07/25/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Başbakan Erdoğan, ''Yılın Siyaset Adamı'' seçildi... 
</HEADLINE>
<TEXT>

     Ekovitrin Dergisi'nce yapılan ''Yılın Starları'' anketi sonucu belirlenen 2003 yılının iş dünyası, ihracat, finans, siyaset, bürokrasi ve yerel yönetimlerde yılın başarılı isimleri, törenle ödüllerini aldı. 
     Yurtiçi ve yurtdışından 4 bin 689 okuyucunun katıldığı anket sonucunda Başbakan Recep Tayyip Erdoğan ''Yılın Siyaset Adamı'' ödülüne, Devlet Bakanı Kürşad Tüzmen ise ''Ekonomide Yılın Bakanı'' ödülüne layık görüldü. 
     Grand Cevahir Otel'deki törende, Başbakan Erdoğan'ın ödülü Avrupa Parlamentosu Üyesi Vural Öger tarafından Kürşad Tüzmen'e takdim edildi. Tüzmen de ödülünü, Şahinler Holding Yönetim Kurulu Başkanı Kemal Şahin'den aldı. 
     Ödülü verirken konuşma yapan Öger, hükümetin icraatlarının yalnız Türkiye'de değil, Avrupa'da da dikkat ve hayretle izlendiğini söyledi. 
     Türk Lirası'ndan 6 sıfırı silmenin çok büyük bir olay olduğunu belirten Öger, ''Buraya gelen turistlerin eline 1 milyon lira verildiğinde şok geçiriyorlardı'' diye konuştu. 
     AB konusunda da inanılmaz adımlar atıldığını, şu ana kadar ki hiçbir hükümetin Avrupa yolunda bu kadar başarılı olamadığını ifade eden Öger, Avrupa yolunda Türkiye'nin treninin hızla Brüksel'e doğru getirildiğini kaydetti. 
     Ekovitrin Medya Grubu Başkanı Kamuran Abacıoğlu da törene katılması beklenen Başbakan Erdoğan ile telefon görüşmesi yaptığını, Erdoğan'ın kendisine, taziye ziyaretlerine gideceği için törene katılamayacağını söylediğini belirtti. 
     Abacıoğlu, ''İki ay sonra Ankara'da önemli bir toplantı olacak. Başbakan, ödül alanları oraya davet edeceğini söyledi'' dedi. 
     
     SAKIP SABANCI'NIN ÖDÜLÜNÜ EŞİ ALDI 

     Törende, bir süre önce vefat eden işadamı Sakıp Sabancı, ''İş Dünyası Onur Ödülü''ne layık görüldü. Sabancı'nın ödülünü, eşi Türkan Sabancı, Devlet Bakanı Tüzmen'in elinden aldı. 
     Bu kategoride diğer ödüller, İbrahim Bodur, Saffet Ulusoy, Güven Sazak, Vural Öger ve Nuri Özaltın'a verildi. 
     Ödül töreninde, ''Türkiye'de Yılın İşadamı'' Zeynel Abidin Erdem, ''Avrasya'da Yılın İşadamı'' Ahmet Çalık, ''Yılın Sanayicisi'' Abdulkadir Konukoğlu, ''Yılın Markası'' Turkcell, ''Yılın İhracatçısı'' GİSAD-İbrahim Özdoğan, ''Almanya'da Yılın İşadamı'' Mustafa Baklan, ''Özbekistan'da Yılın İşadamı'' Ahmet Demir, ''Kırgızistan'da Yılın İşadamı'' Yusuf Uğur, ''Azerbaycan'da Yılın İşadamı'' Ali Özkurt, ''Romanya'da Yılın İşadamı'' İsmail Işık, ''Yılın Genç Girişimcisi'' Hazım Sesli, ''Rusya'da Yılın İşadamı'' Ali İhsan Ahıskalıoğlu'', ''Ukrayna'da Yılın İşadamı'' Sefa Gömdeniz, ''Yılın Belediye Başkanı'' Ankara Büyükşehir Belediye Başkanı Melih Gökçek, ''Yılın Bürokratı'' Yusuf Günay, ''Yılın Profesyonel Yöneticisi'' Bülend Özaydınlı, ''Yılın Meslek Örgütü'' Ankara Ticaret Odası, ''Yılın Sivil Toplum Örgütü'' Deniz Feneri Derneği, ''Yılın Bankası'' Ziraat Bankası, ''Yılın Finans Kurumu'' Anadolu Finans, ''Yılın İş Kadını'' da Ceyda Erem seçildi. 
     Teşvik ödülleri grubunda, ''Marka Ödülü''nü Elegant ve Colin's, ''Yatırım Ödülü''nü Konya Şeker Fabrikası, ''Turizm Ödülü''nü Kaya Grubu, ''Eğitim Ödülü''nü Gökkuşağı Koleji, ''Sanayi Ödülü''nü Sanica, ''Sağlık Ödülü''nü ise Avrasya Hospital aldı. 
     
</TEXT>
</DOC>
