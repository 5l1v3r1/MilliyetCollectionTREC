<DOC>
<DOCNO> 279790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonspo25.html </URL>
<DATE> 2004/10/13/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Kayserispor Galatasaray maçı, gücümüzü görmemiz açısından önemli 
</HEADLINE>
<TEXT>

     Kayserispor Teknik Direktörü Hikmet Karaman, Galatasaray maçının, güçlerini görmeleri açısından önemli olduğunu söyledi. 
     Karaman, gazetecilere yaptığı açıklamada, Galatasaray maçının zor bir deplasman olduğunu, rakiplerinin ligdeki konumunu ve gücünü iyi bildiklerini anlattı. 
     Kayserispor'un çıkış arayan bir takım olduğunu, bunu Galatasaray maçında ortaya koymak istediklerini belirten Karaman, şöyle konuştu 
     ''Galatasaray'ın gücünü biliyoruz. Biz de takım olarak çıkış arıyoruz. Böyle maçlarda futbolcularım, kendilerini en üst düzeyde göstermek isteyeceklerdir. Biz teknik ekip olarak göreve geldiğimiz 2 haftalık zamanı çok iyi değerlendirdik. En azından sahada çalıştıklarımızı Galatasaray maçında futbolcularımızdan görmek istiyoruz. Futbolcularım olağanüstü hırslı. Bu maç, gücümüzü görmemiz açısından önemli. Futbolcularım, Galatasaray gibi bir takımı kendi sahasında yenmek isteyeceklerdir. Mücadeleyi en üst düzeye çekecekler.'' Mehmet Topuz'un, Ümit Milli Takım'ın dün Danimarka ile oynadığı maçta omuzundan sakatlandığını belirten Karaman, ''Mehmet Topuz'un ciddi bir sakatlığı söz konusu. Oynayıp oynayamayacağı maç günü netleşecek. Takımda önemli bir oyuncumuz. İyileşmesini diliyoruz'' dedi. 
     Karaman, Sinani ve Hakkı'nın kulüple ilişkisinin kesilmesiyle ilgili de şunları söyledi 
     ''Benim tavrım net ve açık. Sinani, İstanbulspor maçında kırmızı kart görmüştür. Hiçbir sebep yokken rakibine tekme atmıştır. Maçın 0-0 olduğu bölümlerde bizim 11 kişi olarak zorlandığımız, hatta üstünlük kurmaya başladığımız anda bir oyuncunun takımı sebepsiz yere 10 kişi bırakması kadar yanlış bir durum olamaz. Hiç kimseye haber vermeden 2 gün kulübe gelmeyeceksin, kafanın estiği gün geleceksin, idmana çıkmak isteyeceksin... Burası hacı babanın tekkesi değil. Hakkı için de canı isteğinde antrenmana gelecek, Hoca şunu dedi, Ahmet bunu söyledi gibi tavırlar takınarak bu iş yürümez. Profesyonel ligdeyiz. Bir takımda futbolcu ona, buna küsecek, daha sonra da basın bunu didiklerse, o zaman basının amacı başka demektir.'' 
     
</TEXT>
</DOC>
