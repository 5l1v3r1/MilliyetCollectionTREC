<DOC>
<DOCNO> 269509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonspo18.html </URL>
<DATE> 2004/09/06/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Souness Newcastle'a gidiyor, Tugay yalnız kalıyor .. 
</HEADLINE>
<TEXT>

     Bir dönem Galatasaray'ı çalıştırdıktan sonra Blackburn Rovers'ın başına geçen ve Tugay Kerimoğlu'nu bu takıma kazandıran Souness, Newcastle United'a gidiyor. 
     Graeme Souness, Newcastle United'ın başına geçmek için yıllardır çalıştırdığı Blackburn Rovers'tan istifa etti. 
     Sir Bobby Robson'un kovulmasından sonra teknik direktör arayışlarına giren Newcastle United, Birmingham'ın hocası Steve Bruce ve Aston Villa menajeri David O'Leary ile anlaşamayınca ünlü İskoç futbol adamı Graeme Souness'la el sıkıştı. 
     Blackburn'ün Newcastle ile oynayacağı 13 Eylül'deki maçın hemen ardından yeni takımının başına geçecek olan Souness, gideceğini oyuncularına bu sabahki idmanda söyledi. 
     51 yaşındaki Graeme Souness, futbolculuk kariyerinde zirveye Liverpool formasıyla çıktı. Teknik adam olarak ise Galatasaray, Southampton, Torino ve Benfica'yı çalıştırdı. İskoç çalıştırıcı, Mart 2000'den bu yana Blackburn'ün başındaydı. 
     Blackburn Rovers'ta, Souness'den boşalan görev için Liverpool'un eski teknik direktörü Gerard Houllier'in adı geçiyor. 
     
</TEXT>
</DOC>
