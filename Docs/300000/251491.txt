<DOC>
<DOCNO> 251491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sontur17.html </URL>
<DATE> 2004/06/28/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Güldünya Tören'in öldürülmesi davasına başlandı... 
</HEADLINE>
<TEXT>

     Evlilik dışı ilişkisinden hamile kalarak bir çocuk dünyaya getirdiği belirtilen Güldünya Tören'in önce silahla yaralanması, ardından da tedavi gördüğü hastanede öldürülmesine ilişkin 2 kardeşi ile amcasının yargılanmasına başlandı. 
     Bakırköy 5. Ağır Ceza Mahkemesi'ndeki duruşmaya, tutuklu sanıklar İrfan ve Ferit Tören katıldı. Gıyabi tutuklu sanık Mehmet Tören ise yakalanamadığı için duruşmada hazır edilemedi. 
     Duruşmaya katılan avukatlar Canan Arın, Habibe Kayar, Semra Arıcan ve Süreyya Arıcan, İstanbul Barosu adına davaya müdahil olmak istediklerini bildirdiler. 
     Avukat Arın, namus adına işlenen cinayetlerin doğrudan doğruya kadına yönelik bir şiddet olduğunu belirterek, bu gibi durumlarda aile büyüklerinin aldığı kararın yaşı en küçük kişi tarafından uygulandığını söyledi. 
     Bu durumda aileden davaya müdahil olan bulunmadığını belirten Arın, ''Dilekçe ve eklerinde yasal gerekçelerimizi belirttik. Aileden müdahil olunsa bile, bu 'timsahın gözyaşları' olacaktır. Talebimiz kabul edilsin'' dedi. 
     Duruşmada sorguları yapılan sanıklardan İrfan Tören, rahatsızlığı nedeniyle kardeşini İstanbul'a getiren babasının, hamileliği öğrenince Güldünya Tören'i kardeşinin yanına bırakarak geri döndüğünü belirterek, ''Ferit, babamın Güldünya'yı Bursa'ya götürmemizi istediğini söyledi. Bunun üzerine Güldünya'yı evden alıp çıktım. Minibüs duraklarına giderken sigara almak için bir markete girince Ferit yaralama olayını gerçekleştirmiş'' dedi. 
     Bu olaydan dolayı polisin kendisini aradığı söylendiği için hastaneye gitmediğini belirten Tören, ''Ferit'i azmettirmedim. Ben onu korumaya çalışıyordum'' diye konuştu. 
     
     CİNAYETİ ÜSTLENDİ 
     Sanık Ferit Tören de, ablasının hamileliğini bilen köylülerin yüzüne bakamadığını belirterek, bunun üzerine İstanbul'a geldiğini ve ağabeyine Güldünya'yı Bursa'ya götürmeleri gerektiğini söylediğini anlattı. 
     Bunun üzerine ağabeyinin Güldünya'yı Alaattin Ceylan'ın evinden aldığını kaydeden Ferit Tören, ''Ağabeyim sigara almaya gidince ablamla konuşmak istedim. Bana ağır sözler söyledi. Ben de yaralamak amacıyla ateş ettim. Onu hastaneye götürdüler. Hastaneye gittiğimde ablamın yanında refakatçi kalan amcamı gördüm. Amcamı sadece fotoğraflarından tanırım. Amcam ayrılınca ablamın odasına girdim. Kafasına 2 el ateş ettim. Beni kimse azmettirmedi'' dedi. 
     İstanbul Barosu'nun müdahillik talebinin daha sonra değerlendirilmesini uygun bulan mahkeme heyeti, sanıkların tutukluluk hallerinin devamını kararlaştırarak duruşmayı erteledi. 
     
     CEZA İSTEMLERİ 
     Evlilik dışı ilişkisinden hamile kalarak bir çocuk dünyaya getirdiği belirtilen Güldünya Tören'in silahla önce yaralanması, ardından da tedavi gördüğü hastanede 25 Şubat 2004 tarihinde öldürülmesine ilişkin hazırlanan iddianamede, Ferit Tören'in, olay tarihinde yaşının küçük olması da dikkate alınarak 28 yıldan fazla olmamak üzere ağır hapis cezasına çarptırılması isteniyor. 
     Sanık İrfan Tören'in de suça iştirakten dolayı 15 ile 20 yıl arasında ağır hapis cezasına çarptırılması istenen iddianamede, Mehmet Tören'in ise azmettirici olduğu gerekçesiyle müebbet ağır hapis cezasına çarptırılması talep ediliyor. 
     
</TEXT>
</DOC>
