<DOC>
<DOCNO> 258294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonspo23.html </URL>
<DATE> 2004/07/26/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Olimpiyatların güvenliğini NATO üstlendi 
</HEADLINE>
<TEXT>

     NATO Genel Sekreteri Jaap de Hoop Scheffer, ağustos ayında yapılacak Atina Olimpiyat Oyunları sırasında güvenlik sağlamak üzere Yunanistan'da görevlendirilecek birimlerin NATO komutası altında tutulacağını açıkladı. 
     De Hoop Scheffer, Atina'da görevlendirilecek birimlerin sayısı, yetenekleri ve konuşlandırılma şekilleri konusunda bilgi vermedi. 
     Yunanistan, olimpiyatlar sırasında güvenlik sağlaması için NATO'dan resmi talepte bulunmuştu. İttifakın, bu talebi, önümüzdeki günlerde olumlu yanıtlayacağı ifade ediliyor. 
     NATO kaynakları, Atina'ya, ''bazı müttefik ülkelerin özel güvenlik birimlerinin gönderileceğini'' ifade ediyorlar. 
     ABD basını, 13-29 Ağustos arasında yapılacak olimpiyatlarda 400 Amerikan komandosunun görev alacağını duyurdu. ABD Savunma Bakanı Donald Rumsfeld, Yunanistan'da güvenlik önlemlerine NATO çerçevesinde katkıda bulunabileceklerini ifade etmekle yetiniyor. 
     NATO, daha önce, olimpiyatlar sırasında AWACS erken uyarı radar uçaklarıyla Yunan hava sahasının korunmasına yeşil ışık yakmıştı. İttifak nükleer, radyolojik, biyolojik ve kimyasal savunma taburunu da Yunanistan'da görevlendirmeyi kararlaştırmıştı. 
     
</TEXT>
</DOC>
