<DOC>
<DOCNO> 263181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonspo24.html </URL>
<DATE> 2004/08/13/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Fenerbahçe taraftarına güveniyor... 
</HEADLINE>
<TEXT>

     Fenerbahçe Futbol Takımı İdari Menajeri Volkan Ballı, sarı-lacivertli taraftarlara çağrıda bulunarak, yarınki Samsunspor maçında takımı şölenle karşılamalarını istedi. 
     Ballı'nın, kulübün resmi internet sitesinde yer alan açıklamasında, futbolcuların Kadıköy'deki ilk maç heyecanını fazlasıyla yaşadığı ve taraftarla buluşmak için adeta dakika saydığı belirtilerek, şu ifadelere yer verildi 
     ''İlk maça tüm taraftarlarımızı bekliyoruz. Onların bu an için ne kadar sabırsızlandığını biliyorum. Ancak bilmeliler ki, başta takıma yeni katılan oyuncularımız olmak üzere, bütün ekibimiz de en az onlar kadar heyecanlı ve onlarla buluşmak için dakika sayıyor. Desteğini bizlerden hiçbir zaman esirgemeyen Fenerbahçe taraftarının, bu maçta da oyuncularımızı bir şölenle karşılayacağından şüphem yok. Sezonun ilk maçında istediğimiz sonucu elde edemedik. Ardından yaşanan talihsiz olaylar hepimizi üzse de takımımız, Fenerbahçe Şükrü Saracoğlu Stadı'nda taraftarımızın desteğini arkasına alarak hepimizin yüzünü güldürecektir.'' 
     
</TEXT>
</DOC>
