<DOC>
<DOCNO> 296951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/spor/spo01.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal pençesini açtı 
</HEADLINE>
<TEXT>


Beşiktaş'ın ligde son üç maçta kayıp vermeyerek, tırmanışa geçmesi yönetimi hem zirve yarışı, hem de UEFA Kupası için umutlandırdı. Tayfur da, "Pes etmek yok" dedi 

BİLAL MEŞE 


Engel tanımıyorlar 
SİYAH - Beyazlı takımın ligde Kayserispor engelini Berkant'ın son dakika golüyle devirerek, çıkışını sürdürmesi yönetim kanadında büyük sevinç yarattı. İkinci Başkan Murat Aksu, futbolun sürprizler oyunu olduğunu hatırlattı ve "Sahamız kapatılıyor, penaltılarımız verilmiyor, on kişi kalıyoruz, buna karşın kazanıyoruz. Bu da bizi gelecek için umutlandıran en büyük faktördür" diye konuştu. 

'Hedef Devler Ligi' 
FUTBOLCU - menajer Tayfur Havutçu, takımda birlik ve beraberliğin üst düzeyde olduğunu vurguladı. Tayfur "Artık iyi futbola bakmıyoruz. Önemli olan kazanmak. Birçok dezavantaja karşın bunu başarıyoruz. Önümüz açık. Pes etmeyeceğiz, sonuna kadar zirveyi kovalayacağız. İkincilik şansımız yüksek. Bu da bizi Şampiyonlar Ligi'ne taşır. Parma'yı da yenmek zorundayız" ifadelerini kullandı. 

Bosque'den jest 

İzinle ödüllendirdi 
TEKNİK Direktör Vicente del Bosque, Kayserispor önünde buzla kaplı zeminde zorda olsa alınan üç puan nedeniyle oyuncularını ödüllendirdi. İspanyol hoca, perşembe günkü Parma maçı öncesi takıma iki gün izin verdi. Soyunma odasında oyuncularını tebrik eden Del Bosque'nin, "İyi dinlenin, zor bir maç bizi bekliyor" dediği bildirildi. 

Oktay'dan destek 
BEŞİKTAŞ'TA sakat olan Carew dışında eksik bulunmuyor. Norveçli golcünün buna rağmen İtalyan ekibine karşı forma giymek istediği öğrenildi. Öte yandan Futbol Şube Sorumlusu Kıvanç Oktay, Del Bosque ile iki yıllık daha sözleşmeleri bulunduğuna işaret edip, "Parma maçının sonucu ne olursa olsun biz yola Del Bosque ile devam edeceğiz" dedi. 

Yüzü gülüyor 

KAYSERİ'DE attığı son dakika golüyle takımını kurtaran Berkant Göktan adeta mutluluktan uçuyor. Ara transferde gönderilmesi gündemde olan genç oyuncu, "Haftalardır kadroya girememenin büyük sıkıntısı vardı. Buna rağmen her maç oynayacak gibi kendimi hazır tuttum. Bu konuda yönetici ağabeylerim çok destek verdiler. Hayatımda çok gol attım, ama bunun önemi bambaşka. Şimdi devamı gelmeli. Bunun için çalışacağım" dedi. 


</TEXT>
</DOC>
