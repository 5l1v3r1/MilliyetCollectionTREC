<DOC>
<DOCNO> 299319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/dunya/dun01.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Son genişlemede ne yapılmıştı 
</HEADLINE>
<TEXT>


GÜVEN ÖZALP Brüksel 


AB'ye üyelik müzakereleri sürecinin ilk adımı olarak algılanan ve aday ülkenin AB müktesebatına uyum düzeyinin belirlendiği tarama sürecinin başlangıcı konusunda bir önceki genişleme dalgasında 2 farklı yöntem uygulanmıştı. AB'yle 31 Mart 1998'de müzakerelere başlamasına karar verilen Çek Cumhuriyeti, Estonya, Macaristan, Polonya, Slovenya ve Kıbrıs'la tarama süreci bu tarihi izleyen birkaç ay içerisinde başlatıldı. Buna karşılık 15 Şubat 2000 tarihinde müzakereye başlamaları kararlaştırılan Bulgaristan, Letonya, Litvanya, Malta, Romanya ve Slovakya ile tarama süreci ise müzakere başlangıç tarihinden önce başlatıldı. Bu son 6 ülkeyle de ilk 6 ülkeyle olduğu gibi 1998 ilkbaharında tarama süreci başlatıldı. Zirveye giden süreçte AB Komisyonu yetkilileri tarama sürecine müzakere öncesinde başlanabileceğine vurgu yapıyorlardı. 
Türkiye ile ilgili tarama sürecinin ne kadar süreceği de henüz kesinlik kazanmış değil. Genel uygulama bu sürecin 4-6 ayda tamamlanabildiğini gösteriyor. Bu süre daha uzun olabileceği gibi kısa da olabiliyor. Türkiye'nin yıllardır AB müktesebatına uyum çerçevesinde adımlar attığı ve kurulan alt komiteler aracılığıyla teknik konularda ilerleme sağladığı dikkate alındığında, bu sürecin beklenenden kısa olabileceği belirtiliyor. 


</TEXT>
</DOC>
