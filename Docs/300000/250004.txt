<DOC>
<DOCNO> 250004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo22.html </URL>
<DATE> 2004/06/22/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Doğan Yabancı hocalarla mücadele etmekten çekinmiyorum... 
</HEADLINE>
<TEXT>

     Trabzonspor Teknik Direktörü Ziya Doğan, ''Yeni sezonda hedefimiz şampiyonluk. Yabancı hocalarla mücadele etmekten çekinmiyorum'' dedi. 
     Bolu'nun Gerede İlçesi'nde yeni sezona hazırlıklarını sürdüren Trabzonspor'da tempo giderek yükseliyor. 14 kişi ile başlayan bordo-mavili takımın Gerede kampının 8. gününde futbolcu sayısı 20'ye çıktı. 
     Trabzonspor Teknik Direktörü Ziya Doğan, gazetecilerin, ''Yeni sezonda üç büyük takımın başında bulunan hocalarla mücadele edeceksiniz, bu konuda ne düşünüyorsunuz '' sorusunu şöyle yanıtladı 
     ''Söylediğiniz doğru, yeni sezonda üç büyük takımın başındaki yabancı hocalarla şampiyonluk yarışına gireceğiz. Ben, bu yarıştan ve yabancı hocalarla mücadele etmekten çekinmiyorum. Yeni sezonda hedefimiz şampiyonluk. Trabzonsporlu taraftarların desteği ile bunu başaracağımıza inanıyorum. Ben bugüne kadar 7-8 yabancı hoca ile çalıştım. Hepsinden güzel şeyler öğrendim. Bu konuda ayrım yapmak yanlış, fakat Türk hocalara da sahip çıkılmalı.'' Bu arada Trabzonspor'un Gerede kampını ziyaret eden taraftarlar, kampta bulunan futbolcuları yalnız bırakmıyorlar. Bordo-mavili takımın yeni transfer ettiği Belçikalı Thijs'e taraftarlar yoğun ilgi gösteriyorlar. 
     Bordo-mavililer, kampta kondisyon ağırlıklı olarak günde çift idman yapıyorlar. 
     
</TEXT>
</DOC>
