<DOC>
<DOCNO> 252391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sondun14.html </URL>
<DATE> 2004/07/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
El Kaide Avrupa'yı tehdit etti 
</HEADLINE>
<TEXT>

     Terör örgütü El Kaide ile bağlantısı olan Ebu Hafs El Masri Tugayları, ''üç aylık ateşkesin süresinin dolmasının ardından Avrupa'da saldırılar yapacakları'' tehdidinde bulundu. 
     Arapça yayımlanan Eşşark El Avsat gazetesinin haberine göre, İspanya'da 11 martta düzenlenen terör saldırılarının sorumluluğunu üstlenen örgüt yaptığı açıklamada, nisanda El Kaide lideri Usame Bin Ladin tarafından önerilen üç aylık ateşkesin süresinin dolmasından sonra Avrupa'da saldırılar düzenleyeceklerini açıkladı. 
     Örgüt açıklamasında, ''Avrupa halkına... Bin Ladin'in önerisini kabul etmek için birkaç gününüz daha var, yoksa sadece kendinizi suçlayacaksınız'' denildi. 
     Gazete tarafından bir kısmı yayımlanan açıklamanın doğru olup olmadığı henüz belirlenmedi. Gazete, açıklamanın 1 temmuz 2004 tarihli olduğunu yazdı. 
     
     Açıklama 15 nisanda yapılmıştı 

     Bin Ladin, 15 nisanda bir video kasette yaptığı açıklamada, Müslüman ülkelerden askerlerini çekerlerse Avrupalılar ile ateşkes süresini uzatacağını ve ateşkesin üç ay süreceğini kaydetmişti. 
     ABD ve İsrail'in hariç tutulduğu öneriye birkaç Avrupa ülkesi karşı çıkmıştı. 
     Amerikan Merkezi Haberalma Teşkilatı CIA , video kasetteki sesin Usame Bin Ladin'e ait olabileceği yönünde görüş belirtmişti. 
     
     ALMANYA VE İNGİLTERE CİDDİYE ALMADI 

     Almanya ve İngiltere, terör örgütü El Kaide ile bağlantılı Ebu Hafs El Masri Tugayları örgütünün, ''3 aylık ateşkes süresinin dolmasından sonra Avrupa'da saldırılar düzenleyecekleri'' yolundaki tehdidini ciddiye almadı. 
     Almanya İçişleri Bakanlığı sözcüsü, ''Bu, ABD'de elektrik kesintisinin de aralarında bulunduğu pek çok şeyin sorumluluğunu üstlenen tehditkar bir örgüt. Bu nedenle bu tür açıklamalara büyük ihtiyatla yaklaşılmalı. Muhtemelen bunlar inanılır değil'' dedi. 
     Bir İngiliz güvenlik kaynağı da tehdidin inanılır olmadığını söyledi. 
     Güvenlik kaynağı, Reuters'e yaptığı açıklamada, ''bu örgütün Madrid'deki saldırıları da üstlendiğini, ancak bunu onların yapmadığının aşikar olduğunu'' belirterek, ''Sadece eski teraneleri tekrar ediyorlar'' diye konuştu. 
     Aynı kaynak, İngiltere'nin İslamcı militanların saldırılarına karşı alarmda olduğunu, son açıklamayı da çok önemli bir gelişme olarak görmediklerini belirtti. 
     Arapça yayımlanan Eşşark El Avsat gazetesinin haberine göre, Ebu Hafs El Masri Tugayları, El Kaide lideri Usame Bin Ladin tarafından geçen nisanda önerilen 3 aylık ateşkesin süresinin dolmasından sonra Avrupa'da saldırılar düzenleyeceklerini bildirmişti. 

     
</TEXT>
</DOC>
