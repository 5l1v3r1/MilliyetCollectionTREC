<DOC>
<DOCNO> 273487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/ekonomi/eko10.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai, ihracatta yeni modelle hedef büyüttü 
</HEADLINE>
<TEXT>


Üretimine 1 Aralık 2005'te başlanıp yüzde 70'i ihraç edilecek yeni model için Güney Kore'deki harcamalar dahil 200 milyon doların üzerinde bütçe öngörüldü 

EKONOMİ SERVİSİ 

Hyundai Assan Yönetim Kurulu Başkanı Ali Kibar, yeni otomobil modelinin üretimine önümüzdeki yıl aralıkta başlanacağını ve modelin başta Avrupa olmak üzere çevre ülkelere Ocak 2006'dan itibaren ihraç edileceğini söyledi. 
Hyundai Tucson modelinin tanıtımında konuşan Kibar 2004H100 Panel Van'ı, Accent Admire ve Starex gibi ihraç etmeye başladıklarını, 2005 itibariyle başta Suudi Arabistan olmak üzere Ortadoğu ülkelerine bu modeli ihraç edeceklerini anlattı. Kibar, üç modelin yanı sıra yeni bir aracı daha üreteceklerini hatırlattı. Bu dört kapılı otomobilin kompakt sınıfta bulunacağını kaydeden Kibar, 35 milyon dolarlık bir yatırımla üretime alacakları model için Güney Kore'deki yatırım harcamaları dahil 200 milyon doların üzerinde bütçe öngörüldüğünü belirtti. 

İlk yıl 24 bin ihracat 
Kibar, yeni modelde Euro 4 emisyon normlarına uygun olan 1.4 litre üstten çift egzantrikli benzinli, 1.6 litre sürekli değişken supap zamanlamalı benzinli ve 1.5 litre dizel motor seçeneği bulunacağını kaydetti. 
Yeni araçtan 2006'da iç pazarda 15 bin 400, 2007'de 16 bin 500 ve 2008'de 17 bin 700 adet satış planladıklarını anlatan Kibar, ihracatta da 2006 için 24 bin, 2007 ve 2008'de de 25'er bin adet hedeflediklerini açıkladı. 

Tucson, Türkiye'de Dünden itibaren satışa sunulan Tucson modeli Hyundai'nin 200 milyon dolar yatırımla 25 ayda tamamlanan bir projesi. SUV - C sınıfında yer alan Tucson için bu yıl 40 bin adedi Güney Kore'de, 80 bini ihraç edilen ülkelerde olmak üzere toplam 120 bin adetlik satış öngörüldü. Şehir içi ve arazi şartlarındaki performansı ile dikkat çeken Tucson'da katlanabilen arka ve ön yolcu koltuklarıyla büyük bir bagaj hacmi sağlanabiliyor. Tucson'un 2.0 CVVT benzinli versiyonu 57 milyar 900 milyon lira, manuel şanzımanlı 2.0 CRDi versiyonu 61 milyar 200 milyon lira ve 2.0 CRDi H - Matic versiyonu da 63 milyar 400 milyon liradan satışa sunuldu. 


</TEXT>
</DOC>
