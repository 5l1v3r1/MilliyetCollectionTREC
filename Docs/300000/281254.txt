<DOC>
<DOCNO> 281254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonsiy16.html </URL>
<DATE> 2004/10/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Edelman Türkiye'den deniz üssü talebinde bulunmadık 
</HEADLINE>
<TEXT>

     ABD'nin Ankara Büyükelçisi Eric Edelman, ABD'nin, Türkiye'den deniz üssü talebinde bulunmadığını söyledi. 
     Edelman, Selçuk Üniversitesi SÜ Süleyman Demirel Kültür Merkezi Malazgirt Konferans Salonu'nda, ABD'de yaklaşan başkanlık seçimleriyle ilgili, öğrencilere yönelik bir konferans verdi. 
     Edelman, konuşmanın soru cevap bölümünde ise bazı öğrencilerin tepkisiyle karşılaştı. Bir öğrenci söz alarak, kendisinin antiemperyalist düşünceye sahip olduğunu belirterek, Edelman'a, ''Bu kadar üssü ne yapacaksınız Yoksa bizi de mi işgal edeceksiniz Üsleriniz ve işbirlikçilerinizle ülkemizden gidin'' dedi. 
     Edelman da ABD'nin Konya'dan bir askeri talebi olmadığını, ileride de olmayacağını ifade ederek, ''ABD'nin Türkiye'den deniz üssü istediğine dair söylentiler çıkmaktadır. ABD, Türkiye'den bir deniz üssü talebinde bulunmamıştır. ABD İncirlik Hava Üssü'nü de Türk Hükümeti'nin izniyle kullanmaktadır'' dedi. 
     ABD halkı arasında bile antiemperyalist görüşün hakim olduğunu ifade eden Edelman, ABD'nin imparatorluk kurmak gibi bir amacının olmadığını, ABD'nin en son düşüneceği şeyin ise Türkiye'yi işgal etmek olduğunu söyledi. 
     Başka bir öğrencinin, ABD'de yapılacak başkanlık seçiminin ardından dış politikada bir değişiklik olup olmayacağına ilişkin sorusu üzerine Edelman, herhangi bir değişikliğin olmayacağını, değişiklik olsa bile bu değişikliğin taktik düzeyinde gerçekleşeceğini kaydetti. 
     Edelman, salondan ayrılırken bir grup öğrenci tarafından ABD aleyhine atılan sloganlarla protesto edildi. 
     
</TEXT>
</DOC>
