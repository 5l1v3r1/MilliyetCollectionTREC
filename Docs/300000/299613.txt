<DOC>
<DOCNO> 299613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur25.html </URL>
<DATE> 2004/12/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
5 yıl sonra teslim oldu... 
</HEADLINE>
<TEXT>

     Bolu'da 5 yıl önce 2 kişiyi av tüfeği ile öldürdüğü ve 1 kişiyi yaraladığı iddia edilen zanlı, teslim oldu. 
     AA muhabirinin aldığı bilgiye göre, 1999 yılında Bolu'nun Elmalık Köyü'nde 2 kişiyi av tüfeği ile öldürüp 1 kişiyi yaraladığı iddia edilen Abdullah Kurnaz, avukatı Yalçın Türkler ile birlikte Bolu Adliyesi'ne gelerek teslim olmak istediğini söyledi. 
     Kurnaz'ın avukatı Yalçın Türkler, müvekkilinin 5 yıldır kaçak hayatı yaşadığını belirterek, ''Müvekkilim pişman olduğu için teslim oldu. Bana olayı mecbur kaldığı için işlediğini söyledi. Kendi isteği ile teslim oldu. Öldürülmekten korktuğu için bu olayı yapmış'' dedi. 
     Kurnaz, Bolu Ağır Ceza Mahkemesi'nce ifadesi alındıktan sonra cezaevine götürülmek üzere mahkemeden çıkışında yüzünü elleri ile kapatmaya çalışarak, ''Kaçak hayatı yaşamaktan bıktım. Pişman olduğum için teslim oldum'' diye konuştu. 
     
     OLAY 
     Bolu'nun Elmalık Köyü'nde 16 Eylül 1999 tarihinde meydana gelen olayda, Abdullah Kurnaz, av tüfeği ile Üstün Tosun ve Fikret Köse'yi öldürmüş, Cevat Gülen'i ise yaralamıştı. 
     Olay, basında, zanlının film kahramanı Rambo'nun maketiyle çekilmiş fotoğrafı ile birlikte verilerek ''Rambo Dehşet Saçtı'' ifadeleri kullanılmış ve cinayet zanlısı ''Rambo'' lakabı ile anılmaya başlanmıştı. 
     Polis ve jandarma, Kurnaz'ı yakalamak için bugüne kadar Bolu ile çevre illerde çok sayıda operasyon düzenlemiş, ancak zanlı her seferinde kaçmayı başarmıştı. 
     
</TEXT>
</DOC>
