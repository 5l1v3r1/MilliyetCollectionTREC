<DOC>
<DOCNO> 296972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/yazar/sazak.html </URL>
<DATE> 2004/12/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İstanbul Modern 
</HEADLINE>
<TEXT>


Karaköy Rıhtımı'ndaki 4 numaralı antrepoda 8 bin metrekarelik alanda kurulan İstanbul Modern Sanat Müzesi, yılda 1 milyon ziyaretçi hedefiyle sanatseverlerin hizmetine açıldı. 
Müzeler, kültürün görselleştiği alanlar. Anadolu, çağlar boyunca farklı kültürleri üzerinde barındıran açık hava müzesi. Bilgi edinmede okullardan sonra müzeler ve kitaplar geliyor. Paris'te, Londra'da, Berlin'de müzeleri gezmek için saatlerce kuyrukta beklemek gerekir. 
Çağdaş müzecilik anlayışında artık, 'eski eserler mezarlığı'nı andıran soğuk galerilerde turlamanın ötesinde müzeleri daha çekici kılacak olanaklar sunuluyor. Görsel efektler, animasyonlar, film gösterileriyle tarihi mek nlar canlandırılıyor. 
Onca saat kuyrukta bekledikten sonra, hiç olmazsa yarım gününüzü müzede geçirebileceğiniz alternatifler sunuluyor. Kitap satış reyonları, kafeler, mini sinema salonları. 
İstanbul Modern Sanat Müzesi böyle bir işletmecilik anlayışıyla açılıyor. 
Oya Eczacıbaşı'nın tanımıyla 'toplumla iç içe, yaşayan bir müze' hedef alınmış. 
Eczacıbaşı Topluluğu, İstanbul Kültür Sanat Vakfı, Mimar Sinan Üniversitesi, İstanbul Resim Heykel Müzesi, Türkiye İş Bankası ve Berlin Guggenheim'a ait koleksiyonların sergileneceği İstanbul Modern Sanat Müzesi Yönetim Kurulu Başkanı Oya Eczacıbaşı hedeflerini şöyle açıklıyor 
"İstanbul Modern'de sergilenen sanat eserleri, çağdaş görsel sanatların ülkemizdeki artık kökleşmiş geleneğini gözler önüne seriyor. Batı kültürüyle çok yakın bir iletişim içinde gelişen ve bölgemizdeki başka hiçbir ülkede göremediğimiz bu birikim, aynı zamanda Avrupalılık iddiamızın çok güçlü bir kanıtını oluşturuyor. 
İstanbul Modern'le, sanatın toplumun geniş kesimiyle, özellikle çocuklar ve gençlerle buluşmasına elverişli bir ortam hazırlama, sanatsal üretimi ve birikimi uluslararası sanat ortamıyla paylaşma, İstanbul'u ve onun kültürel sentezini dünyaya daha yakından tanıtma arzumuz güç ve anlam kazanıyor." 
11 Aralık bir rüyanın gerçekleştiği tarih. 
İstanbul Modern'in sanat yöneticiliğini 1997'de İstanbul Bienali'nin küratörlüğünü yapan Rosa Martinez üstlenmiş. 
Açılıştaki resim sergisi 'Gözlem Yorum Çeşitlilik' adıyla düzenlenmiş. 
Kuşkusuz bu tür müzeleri kurmak kadar, yaşatmak da önemli. 
Oya Eczacıbaşı'ndan dinlemiştik İkinci Dünya Savaşı'ndan sonra Avusturya halkına sormuşlar, yıkılan binaları yeniden inşa ederken önceliği nereye verelim fabrikalara mı, konutlara mı 
Avusturyalılar tarihi yapıların ve müzelerin onarılmasını istemişler. 
Salıpazarı'ndaki antrepoda 8 bin metrekarelik 'müze alanı', Türkler için de hiç fena bir ölçüt değil. Müze 1 Ocak 2005'e dek ücretsiz gezilebilecek. 
İstanbul Modern, pazar keyfiniz olacak. 



</TEXT>
</DOC>
