<DOC>
<DOCNO> 280485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonyas19.html </URL>
<DATE> 2004/10/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Ramazan'da trafik kazaları artıyor... 
</HEADLINE>
<TEXT>

     Sürücülerin özellikle iftar saatine doğru, kan şekerinin düşmesinden de kaynaklanan aceleci ve sabırsız davranışlar sergilemesinin trafik kazalarına sebebiyet veren en önemli faktörlerden olduğu bildirildi. 
     Eskişehir Emniyet Müdürlüğü'nden yapılan açıklamada, Trafik Denetleme Şube Müdürlüğü istatistiklerine göre, Ramazan ayında trafik kazalarının yüzde 35 oranında arttığı, kazaların özellikle öğle ve iftar saatlerinde yoğunlaştığı bildirildi. 
     Sürücülerin en çok ''yakın takip'' kural ihlalinden kaynaklanan ''arkadan çarpma'' ve ''kavşaklarda geçiş önceliğine uymama'' kusurlarını işledikleri belirtilen açıklamada, şu ifadelere yer verildi 
     ''Sürücüler özellikle iftar saatine doğru kan şekerinin düşmesinden de kaynaklanan aceleci ve sabırsız davranışlar sergilemeleri kazalara sebebiyet veren en önemli faktörlerdendir. Trafik Denetleme Şube Müdürlüğü Ramazan ayı boyunca iftar saatinde il merkezinde bulunan tüm cadde ve kavşaklarda ekip, motorize ve yaya görevlileri il tedbir alacaktır. Sürücülerin görevlilerin ikaz ve işaretlerine uygun hareket etmeleri, trafik kazalarının meydana gelmesini önleyecektir.'' 
     
</TEXT>
</DOC>
