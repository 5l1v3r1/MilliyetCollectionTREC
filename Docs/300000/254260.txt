<DOC>
<DOCNO> 254260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/ekonomi/eko06.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonya'dan Uzan tahsilatına engel 
</HEADLINE>
<TEXT>


Uzanlar'ın Türkiye'deki tüm şirketlerine el koyan TMSF, hukuki engeller nedeniyle grubun Polonya'daki çimento şirketinin gelirlerini alamadı 

Kadife Şahin 

Geçen yıl bu tarihlerde resmi kayıtlarda gözükmeyen 7.5 katrilyon liralık kayıp mevduat nedeniyle el konulan İmar Bankası'ndaki zararı karşılamak için Uzanlar'ın bütün şirketlerine haciz uygulayan Tasarruf Mevduatı Sigorta Fonu TMSF , grubun Polonya'daki çimento şirketinin gelirine el koyamadı. 

Özelleştirmeden aldılar 
TMSF'nin, Polonya'nın Klaskova şehrinde bulunan ve Uzanlar'ın özelleştirmeden aldığı Cementowonia Nowo Tuta adlı şirketin gelirine bu ülkenin kanunlarının engel teşkil etmesi nedeniyle el koyamadığı belirtiliyor. 
TMSF'ye yakın kaynakların verdiği bilgiye göre Polonya çimento pazarının yüzde 30'una sahip olan şirketin aylık geliri 800 bin dolar 1 trilyon 150 milyar lira civarında hesaplanıyor. 
Devlete olan borçlarını ödemek için daha önce Fon'a teklifte bulunan Uzan Grubu, diğer borçlular gibi Fon'dan ödemeler için çeşitli kolaylıklar talep ederken aktif olan bazı şirketlerin de geri verilmesini istemişti. 
Polonya yasalarının engeli nedeniyle Uzan Grubu'nun bu ülkedeki gelirlerine el koyamayan TMSF yetkilileri, konu hakkında herhangi bir bilgi veremeyeceklerini bildirdiler. 

Türkiye'deki şirketlerine el kondu TMSF, inşaat ve çimento alanında Türkiye'de 67 şirketi bulunan Uzanlar'ın tüm şirketlerinin yönetimine el koymuştu. 
Bartın Çimento Sanayi, Betonsan Beton ve Çimento Sanayi İşletmecilik Ticaret, Büyük Anadolu Çimento İşletme Sanayi ve Ticaret, Edirne Lalapaşa Çimento, Ergani Çimento, Gaziantep Çimento Sanayi, Gümüşhane Çimento Sanayi, Güneydoğu Çimento Sanayi, Güven Nakliyat ve Çimento, Karadeniz Çimento, Körfez Çimento ve Hazır Beton, Kuzey Çimento, Ladik Çimento Sanayi, Maden Çimento Sanayi, Merkez Çimento, Rumeli Çimento Sanayi, Rumeli Çimento Ter. Sanayi, Samsun Çimento, Simetri Çimento Sanayi, Standart Çimento Sanayi, Şanlıurfa Çimento Sanayi, Trabzon Çimento Sanayi, Van Çimento Sanayi, Yüksekova Çimento Yatırımları, Zonguldak Çimento Sanayi. 


</TEXT>
</DOC>
