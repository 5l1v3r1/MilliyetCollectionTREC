<DOC>
<DOCNO> 275700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur07.html </URL>
<DATE> 2004/09/28/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Uyuşturucu kullanma yaşı 8'e düştü 
</HEADLINE>
<TEXT>

     DHA 
KİŞİSEL gelişim uzmanı Sıtkı Aslanhan, Türkiye'de uyuşturucu kullanma çılgınlığının inanılmaz boyutlara ulaştığını belirterek, "Uyuşturucu kullanma yaşı 8'e kadar düşmüştür'' dedi. 
     Çankırı Belediyesi tarafından 100'üncü Yıl Kültür Merkezi'nde düzenlenen Aile İçi Eğitim Semineri'ne konuşmacı olarak katılan Sıtkı Aslanhan, toplumun çok ciddi bir özgüven sorunu bulunduğunu belirterek, şunları söyledi 
     "Hayatta en önemli şey, mutlu olmaktır. Ancak toplumumuzun özgüven sorunu olduğundan, mutlu olmasını bir türlü beceremiyoruz. Bunda da aile içi eğitimin büyük önemi var. Biz çocuklarımızı yetiştirmiyoruz, sadece büyütüyoruz. Çocuklarımızın her şeyden önce sevgiye ihtiyacı var. İnsan nasıl yetişirse, insanın içinde ne varsa, dışarıya da onu yansıtır. Bugün çocuklarımızın ve gençlerimizin hedefi yok. Hedefsizlik ve gayesizlik onları bunalıma itiyor. Türkiye'de bugün uyuşturucu kullanma yaşı 8 yaşına kadar düşmüştür. İstanbul'da okul önlerinde ekmek arası uyuşturucu satılmaktadır. Polis kayıtlarında bunu görmek mümkündür.'' Çankırı Belediye Başkanı İrfan Dinç ise yaptığı konuşmada, eğitimin ailede başladığını ve hayat boyu devam ettiğini belirterek, "Çocuklarımız ve gençlerimiz bizim geleceğimizdir. Onlara sevgiyle yaklaşmalıyız'' diye konuştu. 
     
</TEXT>
</DOC>
