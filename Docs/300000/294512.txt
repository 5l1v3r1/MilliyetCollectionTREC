<DOC>
<DOCNO> 294512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo23.html </URL>
<DATE> 2004/12/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Sağlam Ankaraspor maçı ligdeki diriliş maçımız olacak... 
</HEADLINE>
<TEXT>

     Samsunspor, 5 Aralık Pazar günü deplasmanda yapacağı Büyükşehir Belediyesi Ankaraspor maçı hazırlıklarını tamamlayarak, Ankara'ya hareket etti. 
     Nuri Asan Tesisleri'nde teknik sorumlu Ertuğrul Sağlam gözetiminde yaklaşık 1.5 saatlik bir çalışma yapan Karadeniz ekibi, bu çalışmayla Büyükşehir Belediyesi Ankaraspor maçı hazırlıklarını tamamladı. 
     Çalışmaya, sakat olan Celil dışında tüm futbolcular katılırken, gribal enfeksiyon geçiren Kirita Giani ise salon çalışması yaptı. 
     Teknik sorumlu Sağlam, yaptığı açıklamada, Büyükşehir Belediyesi Ankaraspor'un ligin iyi takımlarından birisi olduğunu söyledi. 
     ''Onların da ligdeki yerleri istedikleri gibi değil'' diyen Sağlam, ''Zor bir maç olacak ama galip geleceğimize inanıyorum. Ankaraspor maçı, ligdeki diriliş maçımız olacak'' diye konuştu. 
     Sağlam, sakatlığı süren Celil'in bu maçta oynayamayacağını, Kirita'nın durumunun ise belirsizliğini koruduğunu bildirdi. 
     Daha sonra karayoluyla Ankara'ya hareket eden Karadeniz ekibinin kafilesinde, sakat olan kaptan Celil yer almazken, Samsunspor'un pazar günkü maçta sahaya şu muhtemel 11 ile çıkması bekleniyor 
     Kerem, Elyasa, Kenan, Şenol, Ayari, Ergin, Adnan, Tamer, Musa, Kaies ve Ivanov. 
     
</TEXT>
</DOC>
