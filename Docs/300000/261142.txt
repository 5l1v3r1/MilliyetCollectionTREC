<DOC>
<DOCNO> 261142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo02.html </URL>
<DATE> 2004/08/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İtalya Milli Futbol Takımı'nda "Lippi" dönemi... 
</HEADLINE>
<TEXT>

     İtalya Futbol Federasyonu FIGC , A Milli Futbol Takımı'nın teknik direktörlük görevini Marcello Lippi'ye verdi. 
     Federasyon yetkilileri, bugün yaptıkları açıklamada, Lippi'yle anlaşma sağlandığını açıkladılar. 
     FIGC Başkan Yardımcısı Giancarlo Abate, federasyonda Lippi'yle yaklaşık iki saat süren toplantıdan sonra yaptığı açıklamada, ''Lippi'yle sözleşmeyi imzalamış bulunuyoruz. Sağlık ekibi konusunda ortak bir çözüm bulunulması konusunda da uzlaştık. Ayrıntıları en geç yarına kadar açıklayabileceğimizi sanıyorum. Son derece olumlu bir görüşmeydi. Milli takımımız için en iyi biçimde yola koyulacağından eminim'' dedi. 
     Teknik Direktör Lippi ise ''Sözleşmeyi imzalama meselesi zaten sorun değildi. Mesele, hep birlikte kimsenin profesyonelliğine zarar vermeyecek bir çözüm üretebilmekti. Bunu da başarmış bulunuyoruz'' diye konuştu. 
     Kendi arzusuyla geçen sezon FC Juventus'taki görevini bırakan Lippi'nin İtalya A Milli Futbol Takımı'nın başına geçeceğine kesin gözüyle bakılıyordu. 
     
</TEXT>
</DOC>
