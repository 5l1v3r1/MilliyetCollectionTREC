<DOC>
<DOCNO> 293712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/yazar/uras.html </URL>
<DATE> 2004/12/01/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Çiftçimizin 'satın alma gücü' azalıyor 
</HEADLINE>
<TEXT>


Önceki gün toplanan "İkinci Tarım Şurası"nda konuşma yapan Başbakan Tayyip Erdoğan, "Tarımın sorunlarını biliyoruz. Fakat hepsi bir anda çözülemiyor" dedi. Başbakan Haklı. Haklı ama, öte yanda da, ekonomi için büyük önem taşıyan, satın alma gücü devamlı azalan, nüfusun büyük bölümünü oluşturan, çiftçi nüfusu var. 
Çiftçimizin ürünü para etmezse, önce çiftçi fakirleşir, sonra üretim düşer, sonra da köyler boşalır. Çiftçi şehirlere göçer. İşsizlik artar. Üretici olan nüfus tüketici hale gelir. Sonuçta ülke ekonomisi zayıflar. 
Çiftçinin ürününün para edip etmediği, tarım ürünleri fiyatlarının, tarım dışı fiyatlarla olan bağından izlenir. 
Türkiye Ziraat Odaları Birliği Başkanı'nın açıklamalarına dayalı olarak 1997 yılından bu yana çiftçinin satın alma gücünün nasıl azaldığını gösteren rakamlar vereyim 
1 1997 yılında 3 kg buğdayla 1 kg şehir ekmeği alabilen çiftçi, bugün 3.24 kg buğdayla 1 kg şehir ekmeği alabiliyor. Çiftçinin satın alma gücü yüzde 7 oranında azalmış. 
2 1997 yılında 34 kg buğdayla 12 kg'lık 1 tüpgaz alabilen çiftçi, bugün 64.10 kg buğdayla 12 kg'lık 1 tüpgaz alabiliyor. Üreticinin satın alma gücü yüzde 47 oranında azalmış. 
3 1997 yılında 3.5 kg buğdayla 1 kg şeker alabilen çiftçi, bugün 5.40 kg buğdayla 1 kg şeker alabiliyor. Üreticinin satın alma gücü yüzde 35 oranında azalmış. 
4 1997 yılında 0.36 kg buğdayla 1 kg amonyum nitrat gübresi alabilen çiftçi, bugün 1 kg buğdayla 1 kg amonyum nitrat gübresi alabiliyor. Üreticinin satın alma gücü yüzde 64 oranında azalmış. 
5 1997 yılında 2.86 kg buğdayla 1 litre mazot alabilen çiftçi, bugün 4.88 kg buğdayla 1 litre mazot alabiliyor. Üreticinin satın alma gücü yüzde 41 oranında azalmış. 
6 1997 yılında 56 ton buğdayla bir traktör alabilen çiftçi, bugün 85 - 90 ton buğdayla 1 traktör alabiliyor. Üreticinin satın alma gücü yüzde 45 - 50 oranında azalmış. Ürün para etmeyince, çiftçi ekip biçmiyor. Tarımda üretim geriliyor. 
2003 yılında 1 Buğday üretimi yüzde 2.6, 2 Arpa üretimi yüzde 2.4, 3 Nohut üretimi yüzde 7.7, 4 Mercimek üretimi yüzde 4.4, 5 Şekerpancarı üretimi yüzde 23.3, 6 Pamuk üretimi yüzde 14, 7 Ayçiçeği üretimi yüzde 5.9, 8 Soğan üretimi yüzde 14.6, 9 Fındık üretimi yüzde 20 oranında gerilemişti. 
2004 yılında 1 Tütün üretiminde yüzde 5.9, 2 Elma üretiminde yüzde 11.5, 3 Armut üretiminde yüzde 10.8, 4 Kayısı üretiminde yüzde 34.8, 5 Şeftali üretiminde yüzde 14.9, 6 Greyfurt üretiminde yüzde 18.5, 7 Fındık üretiminde yüzde 22.9, 8 Ceviz üretiminde yüzde 10 düşüş bekleniyor.Tarımda üretim gerileyince, eskiden halkını doyurduktan sonra tarım ürünü ihraç eden Türkiye, ithalat yaparak halkını besleyebilir duruma geliyor. 
Bu yılın ilk dokuz ayında 4.0 milyar dolarlık tarım ürünü ithal ettik. Tarım ürünü ithalatı, ihracatın 444 milyon dolar üzerinde. 147 milyon dolarlık hububat, 273 milyon dolarlık buğday aldık. 
Et ve süt hayvancılığında da gerileme var. Çiftçinin sesi çıkmıyor, çıksa da duyulmuyor. Duyulsa da önem veren yok... Ama tarım bu ülke için çok önemli. Hatırlatmak istedim. 



</TEXT>
</DOC>
