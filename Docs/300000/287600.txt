<DOC>
<DOCNO> 287600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/ekonomi/eko01.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İhalesiz devir yapılan Rahmi Genç, AKP'li çıktı 
</HEADLINE>
<TEXT>


İzmir Limanı'nda eski TCDD Genel Müdürü Süleyman Karaman'ın imzasıyla iş alan Rahmi Genç, AKP'li çıktı. Genç, AKP Bakırköy İlçe Başkanlığı yapmış 

NEDİM ŞENER 

Yıllık 50 milyon dolar ile Türkiye'nin yedi limanı arasında en k rlısı olan İzmir Limanı'nda, konteyner yükleme ve lojistik hizmetler konusunda sözleşme imzalanan Reha Denizcilik'in ortaklarından Rahmi Genç'in AKP üyesi olduğu anlaşıldı. Genç, aynı zamanda bir dönem partinin Bakırköy İlçe Başkanlığı'nı yürütmüş. 
13 Temmuz 2004'te kurulan ve ortakları arasında Zihni Denizcilik'in sahipleri Hasan Basri Güner ve Türkan Güner ile Sadık Bal ve Rahmi Genç bulunan Reha Denizcilik, iki gün sonra 15 Temmuz'da TCDD ile İzmir Limanı'nda bulunan 20 rıhtımdan ikisinde konteyner yükleme ve indirme işleri için taşeronluk sözleşmesi imzaladı. Şirket, toplam süresi 15 yıl olan sözleşme gereği iki yılda 25 milyon dolarlık yatırım taahhüdünde bulundu. 
Reha Denizcilik ortağı Rahmi Genç'in lojistik hizmetler konusunda da 24 Temmuz 2004 günü, Radem Lojistik adına başka bir protokole daha imza attığı öğrenildi. Sözleşmelerin altında, TCDD adına, Pamukova'da meydana gelen 'Hızlı Tren' kazası nedeniyle görevden alınan eski TCDD Genel Müdürü Süleyman Karaman'ın imzası bulunuyor. Halen AKP üyesi olan Genç'in 3 Kasım 2002 tarihindeki genel seçimlerden sonra AKP Bakırköy İlçe Başkanlığı'ndan ayrıldığı öğrenildi. 

'Sözleşme TCDD'nin lehine' 
Rahmi Genç, 'AKP üyesi olmasının sözleşme imzalanmasında bir rolü olmadığını' belirtti. Genç, "TCDD bu işten yıllık 10 milyon dolar kazanacak. Ortaklarla anlaşmazlık oldu. Kasımda ayrıldım, hisselerimi Sadullah Hazar'a devrettim" diye konuştu. Bu arada Liman İş Sendikası da sözleşmenin 'yasadışı özelleştirme' olduğunu savunuyor. 
Sendika, 6 milyar lira sermayeli şirketin 25 milyon dolarlık yatırım için kamu bankalarından kredi kullanacağını iddia ederken, işletme hakkını devreden sözleşmenin TCDD tarafından yetkisiz olarak imzalandığını belirtiyor. 


</TEXT>
</DOC>
