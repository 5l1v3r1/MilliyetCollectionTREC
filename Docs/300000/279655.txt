<DOC>
<DOCNO> 279655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/yazar/civaoglu.html </URL>
<DATE> 2004/10/13/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Yalı 
</HEADLINE>
<TEXT>


Dün satılan "Erol Aksoy Tahsin Bey" yalısı için ilk anılarım 1970'li ilk yıllara uzanır. İstinye tarafındaki bir sonraki yalıyı Tercüman'ın sahibi merhum Kemal Ilıcak kiralamıştı. Bazen konukları arasında olurdum. 
Yandaki 6 dönüm bahçe içindeki yalı dikkat çekiciydi. Sedat Hakkı Eldem'in müellifi olduğu güzel bir mimariydi. Yalının sahibi Barajcı Tahsin diye anılırmış. 
İnşaatçıymış. 
Baraj inşaatlarından çok kazanmış. Bu yalıyı aldıktan bir süre sonra işleri ters gitmiş. 

Ilıcak yalısı 
Nazlı ve Kemal Ilıcak, o zamanlar kışlarını Bebek'teki dubleks dairede geçirirlerdi. 
Güzel, huzurlu ve mutlu bir yaşamdı. 
Mehmet Ali Ilıcak ve kardeşi Aslı o evde doğdular. 
Tercüman, o yıllarda boy attı. 
Kemal Bey de iyi kazanmaya başlamıştı. 
Barajcı Tahsin yalısını satın aldı. 
Bir sonraki yalının sahipleri de arkadaşlarıydı. Onlardan birinin payına düşen arsayı satın alarak rıhtımını uzattı. 

Tugay'dan 2 görünüş 
Yalının arkasındaki tepecikte Tugay Apartmanları vardır. 
Onlardan birinde oturan merhum Vehbi Koç'un salonundaydık. 
Pencereden bakıyorduk. 
Kemal Bey'in yalıyı kaça aldığını sordu. 
Rakamı söyledim. 
"Çok para. Ben böyle rakamları anlayamıyorum" dedi. 
Bir süre daldı. 
"Madem almayı münasip görmüşler, hayrını görsünler. Ailece huzurlu, sağlıklı, mutlu yaşasınlar" temennisiyle noktayı koydu. "Amin" dedik. 
Konu kapandı. 
Aradan yıllar geçti. 
Önceleri her şey iyiydi. 
Hatta Kemal Bey, daha önce yazları kirayla tuttuğu yandaki Selahattin Adil Paşa yalısını da aldı. Yerini bilmiyorum ama Boğaz'ın Anadolu kıyısında bir yalı daha almış. 
Sonraları rüzgar ters esmeye başladı. 
Bilinen üzücü olaylar yaşandı. 
........ 
Kemal Bey'in vefatından sonra yalıyı Erol Aksoy aldı. 
Erol Aksoy, Koç Grubu'nda bir süre Vehbi Bey'in çok yakınında çalışmıştı. 
28 yaşındayken grubun o zaman Sabancılar'la ortak olduğu Garanti Bankası Genel Müdürlüğü görevine atanmıştı. 
Ama... 
"Vehbi Bey'in onun için iyi duygular taşımakta olduğunu" söyleyemem. 
Gene Vehbi Bey'in Tugay apartmanlarındaki mütevazı dairesinin salonundaydık. 
Boğaz'a bakan pencereden, tam önümüzdeki Tahsin Bey yalısı görünüyordu. 
Vehbi Bey, rakamlarla dosttu. Onları hafızasında ağırlardı. Kemal Bey için yıllarca önce sorduğu soruyu o akşamüstü de tekrarladı "Erol Aksoy kaç para vermişti yalıya " 
Duyduğum rakamı söyledim. 
Çok hayret ettiği zaman Ankara lehçesiyle "vih" derdi. 
Gene öyle oldu. 
Elini yumruk yapıp ağzına götürdü, muzipçe gülümsüyor, "Ben bu paraları anlayamıyorum hala" diyordu. 

Uğursuz mu 
Yalı şimdi, genç bir çiftin. 
Suzan Sabancı ve eşi Haluk Dinçer, dünkü artırmada satın aldılar. 
Zaten başka alıcı da yokmuş. 
Peki bir uğursuzluğu da devralmış oluyorlar mı Yılların ardından bakıyorum. Cevabım "hayır..." 
Çünkü... 
Ilıcaklar'ın - eski - Tercüman'ında ve Aksoy'un Show TV'sinde çalıştım. - Çoğu iyi - ortak anılarımız var. Kırıcı olmak istemem fakat gerçek şu ki... 
İlk kuşak işadamlarıydılar. 
Çok kısa sürede, adeta 5 - 10 yılda büyük servet kazanmışlardı. "Şanssızlık nedeniyle değil, büyük yönetim yanlışları nedeniyle işleri bozuldu" diye düşünüyorum. 
Çok risk, çok mal alıp çok borçlandılar. 
Faize boğuldular. 
Bazı varlıklarını - hiç gecikmeden - zamanında satsalardı, hemen düze çıkabilirlerdi. 
Bunu da yapmadılar. Sonuç sürpriz değildi. 
O nedenle "günah keçisi" gibi görülmesin. 
Yeni sahipler ise üçüncü kuşak. 
Aynı yanlışları yapacaklarını sanmıyorum. 
Bugüne kadar sürdürdükleri çizgide kalırlarsa, o yalıda mutlu ve sağlıklı yaşamları akar gider... 
Ve dileyelim ki, kerametin yalıda olmadığını göstersinler. Keşke sonu böyle gelmeseydi ama, bir kısmı eski dostlara ait olan ve dün satılan taşınmazlar, toplum vicdanındaki kırıkları - biraz olsun - onarmak işlevini de sağlayabilir. 
....... 
Barajcı Tahsin Bey için de aynı şeyleri dinlemiştim. 



</TEXT>
</DOC>
