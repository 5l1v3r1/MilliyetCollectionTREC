<DOC>
<DOCNO> 284915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur14.html </URL>
<DATE> 2004/10/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Kana kan' diye bağırıp öldürdü 
</HEADLINE>
<TEXT>

     ERZURUM Cumhuriyet Caddesi'nde geçen hafta aralarında husumet bulunan Yılmaz Demir'i tabancayla vurarak öldüren Orhan Yalçınkaya'nın 56 yaşındaki babası Fariz Yalçınkaya, "Kana kan'' diye bağırıp, tabancasıyla 6 el ateş eden saldırgan tarafından öldürüldü. Kimliği belirsiz saldırgan kaçtı. 
     Geçen 22 Ekim sabahı meydana gelen olayda Cumhuriyet Caddesi'ndeki Dadaş Sineması önünde eski sabıkalılardan 28 yaşındaki Orhan Yalçınkaya, karşılaştığı 32 yaşındaki Yılmaz Demir'i tabancayla vurarak öldürdü. 
     Orhan Yalçınkaya'nın tabancasından çıkan kurşunlarla yoldan geçen iki kişi de ayaklarından hafif yaralandı. Ruhsatsız tabancasıyla birlikte yakalanan Orhan Yalçınkaya ile kendisini azmettirdiği ileri sürülen Taner Özcan tutuklanarak cezaevine kondu. 
     Olayın kapandığı sanılırken, Abdurrahman Gazi Mahallesi, Aydınlık sokakta bakkal dükkanı işleten Orhan Yalçınkaya'nın babası Fariz Yalçınkaya, dün saat 13.30 sıralarında kimliği belirsiz bir kişinin silahlı saldırısına uğradı. 
     Görgü tanıklarının ifadesine göre, dükkanının önünde oturan Yalçınkaya'nın, aniden karşısına dikilen saldırgan, "Kana kan'' diye bağırarak, belinden çıkardığı tabancasını ateşledi. 4 çocuk babası Yalçınkaya'nın vücuduna 6 kurşun isabet ettiği belirlenirken, intikam için işlendiği düşünülen cinayetle ilgili çok yönlü soruşturma başlatıldı. 
     
</TEXT>
</DOC>
