<DOC>
<DOCNO> 298543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur03.html </URL>
<DATE> 2004/12/17/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Beyoğlu'nda yangın dehşeti .. 
</HEADLINE>
<TEXT>

     Beyoğlu'nda 5 katlı bir binanın çatısında çıkan yangının en üst kata sıçraması nedeniyle balkonda mahsur kalan 1 kişi, yanarak hayatını kaybetti. Olayda, içeride uyuyan tiyatro oyuncusu Yakup Sarıçam ise yaralı olarak kurtuldu. 
     Merkez Mahallesi İstiklal Caddesi Yeşilçam Sokak'ta bulunan ve eskiden film şirketi olarak kullanıldığı bildirilen 5 katlı binanın çatısında, sabah saatlerinde yangın başladı. 
     Bir süre sonra büyüyen ve zaman zaman patlamalara yol açan yangın, daha sonra binanın 5. katına sıçradı. Bu sırada binanın en üst katında uyuyan oyuncu Sarıçam, çıkan yoğun duman ve alevleri fark ederek uyandı. 
     Alevlerin arasında kaldığı için saçları ile yüzünden yanarak yaralanan Sarıçam, kısa süre sonra kendi imkanlarıyla sokağa çıkarak kurtuldu. 
     Aynı katta kalan bir başka kişi ise yoğun duman ile alevlerin içeriye dolması yüzünden dışarı çıkamayınca, balkona geçerek çevreden yardım istedi. 
     Bu sırada olay yerine gelen polis ekipleri ile vatandaşlar, durumu itfaiyeye bildirdiler. 
     İtfaiyenin gelmesi beklenirken, yaralı Sarıçam, polislerce Taksim Eğitim ve Araştırma Hastanesi'ne kaldırıldı. 
     Balkonda mahsur kalan kişi ise ''Nerede kaldı bu itfaiye, bina çökecek. Kurtarın beni. Öleceğim'' diye bağırarak, çevredekilerden yardım istemeye devam etti. 
     Çevredeki kişiler de alevlerin büyümesi nedeniyle binaya giremeyerek kurtaramadıkları bu kişiye, ''aşağı atlamamasını, itfaiyenin gelmek üzere olduğunu ve sakin olmasını'' söyleyip ''balkonda beklemesini'' istediler. 
     Ardından alevlerin 5. katı da tamamen sarıp balkona sıçraması üzerine ceketi yanmaya başlayan bu kişi, kısa bir süre daha balkonda bekledikten sonra panikleyip içeri geçerek alevlerin arasına girdi. 

     
</TEXT>
</DOC>
