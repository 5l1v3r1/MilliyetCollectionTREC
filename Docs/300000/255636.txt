<DOC>
<DOCNO> 255636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/soneko18.html </URL>
<DATE> 2004/07/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
TİM Anketi'ne göre ihracatçıların yüzde 38'inin karı azaldı... 
</HEADLINE>
<TEXT>

     Türkiye İhracatçılar Meclisi'nin TİM Haziran ayı Eğilim Anketi'ne göre, Mayıs ayında ihracatçıların yüzde 38'inin karı azalırken, sadece yüzde 15'inin karı arttı. 
     TİM'in ihracatçı birliklerine kayıtlı firmalar bazında gerçekleştirdiği Haziran ayı anketinde, ihracatçıların kar edememe sorununun kronik bir hal aldığı kaydedildi. 
     Ankete göre, Mayıs ayında firmaların yüzde 15'i karlılıklarının arttığını, yüzde 32'si aynı seviyede kaldığını ve yüzde 38'i ise azaldığını bildirdi. 
     Bu ay için ise firmaların yüzde 24'ü karlılıklarının artacağını, yüzde 26'sı aynı kalacağını ve yüzde 29'u ise azalacağını düşünüyor. 
     Kar sürecini doğrudan etkileyen girdi maliyetlerine bakıldığında, Mayıs ayında firmaların yüzde 41'i söz konusu maliyetlerinin arttığını, yüzde 47'si aynı kaldığını ve yüzde 6'sı ise azaldığını bildirdi. 
     İçinde bulunulan Temmuz ayı için de firmaların yüzde 32'si girdi maliyetlerinin artacağını, yüzde 50'si aynı seviyede kalacağını ve yüzde 3'ü ise azalacağını belirtti. 
     Mayıs ayında firmaların yüzde 40'ı ithal girdi oranlarının arttığını, yüzde 43'ü aynı seviyede kaldığını ve yüzde 17'si ise azaldığını bildirirken, bu ay için firmaların yüzde 29'u ithal girdi oranlarının artacağını, yüzde 'ü aynı kalacağını ve yüzde 18'i ise azalacağını kaydetti. 
     Ankette, Mayıs ayında firmaların yüzde 29'u üretimi arttırdığını, yüzde 41'i aynı seviyede üretim yaptığını ve yüzde 24'ü ise üretimi azalttığını bildirirken, Temmuz beklentileri sorulduğunda ise firmaların yüzde 35'i üretimi arttırmayı, yüzde 44'ü aynı seviyede üretim yapmayı ve yüzde 12'si ise üretimi azaltmayı düşündüğünü belirtti. 
     
     FİRMALARIN ENERJİ TÜKETİMİ ARTTI 
     TİM Haziran ayı Eğilim Anketi'ne göre, firmalar Mayıs ayında elektrik, doğalgaz, LPG,, fuel oil ve su tüketimini arttırdı. 
     Mayıs ayında firmaların yüzde 15'i beyaz yakalı ve yüzde 18'i mavi yakalı işçi çalıştırma oranını yükselttiğini, yüzde 67'si aynı seviyede beyaz yakalı, yüzde 58'i de aynı seviyede mavi yakalı işçi çalıştırdığını bildirdi. 
     Temmuz ayı için ise firmaların yüzde 3'ü beyaz yakalı ve yüzde 9'u mavi yakalı işçi çalıştırma oranını arttırmayı düşündüğünü, yüzde 67'si aynı seviyede beyaz yakalı, yüzde 56'sı da aynı seviyede mavi yakalı işçi çalıştırmayı düşündüğünü belirtti. 
     Firmaların yüzde 50'si Temmuz ayı için doların 1 milyon 450 bin-1 milyon 500 bin liradan fazla, yüzde 30'u 1 milyon 500 bin-1 milyon 550 bin lira, firmaların 41'i euro kurunun 1 milyon 700 bin-1 milyon 800 bin lira, yüzde 33'ü de 1 milyon 800 bin-1 milyon 850 bin lira arasında olacağını öngördü. 
     Ankete göre, firmaların yüzde 44'ü yıl sonunda enflasyonun yüzde 11-15 bandında ve yüzde 40'ı yüzde 10 seviyesinin altında olacağını düşünüyor. 
     Firmaların yüzde 41'i yıl sonunda faiz oranlarının yüzde 20-25 arasında, yüzde 27'si ise yüzde 25'ten fazla olacağını öngörüyor. 
     Firmaların yüzde 44'ünün uzman personel temininde zorluk yaşadığını belirttiği ankette, Mayıs ayında firmaların yüzde 28'inin yatırım yapmayı düşünmediği de kaydedildi. 
     
</TEXT>
</DOC>
