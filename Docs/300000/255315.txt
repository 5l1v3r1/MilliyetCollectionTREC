<DOC>
<DOCNO> 255315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun18.html </URL>
<DATE> 2004/07/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
KKTC'de AB'den gelen 6 milyon euro kullanıldı... 
</HEADLINE>
<TEXT>

     Lefkoşa Türk Belediye Başkanı Kutlay Erk, Gazimağusa ve Girne belediyeleriyle birlikte, Avrupa Birliği AB fonlarından sağlanan 6 milyon euronun halkın hizmetine sunulduğunu söyledi. 
     Kutlay Erk, düzenlediği basın toplantısında, 1 Temmuz 2002'de göreve gelişinden bu yana belediyedeki iki yılını değerlendirdi. 
     ''Lefkoşa'yı dünyaya açma'' vizyonuyla göreve geldiklerini ifade eden Erk, şöyle konuştu 
     ''Gazimağusa ve Girne belediyeleriyle birlikte AB'nin fonlarından yararlanmak için yaptığımız ve bilinen çevrelerin baskı, karalama ve engellemelerine karşın başarıya ulaştırdığımız girişimler sonucu, bu yıl için 6 milyon euro tutarındaki uluslararası katkıyı halkımızın hizmetine sunmuş bulunuyoruz. Bu konuda bize haksız suçlamalarda bulunanların tutumunu ise halkımızın takdirine havale ediyorum.'' Son iki yılda halkın belediyeden beklentilerinin geçmişe göre değiştiğini kaydeden Kutlay Erk, şöyle devam etti. 
     ''Hepinizin de çok yakından izlediği gibi ülkemiz ve şehrimiz son 2 yılda olağanüstü gelişmeler yaşamıştır. Kıbrıs sorununa adil, kalıcı ve sürdürülebilir bir çözüm bulmak için Annan planı temelinde sürdürülen görüşmeler, bu kapsamda yer alan yığınsal mitingler, 23 Nisan 2003 tarihinde Güney ile Kuzey arasındaki bazı kapıların açılması, aralık genel seçimleri ve referandum süreci son 2 yıla damgasını vurmuştur. Bu gelişmelerin birçoğuna başşehir Lefkoşa ev sahipliği yapmıştır. 24 Nisan 2004 tarihindeki referandumların ardından başlayan yeni süreç ise hala devam etmektedir. 
     Dikkat edilecek olursa tüm bu saydığım tarihsel nitelikli olayların tümü de ortak bir hedefte birleşmektedir bu hedef, Kıbrıslı Türklerin dünyayla bütünleşmesidir. Göreve gelirken ortaya koyduğumuz 'Lefkoşa'yı açma' vizyonu, bütün toplumumuzun ortak bir hedefi haline gelmiş, dünyaya açılım süreci toplumumuzun kesin iradesiyle meydanlara ve sendikalara yansımış, bütün dünyada sempati kazanmıştır.'' 
     
</TEXT>
</DOC>
