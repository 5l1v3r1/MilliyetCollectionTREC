<DOC>
<DOCNO> 285903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/dunya/dun02.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat, Bush'u kutladı 
</HEADLINE>
<TEXT>



Tedavi için Fransa'da müşahede altında tutulan Filistin lideri Yaser Arafat, ABD Başkanı George W. Bush'u ikinci kez başkanlık görevine seçilmesinden dolayı kutladı. Arafat'ın Paris'te bulunan yardımcılarından Muhammed Raşid, Filistin liderinin Bush'a başarı dilediğini ve Bush'u Amerikan halkının güvenini kazandığı için kutladığını söyledi. Raşid, Arafat'ın, Bush'un ikinci dönem başkanlığının Ortadoğu'daki barış gereksinimlerini güvence altına almak ve Filistin halkının ulusal haklarını garanti etmek için önemli bir fırsat olmasını dilediğini belirtti. Arafat'ın Bush'a Ortadoğu yol haritasının derhal uygulanmasına yardımcı olması ve bağımsız Filistin devletinin kurulmasını desteklemesi çağrısında bulunduğu da kaydedildi. Bu arada Filistin yönetiminin Paris'teki daimi temsilcisi Leyla Şahid, Demokrat aday John Kerry'nin yenilgiyi kabul etmesinden önce, savaş politikası güden Bush'un kazanma olasılığından endişe duyduğunu söyledi. 



</TEXT>
</DOC>
