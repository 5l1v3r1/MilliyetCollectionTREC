<DOC>
<DOCNO> 292553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/spor/spo15.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Son durak Kadıköy 

ÖZÜRLÜLERE destek olmak amacıyla Köln'den İstanbul'a kadar tekerlekli sandalyeyle gelen Alman sporcu Tomas Hoffmarck, Mahmutbey gişelerinde törenle karşılandı. 3 bin 400 kilometre yol kat eden Hoffmarck, "Şükrü Saracoğlu Stadı'nda maraton bitecek. 124 günlük yolculuğuma Daum'un himayesinde başladım. Bana büyük destek verdi" dedi. 

Uğur'a kıskaç 

HOLLANDA, Heerenveen'de performansıyla beğeni toplayan Uğur Yıldırım'a milli formayı giydirmeye çalışıyor. Teknik Direktör Van Basten'in bu yönde baskı yaptığı bildirildi. Ersun Yanal'ın, Ay-Yıldızlı formayı giymek isteyen Uğur'a ilk fırsatta kendisini Milli Takım'a çağırma sözü verdiği öğrenildi. 

Belçika affetmiyor 

BRUGGE Ceza Mahkemesi, 29 Ocak 1999'da Brugge - Anderlecht maçında Olimpia Stadı'nın koltuklarını sökerek ateş yakmaktan ve çete kurmaktan suçlu bulunan 29 holigana ağır cezalar verdi. 3 kişi 3'er yıl hapis ve 2479'ar Euro para cezası alırken, 4 Anderlecht taraftarına 8 ay hapis, diğer holiganlara ise 100 saate kadar zorunlu kamu hizmeti cezası kesildi. 

Kayseri-G.Antep yarına ertelendi 

KAYSERİSPOR karşılaşması için yola çıkan Gaziantepspor, yoğun kar yağışı nedeniyle Niğde Araplı bölgesinde mahsur kaldı. Kafile, Polisevi'ne yerleştirildi. Federasyon, Kırmızı - Siyahlılar'ın başvurusu üzerine bugün 16.00'da oynanması gereken maçı yarın 14.00'e erteledi. A Kategorisi'nde pazar günkü Erciyes - Altay mücadelesi de pazartesi günü saat 13.30'a kaydırıldı. 

TJK'dan atılım 

TÜRKİYE Jokey Kulübü TJK Genel Sekreteri Hücum Tulgar, "İddaa"yı ciddi bir rakip olarak gördüklerini, yeni alternatifler sunacaklarını açıkladı. Tulgar, "Yarım ve çeyrek altılı veya 7'li bahis gibi oyunları yaşama geçirmeyi düşünüyoruz. Bayilerin yüzde 5'lik kar marjını artırmayı hedefliyoruz. Gaziantep, Konya ve Samsun'da hipodrom kurup, yarış yapılması için girişimde bulunduk" dedi. 


</TEXT>
</DOC>
