<DOC>
<DOCNO> 296905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/dunya/axdun01.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak dadı başını yedi 
</HEADLINE>
<TEXT>


Bush'un İç Güvenlik Bakanı yaptığı New York Emniyet Müdürü Kerik, evindeki dadı kaçak çıkınca istifa etti 

SEMA EMİROĞLU New York 


ABD Başkanı George W. Bush tarafından geçen hafta İç Güvenlik Bakanlığı'na atanan New York Emniyet Müdürü Bernard Kerik, evinde çalıştırdığı Meksikalı dadının ABD'ye yasadışı yollardan girmiş bir kaçak göçmen olduğunun ortaya çıkması yüzünden bakanlık görevini kabul etmedi. 
Renkli geçmişi, tartışmalı iş bağlantıları ve son yıllarda yaptığı büyük servetle, bakanlık görevine atanır atanmaz dikkatleri üzerinde toplayan Kerik, önceki akşam Bush'u telefonla arayarak yeni görevinden çekildiğini söyledi. Başkan'a bir de mektup gönderen Kerik, "Bakanlığa tayin edilmem, kişisel nedenlerden dolayı Amerikan halkının menfaatine olmayacaktır" dedi. Evinde çalıştırdığı kadının yasal bir göçmen olmadığını ve vergilerinin usüle uygun ödenmediğini öğrendiğini belirten Kerik, bunun, adaylığının Senato'da onaylanma sürecinde sorun yaratmasından kaygı duyduğunu bildirdi. 
Medya, 49 yaşındaki Kerik'i, 180 bini aşkın personeli bulunan ve 11 Eylül'den hemen sonra kurulan İç Güvenlik Bakanlığı'na atanır atanmaz, mercek altına almıştı. Bir fahişenin çocuğu olması da dahil, şoförlükten müdürlüğe yükseldiği hayat hik yesini anlattığı kitabıyla en çok satan kitaplar listesinin başında yer alan Kerik'in, G. Kore'de evlilik dışı bir çocuğu bulunduğu da ortaya çıkmıştı. 




</TEXT>
</DOC>
