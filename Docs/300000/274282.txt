<DOC>
<DOCNO> 274282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko40.html </URL>
<DATE> 2004/09/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Hükümetle memurlar arasındaki ipler geriliyor 
</HEADLINE>
<TEXT>

     Memur sendikaları ile hükümet arasındaki toplu görüşmeler salıya kaldı. Sendika yetkilileri hükümetin IMF nedeniyle istedikleri zammı vermeyeceğini belirtirken, hükümet de zam taleplerini 'samimiyetsiz' buldu. 
     Toplantının ardından bir açıklama yapan KESK Başkanı Sami Evren, "hükümet dersine çalışmamış" derken, raporlarla ilgili gerekli çalışmanın yapılmadığını, bu nedenle hükümet kanadından bir zam oranı teklifi gelmediğini söyledi. 
     "Hükümet kanadı önceki görüşmede bugün öngördüğü rakamları ifade edeceğini açıklamıştı." diyen Evren, şöyle devam etti 
     
     "Taleplerimizi karşılamayacaklar" 

     "Ancak sayın bakan ilgili bürokratlara hazır mısınız dediğinde, 'değiliz' dediler. Sadece bizim taleplerimizin karşılanamayacağını söylediler. 
     Bizim taleplerimiz insanca yaşam talebi. Tüm masraflar ortada. Bunlar topladığınızda bizim talebimiz zaten ortaya çıkıyor. Onlar da dillerinin ucuyla 'haklısınız' dediler." Hükümet kamu çalışanlarının talebini karşılamama konusunda ısrarlı olduğunu savunan Evren, salı günü tekrar geleceklerini ifade etti. 
     
     "Hükümet IMF'den utanıyor" 

     "Hükümet IMF'den utanıyor" diyen Evren, böyle bir hükümet istemediklerini belirtti. 
     Evren, 25 eylülde tüm kamu çalışanlarını 81 ilde yapılacak mitinglere davet ederek, çalışanların dayanışma içinde olması halinde hükümetin haklarını vermek zorunda kalacağını ifade etti. 
     
     Bakan Şahin Zam teklifi samimiyetsiz" 

     Daha sonra söz alan Devlet Bakanı M.Ali Şahin de, konfederasyonların ortalama yüzde 118, en düşük maaşa da yüzde 163 zam teklifiyle kendilerine geldiklerini söyledi. 
     Bunun gerçekleşmesi halinde bütçeye maliyetinin 72 katrilyon lira olduğuna dikkat çeken Şahin, şöyle devam etti 
     "2003 yılında 112 katrilyon vergi geliri var, borç için de 60 katrilyon lira ödememiz gerekiyor. Dediklerini kabul edersek toplanan vergilerle sadece maaşları karşılarız, borcun da bir kısmını öderiz. Bunun yanında bir kuruş yatırım yapamayız." Getirilen zam teklifini 'samimiyetten uzak' olarak niteleyen Şahin, bu teklifi kabul etmenin mümkün olmadığını söyledi. 
     
     "Taleplerini gözden geçirip gelsinler" 

     Konuşmasında sendika başkanlarını politika yapmakla eleştiren Şahin, sendika başkanlarına politikaya girmelerini tavsiye etti. 
     "Herkes sorumlu davranmaya mecburdur, herkese her istediğini veremeyiz." diyen Şahin, sendikaların taleplerini revize etmelerini ve bütçeyi göz önünde tutup yeni önerilerle gelmelerini umduğunu belirtti. 
     
</TEXT>
</DOC>
