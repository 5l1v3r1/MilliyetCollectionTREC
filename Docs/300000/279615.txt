<DOC>
<DOCNO> 279615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/siyaset/siy05.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İmza kampanyası Almanya'yı gerdi 
</HEADLINE>
<TEXT>


FRANKFURT Milliyet 


Almanya'da ana muhalefetteki birlik partileri CDU CSU tarafından Türkiye'nin AB üyeliğine karşı başlatılmak istenen imza kampanyasına tepki gösteren Dışişleri Bakanı Joschka Fischer, "Bu girişim aşırı sağcıların işine yarar" dedi. Fischer, CDU CSU'nun tutumlarını sorumsuzca bulduğunu, parti içi sorunlarından dolayı, dış politikada büyük bir imaj kaybını göze aldıklarını söyledi. 
SPD'li Sigmar Gabriel ise CDU CSU'yu suni bir tartışma başlatmakla eleştirdi. İmza kampanyasına, CDU içinden de tepki geldi. CDU'nun Federal Meclis Dış İlişkiler Komisyonu Başkanı Volker Rühe, "Umarım CDU yönetimi, bu planlardan bir an önce uzaklaşır" derken, CDU'lu Elmar Brok da, "Bu kampanya mide bulandırıcı" açıklaması yaptı. 

Savaş ilanı 

Almanya Türk Toplumu Başkanı Prof. Dr. Hakkı Keskin, imza kampanyasının Türkiye'ye ve Almanya'da yaşayan Türklere savaş ilanı olduğunu söyledi. Türk - Alman Sanayi ve Ticaret Odası Başkanı Kemal Şahin, imza kampanyasının, iç barışı tehlikeye düşüreceğini vurguladı. Büyükelçi Mehmet Ali İrtemçelik de barışa zarar vereceğini ifade etti. CDU'lu Bülent Arslan, SPD'li Lale Akgün, Yeşiller'den Özcan Mutlu, PDS'li Evrim Helin Baba da kampanyayı eleştirdi. 


</TEXT>
</DOC>
