<DOC>
<DOCNO> 278473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur22.html </URL>
<DATE> 2004/10/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Mutluluk fotoğrafı çektirirken... 
</HEADLINE>
<TEXT>

     
     Mehmet EZER- Ferhat DERVİŞOĞLU REYHANLI Hatay , DHA 

     

HATAY'ın Reyhanlı İlçesi'nde bir fotoğrafçıda akrabalarıyla birlikte fotoğraf çektiren gelin 20 yaşındaki Fatma Arslan ile damat 25 yaşındaki Ahmet Burç, gelini daha önce istediği öne sürülen Murat Biçer'in pompalı saldırısı sonucu hastanelik oldu. 
     Dün akşam evlenip dünya evine girecek olmanın mutluluğunu yaşayan Fatma Arslan ile Ahmet Burç, hazırlıkları yaptıktan sonra bu mutlu günlerini ölümsüzleştirmek için Foto Sevindik'e geldi. Burada akrabaları Mustafa Arslan, Ahmet Arslan, Felin Arslan ve Mine Arslan ile mutluluklarının pozlarını veren çiftin bulunduğu stüdyonun önüne gelen ve Fatma Arslan'ı daha önce ailesinden istetip olumsuz yanıt alan Murat Biçer, pompalı tüfek ile içeri girdi. Burada çifte ve akrabalarına ateş eden Biçer daha sonra kaçtı. Saldırıda yaralanan gelin Arslan, damat Burç ve akrabaları kaldırıldıkları Reyhanlı Devlet Hastanesi'nde ilk müdahaleleri yapıldıktan sonra Antakya Devlet Hastanesi'ne sevk edildi. Tedavi edilen gelin olayın şokunu üzerinden atamazken damat olaya çok üzüldüğünü söyledi. Olay sonrası kapsamlı araştırma başlatan polis, Biçer'in arkadaşı Ahmet Gugu'yu gözaltına aldı. Gugu ifadesinde, "Murat, Fatma'yı seviyordu. Ailesinden istedi vermediler'' dedi. 
     

     
</TEXT>
</DOC>
