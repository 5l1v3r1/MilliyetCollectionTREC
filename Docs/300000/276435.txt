<DOC>
<DOCNO> 276435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun02.html </URL>
<DATE> 2004/10/01/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
ABD ve Irak kuvvetleri Samarra'ya girdi... 
</HEADLINE>
<TEXT>

     ABD ve Irak kuvvetlerinin dün gece Irak'ın Samarra kentine büyük bir operasyon düzenlediği ve daha sonra kentte kontrolü ele geçirdiği bildirildi. 
     Amerikan ordusundan yapılan açıklamada, kente giren birliklerin karakollar ve kamu binalarında kontrolü aldığı belirtildi. 
     Açıklamada, ''Tekrarlanan saldırılara karşılık olarak, Irak ve koalisyon kuvvetleri bu sabah, Irak hükümetine ve Samarra halkına destek olmak için Samarra'daki kamu binalarında ve polis karakollarında güvenliği sağlamıştır'' denildi. 
     Amerikan askeri açıklamasında çatışmalara dair bilgi verilmezken, yöre sakinleri Reuters ajansına bölgeyi sarsan büyük patlamalar olduğunu söylediler. 
     Görgü tanıkları, 2 saati aşan bir süre boyunca havadan ağır bombardıman düzenlendiğini, halkın evlerine sığındığını kaydetti. 
     ABD, ocak ayında yapılacak seçimlerden önce güvenliği sağlayabilmek için direnişçilerin elindeki Samarra, Felluce, Ramadi ve Bağdat'ın Sadr Semti ile Hayfa Caddesi'ni yeniden ele geçirmek istiyor. 
     
     SAMARRA'DA ÇATIŞMA 20 ÖLÜ 

     ABD ve Irak kuvvetlerinin dün gece Irak'ın Samarra kentine büyük bir operasyon düzenlemesinin ardından, isyancılarla çıkan şiddetli çatışmalarda en az 20 kişinin öldüğü bildirildi. 
     Hastane kaynakları, çatışmalarda 35 kişinin de yaralandığını belirtti. 
     
</TEXT>
</DOC>
