<DOC>
<DOCNO> 282642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/yasam/axyas01.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlı gözüyle İzmir'in 'büyüsü' 
</HEADLINE>
<TEXT>


Mara Meimaridi, Yunanistan'da 250 bin satan romanı 'İzmir Büyücüleri'nin tanıtımı için Türkiye'ye geldi... 

Yasemin Bay 

Bundan yüz yılı aşkın bir süre önce, İzmir'de Katina adında bir genç kız yaşarmış. Bu kız bir erkeği gözüne kestirir ve ne yapar eder, sonunda onu ağına düşürürmüş. 4 yakışıklı ve zenginle evlenmiş. Çünkü Katina onları 'büyü'lüyormuş güzelliğiyle değil otlarla, iksirlerle, dualar ve muskalarla..." 
Sözü edilen Katina, Literatür Kitabevi tarafından yayımlanan, Yunanlı yazar Mara Meimaridi'nin 'İzmir Büyücüleri' isimli kitabının kahramanı. 1887'lerin İzmiri'nde geçen 'İzmir Büyücüleri', Türkler, Yahudiler, Ermeniler ve Rumların zengini, yoksulu, kadını, erkeği, güzeli çirkiniyle bir arada yaşadığı mahalle kültürünün çok renkliliği içinde, kadınların kıskançlıkla, dalavereyle ve en başta büyülerle örülü mahrem dünyasını anlatıyor. Yunanistan'da 250 bin satan Meimaridi'nin ilk romanı 'İzmir Büyücüleri', Şebnem Christakopoulos tarafından Türkçeye çevrildi. 

Tanıtımı sürprizli 
Meimaridi, Yunanistan'da kitabı için ilginç bir tanıtım yapmış. Hatta fal bile bakmış. Tüyap Kitap Fuarı'nda da farklı bir tanıtım söz konusu. Yazar ilginç bir kıyafetle fuara katılacak. Stantlar arasında dolaşacak büyücü kılığındaki kişiler de kitabın tanıtımını 'sürprizler' eşliğinde yapacak. Meimaridi, ayrıca fuar kapsamında 23 Kasım'da bir panele katılacak ve kitabının 'sırları'nı anlatacak. 


</TEXT>
</DOC>
