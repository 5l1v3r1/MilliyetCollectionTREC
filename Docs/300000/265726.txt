<DOC>
<DOCNO> 265726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonsiy08.html </URL>
<DATE> 2004/08/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Çelik "Sosyal devleti hayata geçiremedik ama sosyal milletimiz var" 
</HEADLINE>
<TEXT>

     Milli Eğitim Bakanı Hüseyin Çelik, Türkiye'nin eğitim davasının sadece Milli Eğitim Bakanlığı'na bırakılamayacak kadar önemli olduğu söyledi. 
     Çubuk'un Sünlü Köyü'nde 19 Haziran'da meydana gelen hortumda zarar gören ilköğretim okulu, Türkiye Odalar ve Borsalar Birliği TOBB , Ankara Ticaret Odası ATO , gazeteci-televizyon programcısı Metin Uca ve manken Tuğba Özay'ın maddi katkılarıyla onarıldı. 
     Onarımı tamamlanan okulun bahçesinde düzenlenen törene, Milli Eğitim Bakanı Hüseyin Çelik, Ankara Vali Vekili Ramazan Urgancıoğlu, AK Parti Grup Başkanvekili Haluk İpek, Çubuk Kaymakamı Mehmet Niyazi Tanılar, Belediye Başkanı Adem Tuğluca, ATO Başkanı Sinan Aygün, Metin Uca, Tuğba Özay, eski Ankara Milletvekili Ayşe Gürocak ve vatandaşlar katıldı. 
     Çubuk Kaymakamı Tanılar, törende yaptığı konuşmada, okulun tamamen gönüllülerin bağışlarıyla onarıldığını belirterek, yenilenen okulun bahçesine oyun alanı yapıldığını ve okulda kütüphane oluşturulduğunu söyledi. İlköğretimin ilk üç sınıfına devam eden öğrencilerin okulda eğitim gördüğünü belirten Tanılar, köyün 8 derslikli bir ilköğretim okuluna ihtiyaç duyduğunu kaydetti. 
     
     ATO, KÖYE OKUL YAPACAK 
     ATO Başkanı Aygün de her şeyi devletten beklemek döneminin artık sona erdiğini ifade ederek, ATO'nun eğitime verdiği destekten bahsetti. Aygün, Çubuk Kaymakamı Tanılar'ın sözleri üzerine, Sünlü Köyü'ne, 2005-2006 eğitim-öğretim yılında hizmete girecek 8 derslikli bir ilköğretim okulu yapma sözü verdi. 
     Ankara Vali Vekili Urgancıoğlu da Aygün'e, okul sözü dolayısıyla teşekkür etti. Urgancıoğlu, Sünlü Köyü'nde yaşanan felaketin, mutlu bir sonla noktalandığını kaydederek, Ankara'nın diğer yerlerinde de bu iyilikleri görmek istediklerini dile getirdi. 
     Milli Eğitim Bakanı Çelik ise okulların tatile girmesinin ardından bir gün bile tatil yapmadıklarını, çok yoğun bir çalışma içinde bulunduklarını ifade etti. 
     Sünlü Köyü'nde yaşanan hortumun kısmi bir zarara neden olduğunu söyleyen Çelik, ''Ama bir de ülkenin son 3-4 yıl içinde maruz kaldığı başka hortumlar var. Bu hortumlar halkın 50 milyar dolarını aldı götürdü'' dedi. 
     ''Hortumcular'' olmasaydı, bugün hayırseverlere, ''gelin okul yapın, milli eğitime katkıda bulunun'' demek zorunda kalmayacaklarını kaydeden Çelik, ''Halkımıza daha çok eğitim ve sağlık imkanı, tarıma ve ulaşıma daha çok destek imkanımız olacaktı'' diye konuştu. 
     Türkiye'nin, ne yazık ki büyük bir hortum felaketi yaşadığını kaydeden Çelik, ülkenin bir daha ''maddi ve manevi hortumlara maruz kalmamasını'' diledi. 
     Milli Eğitim Bakanlığı'nın Türkiye'nin en büyük bütçeli bakanlığı olduğunu söyleyen Çelik, Türkiye'de 20 milyon öğrencinin okula gittiğine, her yıl 1 milyon 200 bin öğrencinin ilköğretime başladığına, ülkede 60 bin okul ve 600 bin öğretmen bulunduğuna dikkati çekti. 
     Çelik, ancak buna rağmen, bakanlık bütçesinin, İngiltere ve Fransa'daki eğitim bakanlıklarının bütçesinin ancak 10'da, 8'de 1'ine karşılık geldiğini söyledi. 
     Bakan Çelik, 11 Eylül 2003'te başlatılan ''Eğitime Yüzde Yüz Destek'' kampanyası çerçevesinde, şu ana kadar 6 bin derslik inşa edildiğini bildirerek, bu yılın sonuna kadar sayının 10 bine ulaşmasını ümit ettiklerini ifade etti. 
     
     ''SOSYAL DEVLETİ HENÜZ HAYATA GEÇİREMEDİK'' 
     Anayasa'da Türkiye'nin, ''demokratik, laik, sosyal bir hukuk devleti olduğunun'' belirtildiğini anımsatan Çelik, şunları kaydetti 
     ''Ama, üzülerek ifade edeyim ki, biz, sosyal devlet kavramını henüz hayata geçirebilmiş değiliz. Ama, sosyal bir millete sahibiz. Vermesini, paylaşmasını bilen, bencil olmayan, diğerinin derdi ile dertlenmesini bilen bir milletimiz var. Bu asil milletin bu tavrından dolayı, millete şükranlarımı sunuyorum.'' Yerinde çakılan bir çivinin bile kendileri için önemli olduğunu ve bu çivileri yerinde çakanların, her zaman saygın insanlar olarak anılacaklarını belirten Çelik, okulun onarımına destek verenlere teşekkür etti. 
     Bakan Çelik, ''İstiklal mücadelesi ile bize vatan olan bu güzel ülkenin, istikbal savaşının da mutlaka kazanılması gerekiyor. İstikbal savaşı, eğitimle kazanılır. Türkiye'nin eğitim davası, sadece Milli Eğitim Bakanlığı'na bırakılamayacak kadar önemli bir meseledir'' diye konuştu. 
     Konuşmaların ardından, okulun onarımına maddi destek veren TOBB Başkanı Rifat Hisarcıklıoğlu, ATO Başkanı Aygün, Metin Uca ve Tuğba Özay'a Bakan Çelik tarafından birer teşekkür belgesi Ankara Vali Vekili Urgancıoğlu ve Çubuk Kaymakamı Tanılar tarafından da birer plaket verildi. TOBB Başkanı Hisarcıklıoğlu'nun belge ve plaketini de ATO Başkanı Aygün aldı. 
     Daha sonra, Bakan Çelik, ATO Başkanı Aygün, Metin Uca ve Tuğba Özay ile birlikte okulun kapısındaki kurdeleyi kesti. Ardından, okul gezildi. 
     Tuğba Özay, gazetecilere yaptığı açıklamada onarım işine destek vermekten memnuniyet duyduğunu dile getirdi. Metin Uca ise okula katkı verme zorunluluğu hissettiğini ifade etti. 
     Öte yandan, ATO tarafından Sünlü Köyü'ndeki çocuklara bot, giyecek, defter ve çanta dağıtıldı. 
     
</TEXT>
</DOC>
