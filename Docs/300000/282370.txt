<DOC>
<DOCNO> 282370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/spor/spo02.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mourinho hayranı 
</HEADLINE>
<TEXT>


Daum ile son dönemlerde yıldızı barışmayan van Hooijdonk, Chelsea'yi çalıştıran Jose Mourinho'nun favori antrenörü olduğunu söyledi, "Sıradışı idmanları ve futbol sevgisiyle beğenimi kazanıyor" dedi 


Sakarya uyarısı 
FENERBAHÇE'NİN Hollandalı oyuncusu Pierre van Hooijdonk, yeni açtığı web sitesinde ilginç açıklamalar yaptı. Yıldız futbolcu, Şampiyonlar Ligi'nin artık geride kaldığını, hem moral bulmak, hem de liderliği korumak için Sakaryaspor'u mutlaka yenmeleri gerektiğini söyledi. Hooijdonk, "Rakibimizin ligdeki konumuna bakıp maçın kolay geçeceğini düşünmek hata olur. Çok dikkatli davranmalıyız. En ufak motivasyon eksikliği bize ağır fatura çıkarabilir" ifadelerini kullandı. 

'Ligde iyi oynuyoruz' 
TÜRKİYE Ligi'nde iyi futbol oynadıklarını belirten yıldız oyuncu, "Buna rağmen h l taraftarı memnun ettiğimizi düşünmüyorum. Bu nedenle kendimizi geliştirmeliyiz" dedi. Hooijdonk, şu anda favori teknik direktörünün, bu sezon İngiltere'nin Chelsea takımını çalıştıran Jose Mourinho olduğunu belirtti. Hollandalı golcü, "Kendisiyle üç ay beraber çalıştım. Futbola olan sevgisi, işe olan saygısı ve sıradışı çalışmalarıyla gerçekten benim beğenimi kazandı" yorumunu yaptı. 

Bulak da eleştirdi 

DENİZLİSPOR Teknik Direktörü Giray Bulak da Alex'i eleştirenler kervanına katıldı. Bulak, Brezilyalı oyuncunun pompalandığını söyledi, "15-20 milyon dolar ödenen bir oyuncu 80. dakikadan sonra oyuna ağırlığını koyacakmış. Koşmayan futbolcu 80. dakikada nasıl maça ağırlığını koyar ben anlamadım. Böyle davranmakla Sergen'e, Tümer'e, Gökdeniz'e, Timuçin'e, Altan'a haksızlık ediliyor" dedi. 

Daum'a güvenoyu 

YÖNETİM, Şampiyonlar Ligi'nde yaşanan hayal kırıklığına rağmen Teknik Direktör Daum'un arkasında durma kararı aldı. Alman çalıştırıcının kalan maçlarda daha başarılı olacağına inanan Fenerbahçeli yöneticiler, şimdilik hocalarına koşulsuz destek verecekler. Yönetimin ligde lider durumda bulunan takımı olumsuz yönde etkilememek için bu yolu çizdiği, ancak devre arasında Daum ile her konunun masaya yatıralacağı ve radikal kararların çıkabileceği öğrenildi. 

İdman arası iftar 

Tek eksikle çalıştılar 
FENERBAHÇE dün yaptığı tek idmanla Sakaryaspor maçı hazırlıklarını sürdürdü. Ramazan dolayısıyla bir önceki idmanı bir saat geç başlatan Teknik Direktör Daum, dünkü çalışmayı saat 18 00'de yapınca futbolculardan Serhat, Semih ve Murat Hacıoğlu oruçlarını antrenman sırasında suyla açtı. Çalışmaya sakatlığı olan Fatih dışında tüm futbolcular katıldı. 

Servet yarıda bıraktı 
İDMANDA sakat olan Önder düz koşu yaparken, Servet ise koşu idmanından sonra sağ ayağındaki ağrıdan dolayı taktik çalışmasına katılmadı. Daum, taktik çalışmasında Serkan'ı yedeklerle oynatırken, sağ kanatta Deniz'e, sol kanatta Ümit Özat'a, Deniz'in önünde ise Mehmet Yozgatlı'ya yer verdi. Alman hoca Servet'in yerinde de Selçuk'u denedi. 


</TEXT>
</DOC>
