<DOC>
<DOCNO> 279393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun49.html </URL>
<DATE> 2004/10/12/ </DATE>
<TIME> 22.57 </TIME>
<AUTHOR>  </AUTHOR>
<HEADLINE>
Gazze'de şiddetli patlama... 
</HEADLINE>
<TEXT>

     Gazze'de, Filistin Güvenlik Şefi Musa Arafat'ın konvoyunun yakınında, şiddetli bir patlama olduğu bildirildi. 
     Görgü tanıkları, Musa Arafat'ın içinde bulunduğu konvoyun, Gazze'deki karargahtan ayrıldığı sırada, bölgede şiddetli bir patlama olduğunu söyledi. 
     Patlamada ölen ya da yaralanan olup olmadığı henüz bilinmiyor. 
     
     BOMBA YÜKLÜ ARAÇ, MUSA ARAFAT'IN KONVOYUNUN YAKININDA HAVAYA UÇTU 

     Gazze'de, Filistin Güvenlik Şefi Musa Arafat'ın içinde bulunduğu konvoyun yakınında, bomba yüklü bir aracın patladığı bildirildi. 
     Görgü tanıkları, Musa Arafat'ı taşıyan konvoyun güvenlik karargahından ayrıldığı sırada, binanın yanında duran, bubi tuzağı kurulmuş aracın havaya uçtuğunu söyledi. 
     Filistin güvenlik kaynakları, Musa Arafat'ın ve yanındaki güvenlik görevlilerinin patlamadan yara almadan kurtulduğunu kaydetti. Arafat'ın konvoyunun, patlamadan sonra hızlanarak olay yerinden ayrıldığı belirtildi. 
     Hastane yetkilileri, patlama sırasında bölgede bulunan bir kişinin yaralandığını kaydetti. 
     İsrail askeri kaynakları, İsrail ordusunun, Gazze'deki patlamayla ilgisi olmadığını açıkladı. 
     Filistin Devlet Başkanı Yaser Arafat'ın, yeğeni Musa Arafat'ı, temmuz ayında Filistin güvenlik şefi olarak atamasının ardından, Gazze Şeridi'nde protesto eylemleri düzenlenmiş ve birçok şiddet olayı meydana gelmişti. 
     
</TEXT>
</DOC>
