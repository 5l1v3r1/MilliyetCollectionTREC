<DOC>
<DOCNO> 267128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sondun24.html </URL>
<DATE> 2004/08/28/ </DATE>
<TIME> 20.48 </TIME>
<AUTHOR>  </AUTHOR>
<HEADLINE>
Felluce bombardımanında 14 yaralı... 
</HEADLINE>
<TEXT>

     Amerikan tank ve savaş uçaklarının Irak'ın Felluce kentinde bazı hedeflere düzenlediği saldırıda, ilk belirlemelere göre 14 kişi yaralandı. 
     Felluce Hastanesi'nden Doktor Al Hamis, yaralanan 14 kişiden 8'inin çocuk olduğunu söyledi. 
     Görgü tanıkları, kentin doğusundaki El Askari mahallesini hedef alan saldırılarda 4 evin yıkıldığını açıklamıştı. Tanıklar, hava saldırısının yerel saatle 19.00 civarında başladığını ve taraflar arasında çatışmanın birkaç saat sürdüğünü belirtmişti. 
     Irak'taki Amerikan Deniz Kuvvetleri'nden Yarbay Thomas Johnson, açıklamasında, Felluce yakınlarına konuşlanan Amerikan güçlerine saldırı düzenlendiğini söyledi. 
     Amerikan deniz piyadelerinin tank ve top ateşiyle karşılık verdiğini belirten Johnson, Amerikan saldırısı nedeniyle kentte bir yangın çıktığını, vurulan yerin önemli bir silah deposu olduğunu ifade etti. 
     Öte yandan, bugün Bakuba'da düzenlenen bir saldırıda 5 Iraklı polis öldü. Irak polisinden Salman Sadun, kimliği belirlenemeyen kişilerin açtığı ateş sonucu 5 polisin öldüğünü, 2 polisin de yaralandığını söyledi. 
     
</TEXT>
</DOC>
