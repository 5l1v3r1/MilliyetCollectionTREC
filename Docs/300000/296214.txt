<DOC>
<DOCNO> 296214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko02.html </URL>
<DATE> 2004/12/09/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Ali Babacan şirketleri uyardı... 
</HEADLINE>
<TEXT>

     Devlet Bakanı Ali Babacan, yolsuzluklara asla göz yummayacaklarını belirterek, ''Yolsuzlukların hesabı soruldu, bundan sonra da sorulacak. Onlar kendilerini iyi biliyorlar, tir tir titriyorlar, sırasıyla tek tek hesapları sorulacak'' dedi. 
     Babacan, Ak Parti Ankara İl Başkanlığı Siyaset Akademisi tarafından düzenlenen ''Türkiye AB İlişkileri'' konulu eğitim seminerinde yaptığı konuşmada, Türkiye'nin tek kuruşu dahi heba etmediklerini söyledi. 
     Halk Bankası'nın geçmişte halkın bankası olmaktan çıktığını ifade eden Babacan, şunları kaydetti 
     ''Halk Bankası 3-5 firmaya toplu, batık kredi veren bir banka olmuştu. 2 yıl önce esnafa verdiği kredi 100 trilyon lira idi, şimdi esnafa verdiği kredi 1.5 katrilyon liraya ulaştı. Katrilyonlarca lira ne olmuş, oluk oluk 3-5 büyük firmaya kaptırılmış ve geri tahsil edilememiş. Batak olduğu göz göre göre kredi verilmiş.'' Dürüst çalıştıklarını, yolsuzluğa pirim vermediklerini anlatan Babacan, Türkiye'nin kıt kaynaklarını yerinde harcadıklarını ve başarı sağladıklarını vurgularken, ''Kaynak yok mu Var. Kaynağı 3-5 kişiye mi yedireceksin yoksa milyonlarca vatandaşın refahı için mi kullanacaksın. Biz siyasi tercihimizi halkımızdan, dar gelirliden, yoksuldan yana kullandık'' diye konuştu. 
     Babacan, okullarda, ücretsiz kitap dağıtımı ve kömür dağıtımı gibi sosyal projelere de değindi. 
     
     ''HER GÜN 3 TIR DOLUSU MADENİ PARA'' 
     Devlet Bakanı Babacan, paradan 6 sıfır atılması uygulamasına da değinirken, şunları söyledi 
     ''Her gün 3 TIR dolusu madeni para Türkiye'nin en ücra köşelerine kadar gönderiliyor. Artık kuruşun hesabını yapacağız. paranız yere düştüğü zaman bozuk para demeyecek, alacaksınız. Euro ve dolar değerli olduğu için cüzdanlarda özenle saklanırdı, artık Yeni Türk Lirası'nda aynı özen gösterilecek.'' Euronun ve dolar kuruna karışmayacaklarını yineleyen Babacan, ''Euroya dolara karışmayacağız, elin parasına taahhütte bulunmayacağız. Onun kendi piyasası vardır, kendi değerini kendi bulur. Biz neyi taahhüt ediyoruz. Türk Lirası'nı enflasyona uğratmamayı taahhüt ediyoruz hedefliyoruz'' dedi. 
     
     ÇİFTÇİLER BORÇLARININ İLK TAKSİTLERİNİ ÖDEDİ 
     Babacan, 900 bin çitçinin yüzde 90'ının borçlarını yeniden yapılandırdığını hatırlatarak, bu çiftçilerin yüzde 90'ının da borçlarının ilk taksitlerini ödediklerini bildirdi. Babacan, ''İnsanımız dürüsttür, yeter ki adil uygulamalar olsun'' diye konuştu. 
     Popülizme asla pirim vermediklerini vurgulayan Babacan, Mart ayında yapılan yerel seçimlerde, seçim ekonomisi uygulamadıklarına dikkati çekerek, ''Aksi taktirde hedefler tutmayacaktı'' dedi. 
     
     AB İLE İLİŞKİLER 
     Devlet Bakanı Babacan, 17 Aralık'tan önce Katılım Öncesi Ekonomik Programlarını açıkladıklarını hatırlatarak, şunları kaydetti 
     ''17 Aralık'ta ne karar çıkarsa çıksın, 'yapacaklarımız budur, ekonomik olarak yapacaklarımız budur' dedik, bunu ilan ettik. Öyle AB'ye sırtını daya, oradan gelecek fonlara dayan gibi bir yapıyı asla kabul etmedik. Henüz IMF ile görüşmelerimizi sürdürüyoruz. Görüşmeler daha neticelenmeden biz programımızı açıkladık. Dünya aleme ilan ettik ki biz bu programı uygulayacağız. Detaylarda programda yazıyor. Bizimle anlaşmak isteyen bu programa uyacak. Bu programa uyduğu sürece uluslararası kuruluşlarla çalışacağız. Ama bizim programımıza uyum sağlanacak.'' Türkiye'nin AB'ye tam üyelik sürecinde geçmişte yaşananlara da değinen Babacan, şöyle devam etti 
     ''Neden öteki hükümetler 10 yıllarca AB, AB demiş de olmamış. Nedeni çok açık samimiyet yok. Geçmişte statükodan nemalananlar olmuş. Para olarak, güç olarak... Aman Türkiye kapalı kalsın, aman demokratik sistem... Türkiye'nin kendine göre özellikleri var. İnsan hakları ve özgürlükler lafta kalmış. AB ülkeleri bizim samimiyetimizi gördüler.'' Başbakan Recep Tayyip Erdoğan ve Dışişleri Bakanı Abdullah Gül'ün AB süreci için yoğun bir çaba harcadıklarını da vurgulayan Babacan, ''AB'nin hangi ülkesine giderseniz gidin Başbakanımızın görüntüsü hafızalarında. Geçmişte Türkiye krizleriyle gündeme geliyordu'' diye konuştu. 
     Daha önce Kopenhag kriterlerinin yoğun olarak gündemde olduğunu hatırlatan Babacan, ''Bundan sonra Maastrich kriterlerini konuşacağız'' dedi. 
     Devlet Bakanı Ali Babacan, Türkiye'nin genç nüfusuyla AB'ye çok şey katacağını da sözlerine ekledi. 
     
</TEXT>
</DOC>
