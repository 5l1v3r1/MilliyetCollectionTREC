<DOC>
<DOCNO> 299692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/ekonomi/eko03.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'yle 'büyük ortak' anlaşması 
</HEADLINE>
<TEXT>


ABD'nin yaptırım uyguladığı Şam'la serbest ticaret anlaşması imzalayacak olan Türkiye, bu ülkenin dış ticaretinden en büyük payı almayı hedefliyor 

ABDULLAH KARAKUŞ, UTKU ÇAKIRÖZER Ankara 

Başbakan Tayyip Erdoğan, AB liderlerinin Türkiye'yle tam üyelik müzakerelerini başlatma kararının ardından ilk gezisini bugün Suriye'ye yaparak, ABD'nin yaptırım uyguladığı Şam yönetimiyle serbest ticaret anlaşması imzalayacak. 
Erdoğan, ABD Başkanı George W. Bush'un, Irak'taki terörist gruplara verdiği desteğin sürdüğü iddiasıyla Suriye'ye ekonomik ve siyasi baskının artırılması gerektiği yönündeki açıklamasından 48 saat sonra 200 işadamıyla Şam'a çıkarma yapacak. Erdoğan, Suriye Başbakanı Naci Otri ile iki ülke gümrük duvarlarını kaldırmayı hedefleyen serbest ticaret anlaşmasını imzalayacak. Suriye'nin Araplar dışında üçüncü bir ülkeyle imzalayacağı ilk serbest ticaret anlaşması, bu ülkenin 8 milyar dolarlık dış ticaretinde 800 milyon dolarlık ağırlıkla dördüncü sırada yer alan Türkiye'yi, 'birinci ortak' yapmayı hedefliyor. Karşılıklı ticarette gümrük vergilerinin indirilmesini ve kademeli olarak azaltılarak sıfırlanmasını öngören anlaşma Türk ihracatçılarına petrol ürünleri, demir çelik ürünleri ve bazı tekstil ürünlerinde öncelikle yüzde 15, daha sonra da yüzde 25 oranında vergi indirimi sağlayacak. 

Ailece iade - i ziyaret Erdoğan, Türkiye'ye eşi Esma Esad ve iki çocuğuyla gelen Suriye Devlet Başkanı Başar Esad'a ailesiyle iade - i ziyarette bulunuyor. Erdoğan, iki günlük Suriye gezisine eşi Emine Erdoğan ve küçük kızı Sümeyye Erdoğan'ı da götürüyor. Esma Esad'ın Emine Erdoğan'a özel program hazırladığı belirtildi. Esma Esad'a Türkiye gezisinde refakat eden Devlet Bakanı Kürşad Tüzmen'in eşi Perihan Tüzmen de geziye katılacak. 


</TEXT>
</DOC>
