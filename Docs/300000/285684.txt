<DOC>
<DOCNO> 285684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun30.html </URL>
<DATE> 2004/11/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
ABD seçimlerinde hangi yıldız kimi destekledi 
</HEADLINE>
<TEXT>

     BBC 

ABD'de seçimler yollara sadece adayları düşürmedi müzik ve sinema dünyasının önde gelen isimleri de kah onlarla beraber, kah kendi ekipleriyle seçmenlerin karşısına çıkarak oy istedi. 
     Gözlemciler, Demokrat aday John Kerry'yi destekleyen sanatçıların genelde daha aktif davranıp ön plana çıktığını, Bush'un destekçilerininse para bağışı yapıp gölgede kalmayı tercih ettiğini söylüyor. 
     Kerry kampında akla ilk gelen isimler, 36 kenti kapsayan 11 günlük bir konser turnesine çıkan bir grup rock şarkıcısı. 
     Bruce Springsteen, Pearl Jam, REM ve Dixie Chicks'in katıldığı "Değişim İçin Oy Verin" turundaki her konserde Kerry için oy istendi. 
     Springsteen ayrıca perşembe günü John Kerry'nin seçimin sonucu belirleyebilecek eyaletlerden Ohio'da yaptığı mitinge de katıldı. 
     Burada 80 bin kişilik bir topluluğa No Surrender Teslim Olma şarkısını çalan Springsteen, daha önce hiçbir başkan adayının kampanyasına destek vermemişti. 
     
     'İhanet' 

     John Kerry'ye Las Vegas'taki mitinginde bir başka rock şarkıcısı, Sheryl Crow eşlik etti. 
     Şarkıcı Jon Bon Jovi ve aktör Ben Affleck de Kerry'nin yanında yer alan isimlerden. 
     Emektar rockçuların kampanyalardaki aktifliği, bazı meslektaşlarının şimşeklerini üzerine çekti. 
     Alice Cooper, siyasilere destek veren rockçuların "rock'a ihanet etmiş sayılacağını" söyledi. 
     Cooper'a göre "Rock'n'roll siyasetin antitezidir. Siyasetle yatağa asla girmemeli." Başkan Bush'un ünlü destekçileri genelde uluslararası kamuoyundan çok Amerika'da tanınan isimler. 
     Örneğin komedyen Dennis Miller, Irak savaşı dahil Bush'un tüm politikalarını desteklediğini açıklarken, polisiye dizisi Law and Order'ın popüler oyuncularından Fred Thompson, Bush yanlısı bir reklam filminde rol aldı. 
     Dünyada biraz daha fazla tanınan bir isimse, komedi dizisi Cheers'dan Frasier'a transfer olan ve müzmin bekar bir psikiyatristi canlandıran Kelsey Grammer. 
     Grammer da George Bush'un hayranlarından biri olduğunu açıkladı. 
     
     'I'll be back' 

     Cumhuriyetçi kampın ağır topu ise, aktörlükten siyasete geçen California valisi Arnold Schwarzenegger oldu. 
     Schwarzenegger aslında Bush'un kampanyasına son ana kadar katılmadı. 
     Ama katıldığında o da tıpkı Springsteen gibi, bu seçiminlerin kilit eyaleti Ohio'da platforma çıktı. 
     Schwarzenegger, 1970 yılında bu eyalette düzenlenen Dünya Erkek Güzeli yarışmasını kazanmıştı. 
     Terminatör filmlerindeki unutulmaz repliği "I'll Be Back Geri döneceğim"i buradaki mitingde kullanmayı ihmal etmeyen Schwarzenegger şöyle konuştu 
     "2 Kasım seçimlerinde gücünüzü gösterirseniz, Başkan Bush'un geri döneceğine inanıyorum." Schwarzenegger aynı repliği eylüldeki Cumhuriyetçi Parti kurultayında da kullanmış ve şöyle konuşmuştu 
     "Bayanlar baylar, Amerika geri döndü. Vatanımıza yapılan saldırıyı, ekonomimize yapılan saldırıyı, yaşam tarzımıza yapılan saldırıyı püskürttük. 
     Bush'un sebatı, karakteri ve liderliği sayesinde, geri döndük." Seçim öncesi yollara düşen bir diğer yıldız, rap şarkıcısı P Diddy ise herhangi bir adaya destek vermedi. 
     Konser turnesine "Oy ver ya da öl " tişörtleriyle çıkan P Diddy Sean Combs , gençlerle azınlık gruplarını sandık başına çağırdı. 
     Hip hop şarkıcısının turnesine oyuncu Leonardo di Caprio ile R B şarkıcısı Mary J Blige da katıldı. 
     Combs, hedef kitlesi olan 18-30 yaşları arasındaki 42 milyon Amerikalı'yla siyah seçmenlerin, başkanlık yarışının kaderini değiştirebileceğine inanıyor. 
     
     Eminem'den klip 

     Bir başka rap şarkıcısı, Eminem ise seçimlerde saf tutmaktan ve bunu bir video klibiyle dünyaya ilan etmekten kaçınmadı. 
     Eminem, yeni albümünde yer alacak Mosh şarkısında Irak'tan dönen, ama eve vardığında geri gitmesi söylenen bir askeri anlatıyor. 
     Şarkının internette yayımlanan klibinde Başkan Bush'a doğrudan seslenen Eminem "Başkana bir Kalaşnikof verin, gitsin kendi savaşını kendisi yapsın," diyor. 
     Amerikalı rapçi seçmenlere de sesleniyor ve "Belki de Tanrı bize bu canavarı bizim yarattığımızı, bu korkağa bizim güç verdiğimizi anlatıyor," diyor. 
     "Petrol savaşlarına hayır, bizim bu ülkede verecek kavgalarımız var." Klibin sonunda Eminem hayranlarından oluşan bir ordunun başında, seçim sandıklarına doğru ilerlerken görülüyor. 
     
</TEXT>
</DOC>
