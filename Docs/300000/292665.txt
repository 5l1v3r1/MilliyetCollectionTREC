<DOC>
<DOCNO> 292665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sontur07.html </URL>
<DATE> 2004/11/27/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Yengesiyle evlenebilmek için ağabeyini öldürdü .. 
</HEADLINE>
<TEXT>

     
     Mikail PELİT MALATYA, DHA 

     

MALATYA'nın Darende ilçesi Karaoğuz Köyü'nde Ramazan Bayramı'nın 2'nci günü öldürülen 31 yaşındaki Halil Kalkan'ın katil zanlılarının eşi 28 yaşındaki Ayşe Kalkan ile 24 yaşındaki kardeşi Sinan Kalkan oldukları ortaya çıktı. Zanlılardan Sinan Kalkan, yengesiyle evlenebilmek için ağabeyini öldürdüğünü söyledi. Ayşe Kalkan da, "Bana ağabeyimi öldürüp seninle evleneceğim' diyordu. Ben de buna cesaret edemeyeceğini sanıyordum'' diye ifade verdi. 
     Ramazan Bayramı'nın ikinci günü olan 15 Kasım tarihinde Karaoğuz Köyü'nde meydana gelen olay şöyle gelişti Yaz aylarında köyde çiftçilik yapan, kış aylarında ise İstanbul'da bir firmada çalışan Halil Kalkan, bu yılda geleneği bozmadı. 
     İstanbul'da çalıştığı firmadan bayram izni alan Halil Kalkan, hem 3 yıllık eşini görmek hem de yakınlarıyla bayramlaşmak için köye geldiğinde, ağabeyini ortadan kaldırmak isteyen Sinan Kalkan, aşığı yengesi Ayşe Kalkan'la plan yaptı. 
     Gece tuvalete kalkma bahanesiyle eşiyle birlikte uyuduğu yataktan kalkan Ayşe Kalkan, kapıyı açıp, kayınbiraderi Sinan Kalkan'ı içeri aldı. Başına siyah poşet geçiren Sinan Kalkan, yatağında uyuyan ağabeyi Halil Kalkan'ı iple boğup, ardından bıçaklayarak öldürdü. 
     Olaydan 2 saat sonra, kapı komşuları olan kayınpederinin evine giden Ayşe Kalkan, maskeli 2 kişinin gelerek saldırdıkları eşi Halil Kalkan'ı öldürdüklerini söyledi. Eşinin öldürülüşüne dayanamayıp bayıldığını ve 1.5 saat sonra kendine geldiğini anlatan Ayşe Kalkan inandırıcı bulunmadı. 
     Halil Kalkan'ın kardeşi Sinan Kalkan da olmak üzere yakınları dahil birçok kişi sorgulandı ancak bir sonuç çıkmadı. Olayın peşini bırakmayan jandarma, dün Ayşe Kalkan ile Sinan Kalkan'ı tekrar sorguya aldı. Çarpraz sorguda çözülen Ayşe Kalkan, eşni, kayınbiraderi Sinan Kalkan'ın öldürdüğünü açıkladı. 
     Bunun üzerine Sinan Kalkan da, ağabeyini öldürdüğünü itiraf etmek zorunda kaldı. Sinan Kalkan verdiği ifadede, "Yengeme aşıktım. Onunla evlenmek istiyordum ama ağabeyimle evliydi. Onu ortadan kaldırmalıydım. Durumu yengeme anlattım. O da kabul etti, çünkü beni seviyordu'' dedi. 
     Ayşe Kalkan ise, "Bana, ağabeyisini öldürüp benimle evleneceğini söylüyordu, ben buna inanmıyordum ama sonunda yaptı'' dedi. Halil Kalkan'ın vücudundaki 32 bıçak darbesi sorulunca Sinan Kalkan, "Ben sadece iki kez bıçakladım. Diğerlerini yengem yapmış olabilir'' dedi. Ayşe Kalkan ise bıçağı kullanmadığını önesürdü. 
     Gözaltındaki zanlılar hakkında cinayet suçundan işlem yapılarak adliyeye sevk edildi. Nöbetçi mahkemeye çıkarılan zanlılar tutuklanarak cezaevine gönderildi. 

     
</TEXT>
</DOC>
