<DOC>
<DOCNO> 266674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur40.html </URL>
<DATE> 2004/08/26/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Hayvan hırsızları jandarmayla çatıştı .. 
</HEADLINE>
<TEXT>

     İzmir'in Güzelbahçe İlçesi'nde, büyükbaş hayvan çalan hırsızlar, peşlerine düşen jandarmalarla silahlı çatışmaya girdi. Zanlılardan biri yaralı yakalandı, 2'si kaçmayı başardı. 
     Alınan bilgiye göre, Çamlıköy'de Abdullah Su'ya ait ahırdan çaldıkları 3 adet büyükbaş havyanı İzmir-Çeşme Otoyolu'na kadar getiren hırsızlar, burada, otoyola girişi engelleyen telleri keserek hayvanları 35 HAD 86 plakalı minibüse yüklemek istedi. 
     Devriye görevi yapan jandarma ekibi, hırsızları fark edince ''dur'' ihtarında bulundu. Hırsızlar minibüsle kaçmaya başlarken, jandarma da peşlerine takıldı. 
     Yaklaşık 5 kilometre devam eden kovalamacanın ardından, minibüste bulunanlar, jandarmaya tabancayla ateş açtı. 
     Çıkan çatışmada, minibüsü kullandığı belirlenen Ali A. 22 boynundan vuruldu. 
     Kimlikleri henüz belirlenemeyen diğer iki zanlı ise minibüsü ve hayvanları, bırakarak kaçtı. 
     Dokuz Eylül Üniversitesi Hastanesi'ne kaldırılarak, tedavi altına alınan Ali A'nın sağlık durumunun ciddiyetini koruduğu bildirildi. 
     Kaçan diğer zanlıların yakalanması için çalışmaların sürdüğü, hayvanların sahibine teslim edildiği kaydedildi. 
     
</TEXT>
</DOC>
