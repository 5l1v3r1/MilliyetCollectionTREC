<DOC>
<DOCNO> 265297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonspo19.html </URL>
<DATE> 2004/08/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İstanbulspor-Fenerbahçe maçı öncesi olay 
</HEADLINE>
<TEXT>

     Birinci Süper Futbol Ligi'nde İstanbulspor ile Fenerbahçe arasında yapılan maç öncesi sarı-lacivertli taraftarlar arasında çıkan kavgada silahlar patladı, bir taraftar bıçakla ayağından yaralandı. 
     Güngören Mimar Yahya Baş Stadı'ndaki karşılaşma öncesi protokol tribünü girişinin bulunduğu bölümün karşısındaki ara sokaklarda Fenerbahçeli taraftarlar arasında, maçın başlamasına 45 dakika kala silahlı ve bıçaklı kavga çıktı. 
     Silah seslerini duyan basın mensupları ara sokaklara girerken, kızgın taraftarlar çekim yapılmasını istemeyerek, gazetecilere saldırdı. 
     Kavganın ardından olay yerine gelen güvenlik güçleri, olay yerini güvenlik şeridiyle kapayıp, incelemelerde bulundu. 
     Olay yerinde 15 tane boş kovan bulundu. Yaralı taraftarın, Bakırköy Devlet Hastanesi'ne kaldırıldığı öğrenildi. 
     Polisler, Fenerbahçeli taraftarları güçlükle engellerken, bölgeye takviye ekipler geldi ve taraftarlar tek tek stada alındı. 
     
</TEXT>
</DOC>
