<DOC>
<DOCNO> 256842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonsiy22.html </URL>
<DATE> 2004/07/20/ </DATE>
<TIME> 20.56 </TIME>
<AUTHOR>  </AUTHOR>
<HEADLINE>
Erdoğan "Biz tam üyelik için değil, müzakere için tarih bekliyoruz" 
</HEADLINE>
<TEXT>

     Başbakan Recep Tayyip Erdoğan, Türkiye'nin Avrupa Birliği'ne AB tam üyelik için değil, müzakere için tarih beklediğini söyledi. 
     Alınan bilgiye göre, Başbakan Erdoğan, Fransa Meclisi Dış İlişkiler Komisyonu üyeleriyle yaptığı görüşmede, Aralık ayında yapılacak zirvede Türkiye için destek istedi. 
     Komisyon üyelerine Türkiye-Fransız ilişkilerinin tarihsel gelişimini anlatan Erdoğan'ın Türkler ile Fransızların Osmanlılardan bu yana yakın ilişkiler içinde olduğunu bildirdi. 
     Görüşmede, Türkiye'nin Avrupa'ya yöneliminin AB'den önce başlayan bir hareket olduğunu kaydeden Erdoğan'ın, ''Biz tam üyelik için değil, müzakere için tarih bekliyoruz. Şu anda verilecek olan müzakere tarihidir. Tam üye ülkelerin bile yerine getiremediği unsurlar var. Varsa eksikliklerimiz, müzakere sürecinde tamamlarız. Müzakere süreci de bunun içindir'' diye konuştuğu öğrenildi. 
     Türkiye'nin ve KKTC'nin AB'nin beklentileri doğrultusunda Kıbrıs konusunda çok ileri adımlar attığını kaydeden Erdoğan'ın, ''Ama Güney Kıbrıs AB ile uyumlu davranmadığı halde birliğe alınan taraf oldu. Bu AB'nin genel ilkeleriyle de ters. AB sınır sorunu yaşayan ülkeleri üye almıyor ama Güney Kıbrıs Rum Kesimi alındı'' dediği bildirildi. 
     Başbakan Erdoğan'ın görüşmede, Irak ile ilgili Türkiye'nin tezlerini de anlattığı ifade edildi. 
     Erdoğan'ın Irak'ın toprak bütünlüğünün korunması, kaynakların eşit kullanımı ve hiçbir etnik grubun diğerine üstünlük sağlamaması konusundaki tavrının devam ettiğini söylediği kaydedildi. 
     Başbakan Erdoğan'ın, görüşmede komisyon üyelerinin sorularını da yanıtladığı öğrenildi. 
     Alınan bilgiye göre, ''Türkiye, Ermeni meselesini nasıl değerlendiriyor '' şeklindeki bir soruya Erdoğan şu yanıtı verdi 
     ''Bu konu tarihçilerin çözeceği, tarihçilerin ilgi alanına giren bir konudur. Siyasetçi olarak görevimiz geçmişin yaralarını kaşımak değil, geleceği inşa etmektir. Burada söylemek zorundayım Ermeni diasporası, sürekli sözde 'Ermeni Soykırımı'nı' gündemde tutarak yanlış yapıyor. Bu Ermenistan'ın yararına değil. Bu kampanyalar sürdüğü sürece iki ülke ilişkilerinin geliştirilmesi zor. Kampanyalar biterse sınır kapıları açılacaktır. Bu kampanya yüzünden Ermenistan da zor durumda'' ''ABD, Türkiye'nin AB üyeliği için niçin bastırıyor '' sorusuna da Erdoğan'ın ''ABD, sonuçta düşüncesini söylüyor. Onun da AB içinde oy hakkı yok, bizim de. ABD'den destek konusunda bir talebimiz yok'' yanıtını verdiği öğrenildi. 
     Başbakan Erdoğan'ın, ''Hangi nedenlerle kendinizi Avrupalı hissediyorsunuz '' sorusuna da ''Burada hissetme sözcüğü yanlış biz zaten Avrupalıyız, 4 milyon Türk zaten Avrupa'da yaşıyor. Benzer yaklaşım demir perde ülkeleri için yapılmadı, onlar üyeliğe alındı'' dediği belirtildi. 
     Erdoğan'ın ''Irak Kürdistanı'na özerklik verilmesi konusunda ne düşünüyorsunuz '' sorusuna ise ''Biz Türkiye olarak, herhangi bir etnik grubun, Irak'ta diğerine üstünlük sağlamasına karşıyız. Herhangi bir etnik grubun aleyhine özerklik vermek, Irak'ta iç savaşı tetikler'' yanıtını verdiği ifade edildi. 
     Erdoğan, bir soru üzerine de AK Parti'nin ''İslamcı'' bir parti olmadığını ifade ederek, partisinin muhafazakar demokrat bir parti olduğunu söylediği bildirildi. 
     Başbakan Erdoğan'ın, ''Fransa'nın da yüzde 10'u Müslüman, halk olarak Fransızların bu nüfusun entegre edilmesini talep ettiğini biliyoruz. Türkiye de bunu istiyor. Asimilasyon farklı, entegrasyon farklı bir konu'' dediği bildirildi. 
     
</TEXT>
</DOC>
