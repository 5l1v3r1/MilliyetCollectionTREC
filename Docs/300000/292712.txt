<DOC>
<DOCNO> 292712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/dunya/axdun01.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna Parlamentosu seçimleri geçersiz ilan etti 
</HEADLINE>
<TEXT>


Parlamentonun seçimleri geçersiz ilan etmesiyle, Batı yanlısı muhalefet, Moskova yanlısı iktidar etrafındaki çemberi iyice daralttı 

CENK BAŞLAMIŞ Moskova 


Ukrayna'da gelişmeler, sokağa dökülen muhalefetin lehinde seyrediyor. ABD ve Avrupa Birliği'nin AB seçimlerin yenilenmesi için açıkça tavır koymasının ardından Ukrayna Parlamentosu da, Başbakan Viktor Yanukoviç'in kazandığı seçimleri geçersiz saydı. Böylelikle seçime hile karıştırılarak zaferinin çalındığını iddia eden muhalif lider Viktor Yuşçenko, seçimlerin 12 Aralık'ta yenilenmesi için güçlü bir pozisyon kazandı. 

Yetkisiz ama etkili 
Dün olağanüstü toplanan Rada'da parlamento , 21 Kasım'da yapılan başkanlık seçimlerinin 2. turunda ihlaller yaşandığını ve halkın görüşünün sandığa yansımadığını, dolayısıyla oylamanın geçersiz olduğunu belirten karar tasarısını 450 üyeden 323'ü onayladı. Parlamenterler, seçimlerin 12 Aralık'ta yinelenmesini önerirken, Merkez Seçim Komisyonu'na güvenmediklerini belirten bir tasarıyı da kabul etti. 
Rada'nın seçimleri iptal etme yetkisi bulunmuyor, ancak alınan kararlar siyasi açıdan büyük önem taşıyor. Oylama öncesi söz konusu kararların kabul edilmesi çağrısında bulunan Yuşçenko, böylece kozları ele geçirmiş oldu. 
ABD ve AB de, seçimlerin yenilenmesi konusunda Ukrayna muhalefetine açık destek verdi. ABD Başkanı George W. Bush, ihlal iddialarının oylamanın geçerliliği konusunda kuşku yarattığını söyledi. AB Dönem Başkanı Hollanda'nın Dışişleri Bakanı Bernard Bot, çıkmazdan kurtulabilmek için seçimlerin yinelenmesi gerektiğini bildirdi. 
Yuşçenko'nun rakibi Başbakan Viktor Yanukoviç, "Başkanlık koltuğuna kanlı olaylar yardımıyla oturmak istemediğini" söyleyerek, geri adım atacağı sinyali verdi. Yuşçenko, seçimlerin Avrupa Güvenlik ve İşbirliği Teşkilatı AGİT gözetiminde 12 Aralık'ta yinelenmesini istiyor. 


</TEXT>
</DOC>
