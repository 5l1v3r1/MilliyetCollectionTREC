<DOC>
<DOCNO> 294579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur50.html </URL>
<DATE> 2004/12/03/ </DATE>
<TIME> 18.54 </TIME>
<AUTHOR>  </AUTHOR>
<HEADLINE>
Telif hakları tartışılıyor... 
</HEADLINE>
<TEXT>

     Turistik Otelciler, İşletmeciler ve Yatırımcılar Birliği TUROB Başkanı Timur Bayındır, müzik meslek birliklerinin telif ücretleri konusunda tek çatı altında toplanmasını savundu. 
     Bayındır, yaptığı açıklamada, Türkiye Musiki Eserleri Sahipleri Meslek Birliği MESAM , Müzik Eserleri Sahipleri Grubu MSG , Bağlantılı Hak Sahibi Fonogram Yapımcıları Meslek Birliği MÜ-YAP , Müzik Yorumcuları Birliği MÜYOR-BİR ve Radyo Televizyon Yayıncıları Meslek Birliği'nin RATEM , ayrı ayrı telif hakkı istediğine işaret etti. 
     TUROB olarak telif hakları konusunda 8 yıldır çalışma yaptıklarını, telif haklarının ödenmesi için müzik meslek birlikleriyle de görüşmeleri olduğunu ifade eden Bayındır, şunları kaydetti 
     ''Telif haklarını ödemek medeni bir davranıştır. Biz otelciler, 'telif hakkı ödenmesin' demiyoruz. Ödeyelim. Ancak, müzik meslek birlikleri, kanunun gücüyle öyle fahiş fiyatlar istiyorlar ki, bunları ne otelci, ne kafeci, ne de esnaf ödeyebilir. Hepsine ayrı ayrı ödeme yapacak gücümüz yok. Müzik meslek birlikleri tek çatı altında toplanmalı. Tek bir tarife çıkarsınlar. Sonra da müzik meslek birlikleri parayı nasıl bölüşürse bölüşsün.'' Bayındır, mevcut müzik meslek birliği sayısının 5'ten 10'a, 15'e çıkmayacağının bir garantisi bulunmadığını belirterek, şöyle devam etti 
     ''Önümüzdeki günlerde ya bunlara yenileri eklenirse, onlara da mı yüksek fiyatlarda telif ödeyeceğiz. Zaten şu an umuma açık mahallerden istenen paranın da nereye gideceği belli değil. Eğer biz X sanatçının parçasını çalıyorsak, telif hakkı X sanatçıya gitmelidir. Bunun için de bandrol en uygun yöntemdi. Ancak, müzik meslek birlikleri bandrol uygulamasını istemediler.'' Telif haklarıyla ilgili kanunun çıkmasının ardından müzik meslek birliklerinin sert bir tutum takındıklarını savunan Bayındır, ''Biz, bu kadar yüksek rakamları yıl içinde kazanamıyoruz bile. Herhalde önümüzdeki aylarda bazı davalar açılacak. Bizim kendimizi koruyucu bir durumumuz yok. Çıkan kanun tek taraflı bir kanundur. Öyle olunca da müzik meslek birlikleri tüm şiddetleriyle üzerimize geliyor'' görüşünü dile getirdi. 
     
</TEXT>
</DOC>
