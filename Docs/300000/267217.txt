<DOC>
<DOCNO> 267217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonyas02.html </URL>
<DATE> 2004/08/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Britney, klibinde nişanlısını oynatacak... 
</HEADLINE>
<TEXT>

     Ünlü şarkıcı Britney Spears, yeni parçasında uzun süredir magazin dünyasının aşina olduğu bir simayla kamera karşısına geçecek. Spears, ''My Prorogative'' adlı şarkının klibinde Kasım ayında evleneceği Kevin Federline'ı oynatacak. 
     ''Accesshollywood'' sitesinin haberine göre, Spears, yeni albümünün ilk klibini Bobby Brown'ın ''My Prerogative'' adlı parçasının yeni uyarlaması için çekecek. 
     Şarkıcının 16 Kasım'da müzik marketlerin raflarındaki yerini alacak yeni çalışmasının video klibinde dansçı Kevin Federline, Britney'nin gönlünü kaptırdığı durmadan sigara içip video seyreden bir adamı canlandıracak. Sonunda onun ilgisini çeken Spears da klipte beyaz gelinliğiyle kilisede Kevin Federline'ın kolunda rahibin önüne çıkacak. 
     
     DİZİNE DİKKAT EDECEK 

     Spears'ın internet sitesinde yer alan haberde de klibe ilişkin bilgiler yer aldı. 
     Güzel şarkıcının ''her taşın altından çıkan'', hatta düğününü bile tek başına organize eden annesi Lynne Spears, klibin ''Hollywood ışıltısını'' taşıyacağını belirtti. 
     Bir klip çekimi sırasında dizini inciten ve ameliyat olan Spears'ın bu kez dikkatli olacağını da ifade eden annesi, düğüne ilişkin de Spears hayranlarını ''aydınlattı''. Nişanlıların yeni bir ev satın aldığını dile getiren Lynne Spears, kızının aile ve arkadaşlarının katılacağı sade bir törenle dünyaevine girmeyi arzuladığını kaydetti. 
     Britney Spears ile dansçı Kevin Federline, Kasım ayında hayatlarını birleştirecek. 
     Ünlü şarkıcı Jennifer Lopez de bir klibinde o dönem nişanlı olduğu aktör Ben Affleck ile kamera karşısına geçmiş, daha sonra Affleck ile yollarını ayırınca oyuncunun görüntülerini bilgisayar marifetiyle klibinden sildirmişti. 

     
</TEXT>
</DOC>
