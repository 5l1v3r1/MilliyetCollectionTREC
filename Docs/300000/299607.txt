<DOC>
<DOCNO> 299607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur19.html </URL>
<DATE> 2004/12/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Uçak geç kalkıyor, ikinci ekip Musul'a uçakla gidiyor 
</HEADLINE>
<TEXT>

     TOLGA ŞARDAN Ankara 

Bağdat yolunda şehit düşen 5 özel timcinin cenaze töreni ailelerin "uçak" isyanına sahne olurken bugün yola çıkacak ikinci ekibin uçakla gönderilmesi kararı alındı. 
     İçişleri Bakanlığı'ndaki törende devlet erkanının taziyeleri sırasında şehit yakınları, polislerin, zırhı olmayan kiralık araçlarla karayolu üzerinden Bağdat'a gönderilmesini ağır ifadelerle eleştirdi. Bir şehit yakını da Cumhurbaşkanı Ahmet Necdet Sezer'in de katıldığı törende Başbakan Recep Tayyip Erdoğan'a "Bu kadar aciz miyiz Uçağımız yok mu 8 kişiyi gönderirken, 40 kişi koruma vermiyorsunuz Niye güveniyorsunuz bu alçaklara Yüzyıllardır arkamızdan vuruyorlar" diye tepki gösterdi. 
     
     Barzani'ye 50 polis veriyorsunuz 

     Cenazeler ambulansa yerleştirilirken bir şehit yakını da Erdoğan'a hitaben, "Bu çocukları neden arızalı arabayla karayoluyla gönderdiniz Neden uçakla göndermediniz Dışişleri heyeti neden uçakla gidiyor da, polisleri zırhlı araçla gönderiyorsunuz Mesut Barzani geldiğinde zırhlı araçla 50 polis veriyorsunuz. Muhalefet bu işle uğraşsın. Sayın Genelkurmay Başkanım, Hurşit Tolon Paşa kadar olamadılar" dedi. 
     Başbakan'ın korumaları tarafından uzaklaştırılmaya çalışılan ve polis olduğu öne sürülen kişinin bu sırada "Hepinizin Allah belasını versin" sözleri duyuldu. 
     
     Uçakla gidecekler 

     Koruma görevi nedeniyle geçici olarak Dışişleri personeli görülen özel timcilerin Bağdat'a ulaşmasını sağlamak için büyükelçilikte bulunan 4 zırhlı araç yerine kiralık araç kullanılması Dışişleri Bakanlığı'nı zor durumda bıraktı. 
     Bağdat'taki zırhlı araçların, kentte bulunan Türk diplomatlarının ABD'nin kontrolündeki havalimanına götürülmesine tahsis edildiği iddiaları araştırılırken, Dışişleri Bakanlığı ikinci ekibin özel uçakla gönderilmesi kararını aldı. 
     
     Kurtuldu, yine gidiyor 

     Şehit polislerin yerine gidecek 5 kişilik ekip, yine silah ve mühimmatla birlikte bugün Bağdat'a hareket edecek. Ekipte, saldırısı sırasında Habur'a dönmeyi başaran Mustafa Aktaş da yer alacak. İlk ekipte bulunan ve Bağdat'a ulaşan 2 özel timci de görev yapmaya devam edecek. 
     
</TEXT>
</DOC>
