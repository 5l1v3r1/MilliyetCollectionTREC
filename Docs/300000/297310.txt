<DOC>
<DOCNO> 297310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonspo19.html </URL>
<DATE> 2004/12/13/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Samsunspor Trabzonspor yenilgisi ferdi hatalardan kaynaklandı 
</HEADLINE>
<TEXT>

     Samsunspor Kulübü Basın Sözcüsü Ercan İnce, Trabzonspor karşısında alınan 4-0'lık yenilginin ferdi hatalardan kaynaklandığını savundu. 
     İnce, AA muhabirine yaptığı açıklamada, Samsun'da oynanan maçta alınan farklı yenilginin üzüntü verici olduğunu belirtti. 
     Trabzonspor'un iyi bir oyun sergileyemediğini, fakat Samsunspor defansının yaptığı basit hatalar karşısında rakibin etkili birkaç futbolcusunun maçı farklı skora taşıdığını belirten İnce, şu değerlendirmelerde bulundu 
     ''Trabzonspor müsabakası bizim açımızdan 3 ihtimali bulunan bir karşılaşmaydı. İlk yarının sonlarına kadar başabaş mücadele gösterirken yediğimiz ilk gol oyuna motivasyonumuzu bozdu. İkinci yarıya da etkili başlamamıza rağmen ferdi hatalardan dolayı yediğimiz goller, sonucu bu noktaya taşıdı.'' İnce, bu maçı unutup, ilk yarının son haftasında deplasmanda Diyarbakırspor karşısında mutlak galibiyet almak için mücadele edeceklerini söyledi. 
     
     TARAFTAR İLGİSİZLİĞİ 
     Bu arada, bilet fiyatlarında önemli indirim yapmalarına rağmen karşılaşmaya taraftarların ilgi göstermemesinden üzüntü duyduklarını ifade eden İnce, maçta taraftar desteği görememekten yakındı. 
     ''Yönetim olarak elimizden geleni yaptık'' diyen İnce, ''Trabzonspor'un fazla seyircisi olmamasına rağmen sahada Trabzonspor taraftarının sesi hakimdi. Rakip oyuncular da bu destekten aldıkları gücü iyi değerlendirerek sonuca ulaştı'' diye konuştu. 
     İnce, Samsunlu taraftarların, hiçbir bahane göstermeden takımlarına sahip çıkmaları gerektiğini söyledi. 
     
</TEXT>
</DOC>
