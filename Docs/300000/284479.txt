<DOC>
<DOCNO> 284479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur61.html </URL>
<DATE> 2004/10/29/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Polisten kaçmak isterken vuruldu... 
</HEADLINE>
<TEXT>

     Trabzon'un Çarşıbaşı İlçesi'nde hırsızlık yaptıktan sonra kaçmaya çalışan kişiyi vurarak öldürdüğü gerekçesiyle Vakfıkebir Cumhuriyet Savcılığı'na çıkarılan polis memuru N.A, tutuksuz yargılanmak üzere serbest bırakıldı. 
     Polis memuru N.A. ile Çarşıbaşı İlçesi'nde çok sayıda evde hırsızlık yaptığı iddia edilen Cevat A. 35 , Çarşıbaşı İlçe Emniyet Amirliği'ndeki sorgularının ardından geniş güvenlik önlemleri altında Vakfıkebir Adliyesi'ne çıkarıldı. 
     Cumhuriyet Savcılığı'nca ifadesi alınan polis memuru N.A. tutuksuz yargılanmak üzere serbest bırakıldı. Hırsızlık yaptığı gerekçesiyle Cumhuriyet Savcısına ifade verdikten sonra tutuklanma istemiyle nöbetçi mahkemeye sevk edilen Cevat A'nın sorgusunun ise devam ettiği bildirildi. 
     Bu arada, ölen kişinin üzerinden Eyüp Turan adına düzenlenmiş sahte kimlik çıktığı, yapılan parmak izi tespitinde söz konusu kişinin Emin Turan 30 olduğu belirtildi. 
     Trabzon'un Çarşıbaşı İlçesi Salova Mahallesi'nde, dün gece kaybolan köpeklerini aradıkları gerekçesiyle dolaşan 2 kişiden şüphelenen vatandaşlar durumu polise bildirmiş, polis ekiplerince takibe alınan kişilerden Cevat A. Devlet Karayolu'nda minibüse binip uzaklaşmak istediği sırada yakalanmış, Emin Turan karanlıktan yararlanarak kaçmıştı. 
     Ekipler, Denizevler Sitesi önünde bir bahçeye girerek saklanmaya çalışan Turan'a dur ihtarında bulunmuş, Turan, silahını çekmesi üzerine polis memurlarından N.A'nın açtığı ateş sonucu boğazından vurularak, olay yerinde ölmüştü. 
     Emin Turan'ın üzerinden, başkasına ait çok sayıda kimlik, 1 adet 9 milimetre çapında tabanca ile çok sayıda ziynet eşyası ile para çıkmıştı. 
     Emin Turan'ın 21 ayrı suçtan sabıkalı olduğu, oto hırsızlığı suçundan arandığı, Cevat A'nın ise 5 sabıkası bulunduğu öğrenildi. 
     
</TEXT>
</DOC>
