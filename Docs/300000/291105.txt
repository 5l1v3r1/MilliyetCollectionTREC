<DOC>
<DOCNO> 291105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko32.html </URL>
<DATE> 2004/11/22/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bakan Mumcu Bu yıl Türkiye'ye 17.5 milyon turist geldi 
</HEADLINE>
<TEXT>

     Kültür ve Turizm Bakanı Erkan Mumcu, bu yıl Türkiye'ye 17.5 milyon turist geldiğini hatırlatarak, bunun Dünya Turizm Örgütü'nün istatistiklerine göre de dikkat çekici bir başarı olduğunu kaydetti. 
     Mumcu, Karma Ekonomik Komisyon KEK toplantıları çerçevesinde Türkiye'de bulunan Tacikistan Ekonomi ve Ticaret Bakanı Hakim Soliev ve beraberindeki heyetle makamında görüştü. 
     Bakan Mumcu, görüşmede yaptığı konuşmada, Türkiye'nin özellikle turizmde önemli ilerlemeler kaydetmiş bir ülke olduğunu belirterek, bu ilerlemenin aşağı yukarı 20 yıllık bir tarihi geçmişi bulunduğunu söyledi. 
     1980 yılının başında Türkiye'ye gelen turist sayısının 1 milyonun altında olduğunu hatırlatan Mumcu, bugün bu rakamın 17.5 milyona ulaştığını, 2005 yılında ise 20 milyon turist hedeflediklerini vurguladı. 
     Turistlerin yüzde 75'inin OECD ülkelerinden geldiğini ve turist başına ortalama konaklama süresinin 10.5 gün olduğunu ifade eden Mumcu, bunun dünya turizm örgütünün istatistiklerine göre de dikkat çekici bir başarı olduğunu söyledi. 
     Bakan Mumcu, şöyle devam etti 
     ''Bu nasıl oldu Türkiye aynı potansiyele 1980 yılı öncesinde de sahipti. 1980'den sonra ne oldu da bu başarı yakalandı Size söyleyeceğim en önemli şey 1980'li yılların başında çıkarılmış olan bir yasadır. Bir Turizm Yatırımlarını Teşvik Kanunu'nun çıkarılmış olması bütün bu gelişmenin tetikleyicisi olmuştur.'' 
     
     ''TURİZMDE BAŞARININ TEMELİNDE PLANLAMA YATIYOR'' 
     Turizmde başarının temelinde planlamanın yattığını belirten Mumcu, Türkiye'nin de kendisinden önce bu alanda planlama yapan ülkelerin tecrübelerinden, özellikle İspanya ve Yunanistan'ın tecrübelerinden yararlanarak, bu sürece başladığını söyledi. 
     Mumcu, Türkiye'nin tecrübelerini açık yüreklilik ve içtenlikle Tacikistan ile paylaşmaya hazır olduğunu vurgulayarak, şunları kaydetti 
     ''Ancak bunun çok uzun zamana yayılmış diplomatik münasebetler biçiminde yürütülmesinin beklenilen faydayı vermeyeceğini ifade etmek isterim. Bunun adını koymamız, programını yapmamız ve karşılıklı beklentilerimizi, yapabileceklerimizi bir protokol ve müzakere çerçevesinde kararlaştırmamız ve yoğunlaştırılmış bir program olarak uygulamamız gerekir.'' Bakan Mumcu, bunun esas itibariyle özel sektör liderliğinde yapılan yatırımlarla yürüyen bir iş olduğu için de bu çerçevedeki müzakerelere özel sektör temsilcilerinin katılmasının faydalı olacağını düşündüğünü kaydetti. 
     Turizmin sadece bir ekonomi değil, aynı zamanda bir kültür olgusu olduğunu belirten Mumcu, ''Hem Türkiye-Tacikistan arasındaki kültür ve turizm ilişkileri bakımından, hem de Tacikistan'ın sahip olduğu turizm potansiyeli nedir diye baktığımızda gördüğümüz kültür değerleri bakımından kültür ve turizm ilişkilerini iç içe ve yan yana götürmemiz gerekir'' diye konuştu. 
     Bakan Erkan Mumcu, yapılabilecek her şeyi yapmaya hazır olduklarını belirterek, ''Yeter ki bunu somut bir plana bağlayalım. Bu plan içinde faydalı olabileceğimiz kadar faydalı olalım'' dedi. 
     
     TACİKİSTAN EKONOMİ VE TİCARET BAKANI 
     Tacikistan Ekonomi ve Ticaret Bakanı Hakim Soliev de Tacikistan'da turizm ve kültürel gelişmenin Ekonomi ve Ticaret Bakanlığı'na bağlı olduğunu ifade ederek, ''Bu konuda alt birim oluşturarak, bir işbirliği içinde olabiliriz. Siz de bunu kabul ediyorsanız, bu kurumun kendi yürümesini, burada herhangi bir siyasi etkinin olmamasını oluşturabiliriz'' dedi. 
     Soliev, Türkiye'nin turizm konusunda ilerlemiş ve bölgenin en büyüklerinden olmasının kendileri için onur verici olduğunu belirtti. ''Türkiye'nin turizmdeki tecrübelerinden yararlanmak ve okullarınızda personelimizi eğitmek istiyoruz'' diyen Soliev, Mumcu'ya, bu konuda herhangi bir önerisi olup olmadığını sordu. 
     Tacikistan'ın dağlık bir bölge olduğunu belirten Soliev, bu konuda da bir işbirliği olmasının kendilerini sevindireceğini kaydetti. 
     
     ''MEB VE YÖK İLE MÜZAKERE EDEBİLİRİZ'' 
     Bunun üzerine Bakan Mumcu, Türkiye'de turizm eğitiminin orta öğretimde Milli Eğitim Bakanlığı MEB , yüksek öğretimde de YÖK bünyesinde yapıldığını, Bakanlık bünyesinde sadece meslek edindirme şeklinde bir kurs eğitimi bulunduğunu belirterek, ancak bu konuyu gerek MEB ve gerek YÖK ile müzakere edebileceklerini söyledi. Mumcu, ''Çok olumlu bir cevap alacağımızdan hiç tereddüt etmiyorum'' dedi. 
     Bakan Mumcu, öğrenci değişim programı yapmak yerine, usta öğreticileri belli bir dönem için Tacikistan'a göndermenin ve Tacikistan'da eğitim vermelerini sağlamanın daha mantıklı olabileceğini söyledi. 
     Görüşmede, konuşmaların ardından Bakan Mumcu, Tacikistan Ekonomi ve Ticaret Bakanı Hakim Soliev'e Türkiye'yi tanıtan kitap verirken, Soliev de Mumcu'ya İsmail Somoni'nin resimlerinin bulunduğu gümüş para hediye etti. 
     
</TEXT>
</DOC>
