<DOC>
<DOCNO> 281247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonsiy07.html </URL>
<DATE> 2004/10/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Dışişleri Bakanlığı'ndan Irak'a seyahat uyarısı... 
</HEADLINE>
<TEXT>

     Dışişleri Bakanlığı, Türk vatandaşlarının Irak'a ancak zorunlu hallerde seyahat etmelerini, böyle bir durum söz konusu olduğunda da güvenlik önlemlerine kesinlikle uymalarını tavsiye etti. 
     Bakanlık'tan yapılan duyuruda, Türkiye ile Irak arasındaki geleneksel ticari ve ekonomik işbirliği faaliyetlerinin, günümüz koşullarında da devam ettiği belirtilerek, Irak halkına yönelik uluslararası insani yardımın da büyük ölçüde Türkiye üzerinden ulaştırıldığı hatırlatıldı. 
     Irak'a yönelik taşımacılığın ve yeniden imar faaliyetleriyle ekonomik-ticari hayatın içinde çok sayıda Türk vatandaşının yer aldığı ifade edilen duyuruda, ''Irak'ta hüküm süren çatışma ve asayişsizlik ortamı, Irak vatandaşlarının yanı sıra bu ülkeye gidecek vatandaşlarımızın ve diğer yabancıların can ve mal güvenliğine karşı çok ciddi bir tehdit oluşturmaya devam etmektedir'' denildi. 
     Türk hükümetinin geçen aylar zarfında ilgili kurumlar arasında yapılan danışmalar sonucunda Irak'a gidecek Türk vatandaşlarının özenle uyması gereken bir dizi önlemler tespit ettiği belirtilen duyuruda, geçici Irak hükümeti ve yerel Irak makamları, Irak'ta bulunan çok uluslu güç yetkilileri, ABD ile İngiltere hükümetleriyle bu ülkelerin Ankara ve Bağdat'taki temsilcileri nezdinde yoğun temas ve girişimler yapıldığı kaydedildi. 
     Duyuruda ayrıca Iraklı siyasi ve ticari kişi ve kurumlarıyla nüfuzlu toplum liderlerinin Türkiye'nin çabalarına katkıda bulundukları, güvenlik sorunlarının Birleşmiş Milletler ve Irak'a Komşu Ülkeler Toplantıları gibi uluslararası forumlarda da gündeme getirildiği belirtilerek, ''Böylece taşımacılığımızın bir bölümünün sağlıklı biçimde gerçekleşmesi sağlanmıştır. Ayrıca son dönemde kaçırılan çok sayıda vatandaşımızın çok büyük bir bölümünün kurtarılmaları veya serbest bırakılmaları da büyük çabalarla sağlanmış bulunmaktadır'' denildi. 
     Duyuruda, mevcut güvenlik tehdidinin çok ciddi boyutlar kazanarak ve yaygınlaşarak sürmesi karşısında, Irak'a seyahat edecek Türk vatandaşlarının can ve mal güvenliklerine yönelik tehlike ve tehdidi göz önünde tutarak hareket etmeleri gerektiğine işaret edildi ve şöyle denildi 
     ''Bu nedenle, vatandaşlarımızın Irak'a yapacakları seyahatleri zorunlu hallerde gerçekleştirmelerini, bu hallerde ise güvenlik önlemlerine kesinlikle uymalarını kuvvetle tavsiye etmekteyiz. Yüklenici şirketler, Irak'ta faaliyet gösteren firmalarımız ve bunların bağlı oldukları meslek ve çatı kuruluşlarının, Irak'a gidecek personelinin güvenliği için yükümlülüklerini eksiksiz olarak yerine getirmeleri hayati önemini muhafaza etmektedir.'' Duyuruda ayrıca başta şoförler olmak üzere Irak'a gidecek Türk vatandaşlarının, sınır geçişi öncesinde, Başbakanlığın talimatıyla kurulan Habur Bilgilendirme ve Koordinasyon Merkezi'nden güncel asayiş durumu ve tespit edilen önlemler hakkında bilgi almaları ve bu merkezin tavsiyelerine, tespit edilen önlemlere kesinlikle uymalarının büyük önem taşıdığı kaydedildi. 
     
</TEXT>
</DOC>
