<DOC>
<DOCNO> 280495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/dunya/axdun01.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in ilk baş ağrısı soylu kedi Humphrey 
</HEADLINE>
<TEXT>


NEVSAL ELEVLİ Londra 


Şimdilerde Irak Savaşı, yeni göçmen yasası ve terörizme karşı mücadele için polisin yetkilerinin artırılması gibi ciddi konular yüzünden muhalefet ve basınla başı dertte olan İngiltere Başbakanı Tony Blair, görevinde kendisini İngiliz kamuoyu ile karşı karşıya getiren ilk sorunun "kedi Humphrey" olduğunu açıkladı. Humphrey, başbakanlığın kadrolu fare avcısı, soylu bir kedi. 
Tony Blair, Daily Telegraph'a önceki gün yaptığı açıklamada, başbakanlığının ilk yılında erkek kedi Humphrey yüzünden büyük sıkıntı çektiğini açıkça itiraf etti. Hatta Humphrey için 4 cm kalınlığında bir dosya tutulduğunu da belirtti. Başbakanlık kayıtlarına yansıyan öyküsüne göre, başbakanlıktaki resmi görevine 1989'da fare avcısı olarak başlayan Humphrey'in soyağacı ta 16. yüzyıla, Kral 8. Henry dönemine kadar iniyor. Sevimli halleri, vakur duruşu sayesinde medyanın her zaman ilgi odağı olan Humphrey, dosyasında, öteki bürokratlar gibi seks skandallarına karışmayan, içki kullanmayan mazbut bir çalışan olarak tanıtılıyor. 
Bir ara gazetelerde Humphrey'in kuş yavrularını avladığı iddiası ortaya atılmış. Başbakanlık derhal savunmaya geçerek iddiaları reddetmiş. Humphrey ile röportaj yapmak isteyen "London News"ın talebi, onun "bir devlet memuru olduğu ve dolayısıyla konuşamayacağı" söylenerek geri çevrilmiş. 
Kayıtlarda Humphrey'in Blair ile çekişmesinin İşçi Partisi'nin Mayıs 1997'deki seçim zaferiyle patlak verdiği belirtiliyor. Daha doğrusu Cherie Blair ile geçinemediği iddiaları aktarılıyor. İddiaya göre, kedileri hijyenik bulmayan Cherie Blair, Humphrey'in başbakanlık konutunda sürgün edilmesini ister. Tepkiler üzerine Cherie, kucağına Humphrey'i alarak poz verir. 1997'den beri kayıp olan Humphrey'in akıbeti bilinmiyor. 


</TEXT>
</DOC>
