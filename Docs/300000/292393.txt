<DOC>
<DOCNO> 292393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonsiy16.html </URL>
<DATE> 2004/11/26/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
CHP'de 15 milletvekili ''kınanmak'' üzere Disiplin Kurulu'na sevkedildi 
</HEADLINE>
<TEXT>

     CHP Parti Meclisi PM , Şişli Belediye Başkanı Mustafa Sarıgül'ün Mersin mitingine katılan 15 milletvekilini kınama cezası istemiyle Yüksek Disiplin Kurulu'na YDK sevk etti. 
     PM'nin Genel Başkan Deniz Baykal başkanlığında basına kapalı olarak yapılan toplantısında Merkez Yönetim Kurulu'nun MYK 15 milletvekilinin kınama istemiyle disipline sevkıne ilişkin kararı görüşüldü. 
     AA muhabirinin aldığı bilgiye göre, Genel Başkan Deniz Baykal, toplantıyı açış konuşmasında, iç ve dış güçlerin uzun bir süreden beri CHP üzerinde oyunlar oynadıklarını, partiyi yörüngesinden saptırmaya yönelik girişimlere CHP içinden bazı isimlerin de alet olduklarını savundu. Baykal, Sarıgül'ün ihraç istemiyle disipline sevkıne yol açan bazı rüşvet ve yolsuzluk iddialarının yer aldığı rapordan da ayrıntılı bir şekilde söz etti. 
     Genel Sekreter Önder Sav'ın 16 milletvekili ile ilgili MYK kararını okumasının ardından disipline sevkı istenen, aynı zamanda PM üyesi olan 5 milletvekili söz aldı. 
     Tekirdağ Milletvekili Erdoğan Kaplan, yaşamının 20 yılını Baykal'ın arkasından koşarak geçirdiğini anlatarak, vatandaşın gerekli değişim yapılmazsa CHP'ye bir daha oy vermeyeceğini savundu. 
     Sarıgül'ün Çorlu ve Mersin mitinglerine katıldığını ve oradaki coşkuyu gördüğünü belirten Kaplan, dedesinin İstiklal Savaşı gazisi olduğunu anımsatarak ondan kalan madalyayı gösterdi. Kaplan, Baykal'a seslenerek, ''Bu partinin kuruluş mürekkebinde dedemin de kanı var. Suçsuz yere bize bu cezayı veremezsiniz. Eğer verirseniz bu madalya sizi çarpar. Size 20 yıldır verdiğim emek ve hizmeti, alın terimi helal etmiyorum'' diye konuştu. 
     Mersin milletvekili Hüseyin Özcan da mitinge katılarak parti suçu işlemediklerini belirterek, ''Orada 40 bine yakın insan CHP'nin 6 oklu bayrağını salladı. Eğer bu suçsa biz suçluyuz. Parti ihraçlarla, tehditlerle büyüyemez, CHP sevgisini kimse elimizden alamaz'' diye konuştu. 
     
     TOPLANTIDA GERGİNLİK 

     İstanbul Milletvekili Hasan Aydın da Sarıgül ile ilgili rapordaki iddiaların doğru olmadığını ve sahte imzalar taşıyan düzmece belgelerin kanıt olarak gösterildiğini savundu. Aydın, Genel Başkan Baykal hakkında da pek çok iddia bulunduğunu öne sürerek, ''Siz mahkemeler kurup suçluyorsunuz, ceza veriyorsunuz, ama sizin hakkınızda da pek çok iddia var. Mal varlığınız ne, ne kadar vergi ödüyorsunuz, borsadan ne kadar para kazandınız bunları araştırmak üzere de bir komisyon kurulsun'' dedi. Aydın'ın bu sözleri üzerine PM üyelerinin büyük çoğunluğu tepki gösterdi. Tepkileri yatıştıran Baykal, ''Bırakın arkadaşlar söylemek istediklerini söylesinler'' dedi. Bu arada, Aydın'la, Mersin Milletvekili Ali Oksal arasında da sert tartışma yaşandı. 
     Hakkında kınama cezası istenen Mehmet Tomanbay da konuşmasında Baykal'ı eleştirerek, partinin küçültülerek büyütülemeyeceğini söyledi. Tomanbay, ''Onu bunu atarak herkesi suçlayarak partiyi büyütemezsiniz. Partideki sorunların çözümünü istiyorsanız kurultayı toplayın'' dedi. 
     Disipline sevkı istenenler arasında yer alan Çorum Milletvekili Feridun Ayvazoğlu ise konuşmasında, milletvekillerinin her toplantıya katılabileceğini, kendisinin de bir izleyici olarak Mersin mitingine gittiğini anlattı. Ayvazoğlu, PM'nin kararı ne olursa olsun tartışmayacağını ve saygı duyacağını söyledi. 
     Haklarında kınama cezası istenenlerden Feridun Ayvazoğlu dışındaki 4 üye savunmalarını yaptıktan sonra toplantıyı terk ettiler. 
     
     15 MİLLETVEKİLİ DİSİPLİNE SEVK EDİLDİ 

     Konuşmaların ardından yapılan oylamada disipline sevkı istenen 16 milletvekilinden 15'i 61 PM üyesinin oyuyla, ''kınama cezası'' istemiyle YDK'ya sevk edildi. Daha önce MYK'nın disipline sevkını istediği Feridun Ayvazoğlu hakkında ise işlem yapılmamasına karar verildi. 
     Baykal İnfaz yapmıyoruz 
     CHP Genel Başkanı Deniz Baykal'ın, son dönemdeki disiplin uygulamalarıyla ilgili olarak, ''Mahkeme değiliz, infaz yapmıyoruz, tüzüğe aykırı hareket edenler hakkında tüzüğün gereğini yerine getiriyoruz'' dediği bildirildi. 
     CHP Parti Meclisi'nin PM basına kapalı gerçekleştirilen ve Şişli Belediye Başkanı Mustafa Sarıgül'ün Mersin mitingine katılan 16 milletvekilinin durumunun görüşüldüğü toplantıda, oylama öncesinde Genel Başkan Baykal'ın kısa bir değerlendirme yaptığı öğrenildi. 
     Alınan bilgiye göre, Baykal, hakkında kınama cezası verilmesi istenen 16 milletvekili arasında yer alan Feridun Ayvazoğlu'nun toplantıda yaptığı savunmanın dikkate alınmasını istedi. Baykal, mitinge katılmamaları konusundaki parti genelgesinden haberdar olmadığını belirten ve sadece izleyici olarak orada bulunduğunu ifade eden Ayvazoğlu'nun ayrı değerlendirilmesi gerektiğini kaydetti. 
     Baykal'ın, ''Biz mahkeme değiliz, infaz yapmıyoruz, tüzüğe aykırı hareket edenler hakkında tüzüğün gereğini yerine getiriyoruz. Biz, bir durum tespiti yaptık. Bize ulaşan bilgi ve belgeler ışığında bir karar verdik. Bundan sonraki konu mahkemelerin işi'' değerlendirmesinde bulunduğu öğrenildi. Toplantı sonrasında bir açıklama yapan Genel Başkan Yardımcısı Eşref Erdem de MYK'nın 16 milletvekilinin kınama istemiyle Yüksek Disiplin Kurulu'na sevkıne ilişkin kararının oylandığını ve 16 milletvekilinden 15'inin 61 üyenin oyuyla disipline sevk edildiğini bildirdi. 
     Erdem, toplantıda, Malatya İl Disiplin Kurulu kararıyla daha önce ihraç edilen İbrahim Göçmen isimli partilinin af talebinin de değerlendirildiğini ve 57 oyla reddedildiğini belirtti. 
     
</TEXT>
</DOC>
