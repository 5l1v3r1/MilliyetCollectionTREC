<DOC>
<DOCNO> 278406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonsiy06.html </URL>
<DATE> 2004/10/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ankara'nın Aralık hedefi, üç koşulu kaldırmak 
</HEADLINE>
<TEXT>

     UTKU ÇAKIRÖZER Ankara 

AB Komisyonu'nun yayınladığı İlerleme Raporu'nun ardından gözünü AB Konseyi'nden çıkacak son karara çeviren Ankara, 17 Aralık'ta Brüksel'de yapılacak zirveye yönelik stratejisini belirledi. Hükümet, Komisyon Raporu'nda diğer adaylardan farklı olarak sadece Türkiye'nin karşısına çıkarılan üç koşulun aralık zirvesinde kaldırılmasını hedef olarak benimsedi. 
     Dışişleri Bakanı Abdullah Gül dün İsveç Dışişleri Bakanı Laila Freivalds'la yaptığı görüşmede, AB'nin daha önce müzakere yürüttüğü ülkelerde uygulamadığı ancak sadece Türkiye'nin önüne getirdiği ifadelerin değiştirilmesi için destek istedi. 
     Gül'ün Freivalds'e de aktardığı ve Ankara'nın AB zirvesine kadar değiştirilmesi için çaba göstereceği üç ana konu şunlar olacak 
     1- Serbest Dolaşım Raporda "işgücünün serbest dolaşımının kalıcı olarak kısıtlanabileceği" ifadesinin geçmişte bazı adaylarda olduğu gibi kalıcı değil geçici olmasının sağlanması. 
     2- Tarama süreci Komisyon Raporu'nda AB ile Türkiye'nin müzakereden önce yasal mevzuatın karşılaştırılması için "tarama süreci" başlatması tavsiye ediliyor. Türkiye son 4 yıl içinde AB ile 8 ayrı komisyon halinde bu çalışmayı yaptığını belirterek tarama süreci yerine hemen müzakerelerin başlatılmasını istiyor. 
     3- Koşullu müzakere Müzakere edilecek 31 fasıldan chapter ekonomiyle ilgili olanlara başlanması için "Türkiye ekonomisinin belli düzeye ulaşması", "Gümrük Birliği uygulamalarındaki şartların yerine gelmesi" ve "AB bütçe planlaması" gibi koşullar getiriliyor. Ankara, süreci yıllarca uzatacağı endişesiyle başka hiçbir ülkede uygulanmayan bu koşulların kaldırılmasını istiyor. 
     
     İsveç'ten tamam 
     Freivalds'in taleplere hak vererek kendi ülkesinin bu değişiklik taleplerini destekleyeceği sözü verdiği kaydedildi. Türkiye'ye "özel uygulama" getirilmesine karşı çıkacaklarını kaydeden Freivalds, Ankara'nın rapora gösterdiği sağduyulu ve gerçekçi tepki için de Gül'ü kutladı. 
     
     Başkentlere mektup 
     Hükümet, AB başkentlerine de Komisyon Raporu'na ilişkin değişiklik taleplerini içeren mektup gönderecek. Mektupta, aralık zirvesinde komisyonun tavsiyesi yönünde Türkiye ile müzakerelerin vakit geçirmeksizin başlatılması yönünde karar çıkması istenirken, "ayrımcı" öneriler olarak tespit edilen ifadelerin de değiştirilmesi istenecek. 
     
</TEXT>
</DOC>
