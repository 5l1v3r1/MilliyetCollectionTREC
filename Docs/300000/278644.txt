<DOC>
<DOCNO> 278644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/yazar/guclu.html </URL>
<DATE> 2004/10/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Herkes her şeyi bilmek zorunda mı 
</HEADLINE>
<TEXT>


Yıllardır AB ile yatıp AB ile kalkıyoruz. Ama sokağa çıkın sorun, kaç kişi AB konusunda ne biliyor Ne ille de girelim diyenler bu konuda neden girmek istediklerini anlatabiliyor ne de karşı olanlar. 
Karşı çıkan mı var ki demeyin Körü körüne destek de bir karşı çıkıştır. Kararsızlar ya da herhangi bir konuyu körü körüne destekleyenler, rüzgarda savrulan sonbahar yaprakları gibidir. Esinti ne yönde ise oraya kayarlar. Türkiye'nin son 20 yıllık siyasi serüvenine bir bakın. Her seçimde bir uçtan, diğer uca gitmedik mi Bir seçimde birinci olan parti, bir sonraki seçimde sonuncu olmadı mı .. 
Neden bu noktaya geldim 
Marmara Üniversitesi'nin AB ile ilgili olarak öğrenciler arasında yaptığı ankete katılanlardan yüzde 95'i, AB konusunda yeterince bilgilendirilmediklerini vurgulamışlar. 
TCK'da da aynı durum söz konusu. Cumhuriyet tarihinin en büyük adli reformu gerçekleşiyor ama kimsenin yasanın içeriği hakkında ayrıntılı bilgisi yok. TCK denince Türk Ceza Yasası'nın 300 küsur maddesi değil de zina tartışmaları gündeme geliyor. Oysa yediden yetmişe hepimizi çok yakından ilgilendiren öylesine önemli değişlikler var ki. Hiçbirinden haberdar bile değiliz. 
Güya şeffaf devlet olacaktık .. 

AB bizi ne kadar tanıyor 
AB konusunda yol kat etmek istiyorsak, müzakere sürecini olabildiğince kısaltmak arzusundaysak, hem Türk kamuoyunu hem de Avrupa kamuoyunu bilgi bombardımanına tutmamız gerekiyor. 
Türkiye'de neden AB'ye girmemiz gerektiği, Avrupa'da da Türkiye'nin de içinde bulunduğu AB'nin bugünkünden farkının ne olacağını çok iyi anlatmamız gerekiyor. 
Eğer bunu gerçekleştirebilirsek, bugün AB'ye evet diyenler, yarın rüzgar tersten estiğinde bu yolun yolcularını yarı yolda bırakmaz. Aynı şekilde Türkiye'yi AB'de görmek istemeyen Avrupalılar da bu konuda bizi illallah dedirtecek noktalara getirmezler. 
Kamuoyunun herhangi bir konuda yeterince bilgi sahibi olmaması, politikacıların hep işine gelmiştir. Çünkü böylesi durumlarda istedikleri gibi hareket etme özgürlüğüne sahip olabiliyorlar. Ama bu kez durum farklı. Bilgili olmak değil, bilgisizlik en büyük handikap. İşte bu yüzden bir AB Bakanlığı hemen kurulmalı ve bu konudaki faaliyetler, tek elden yürütülmelidir. 
Ne Başbakan Erdoğan şimdi olduğu gibi tüm zamanını AB'ye ayırabilir ne de Dışişleri Bakanı Gül. 17 Aralık sonrasını da düşünerek, bu işe gönül veren birini şimdiden arayıp bulmak gerekir. TBMM dışından bir isim bile bakan olarak düşünülebilir. 
Başbakan Erdoğan, dil bilen, Avrupa'yı tanıyan, AB'ye gönül vermiş gençlerden 1000 kişilik bir müzakere timi kuracağını söylüyor. Çok da isabetli olur. Ama bu konuda fazlasıyla birikimli olan gençlerin orada burada heba olduklarını da çok iyi biliyoruz. Umarız bu ekip kurulurken, isimler, eş dost ahbap ilişkilerine göre seçilmez. 
Özetin özeti AB konusunda çok yol aldık. Ama yolun en zorlu bölümü, şimdi başlıyor. Bundan sonrası için sadece istekli olmak yetmiyor .. 



</TEXT>
</DOC>
