<DOC>
<DOCNO> 298658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/spor/ydemirkol.html </URL>
<DATE> 2004/12/18/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Ekstra kaleciler 
</HEADLINE>
<TEXT>



Geçen hafta Galatasaray'ın Fenerbahçe'ye yaptığını, dün Denizli, Sarı - Kırmızılılar'a yapmak amacındaydı. Ersen, Güven, Timuçin ve Ömer Rıza ile Sarı - Kırmızılı savunmanın arasına girerek oyunu kurmalarını ilk yarıda engellediler. En basit temel ilk paslara müdahale ederek konuk ekibi en başta bozmayı hedeflediler. İlk yarıda buldukları iki net pozisyonu da bu şekilde yarattılar. Birinde Thomas yetişemedi, diğerinde Güven'in volesini Mondragon harika çıkardı. 
Ev sahibinin ilk yarıda üstünlük kurmasının temel sebebi ise, Serhat'tan yardım olan Thomas'ın ön savunmadaki muhteşem performansıydı. Galatasaray nereden oyunu kurmak istese, orada Thomas vardı. Denizli ne zaman akın kursa, temelinde yine o vardı. Geçen hafta Türkiye'ye orta sahada presleme ve oyun kurma dersi veren Galatasaray'ı böyle durdurdular. Kuşkusuz bunda sarkık oynayan Kratochvil ile Özgür ve Burak'ın ilk toplara müdahale ederek, Hakan ve Necati'yi etkisizleştirmesinin rolü de büyüktü. Ama tüm bu saha ve top hakimiyetine rağmen bir kornerde rakiplerine üç kez üst üste gollük şans da tanıdılar. Belki bu, Galatasaray'ın ilk yarıdaki tek pozisyonuydu. Ama üç pozisyona bedeldi. Vuramadılar. 
Denizli'de ilk yarı işlemeyen ise en kuvvetli oldukları yöndü. Timuçin ve Ömer Rıza Ersen'in milli takımlık pivot performansına hiç yaklaşamadılar. 
Bu durum 40 dakika sürdü. Sonra Galatasaray orta sahası defansif anlamda biraz ayağa kalktı ve oyuna kısmi denklik geldi. Yine dominant olan Denizli idi. Ama Galatasaray, gole gidecek kanalları az da olsa bulmaya başladı. Hakan ile net bir şansı kaçırdıktan sonra Hagi'nin hamleleri geldi. Cihan, sağ kanatta düşmeye başlayınca Song o bölgeye çekildi. Sonra Ergün, Conceiçao'nun yerine alındı. Bu defansif hamleler dirençlerini artırdı. Ama hücum yönünde bir zenginlik sağlanamadı. Necati'nin iticiliğiyle 5-4-1'e dönen ve kendi sahasına kapanan rakiplerini zorlasalar da, daha fazla şans yakalayan ev sahibiydi. Karşılıklı iki net pozisyonun ilkinde Ersen'in şutunu yakalayan Mondragon takımını ayakta tuttu, son dakikada Necati'nin ayağından topu kapan Souleymanou ise, iyi oynayan ev sahibinin bir kabus görmesini engelledi. Denizli, iyi oynayan taraftı. Ama maçın sonucunu iki kaleci belirledi. 



</TEXT>
</DOC>
