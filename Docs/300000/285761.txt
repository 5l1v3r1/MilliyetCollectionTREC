<DOC>
<DOCNO> 285761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy10.html </URL>
<DATE> 2004/11/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kamu-Sen'den "toplu görüşmelere" dava... 
</HEADLINE>
<TEXT>

     Türkiye Kamu-Sen, Bakanlar Kurulu'nun toplu görüşmelerde izlenmesi gereken usule aykırı karar aldığı gerekçesiyle, yürütmenin durdurulması ve iptali istemiyle Danıştay'da dava açtı. 
     Türkiye Kamu-Sen Toplu Görüşme Sekreteri Nazmi Güzel, Danıştay önünde yaptığı açıklamada, Kamu İşveren Kurulu ile yürütülen toplu görüşmelerde özlük ve idari haklar ile sosyal güvenlik konularında mutabakata varıldığını, mali ve sosyal haklarda ise uyuşmazlık yaşandığını kaydetti. 
     Uyuşmazlık sonrası konunun Uzlaştırma Kurulu'na taşındığını anımsatan Güzel, kurulun en düşük memur maaşının, en düşük kamu işçisi ücretine eşitlenmesi yönünde görüş bildirdiğini dile getirdi. Güzel, 4688 sayılı Kamu Görevlileri Sendikaları Kanunu'nun ilgili maddelerine göre, kurul kararları üzerinde tarafların biraraya gelip olumlu ya da olumsuz bir sonuca varmaları gerektiğini, buna karşın Bakanlar Kurulu'nun tek yanlı olarak zam oranları açıkladığını kaydetti. 
     Güzel, süreç tamamlanmadan alınan bu kararın ''hukuk skandalı'' olduğunu savunarak, şöyle konuştu 
     ''Kamu görevlilerinin ücretlerinin toplu görüşmeler sonucunda belirlenmesi gerekir. Bu tutum, 4688 sayılı yasayı ve sendikaları tanımamak anlamına gelmektedir. Anayasa'nın 90. maddesindeki değişiklik sonrası uluslararası sözleşmelerden doğan haklarla hukuki mücadelemizi sürdüreceğiz.'' Nazmi Güzel, konuyu Avrupa İnsan Hakları Mahkemesi ve ILO'ya taşıyacaklarını, iç hukuk yollarını tüketmek için de Danıştay'a dava açtıklarını bildirdi. 
     Güzel ve beraberindekiler daha sonra dava dilekçesini yetkililere vererek Danıştay'dan ayrıldılar. 
     
</TEXT>
</DOC>
