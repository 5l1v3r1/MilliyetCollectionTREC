<DOC>
<DOCNO> 266252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sondun34.html </URL>
<DATE> 2004/08/25/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Talat Güney'den Kuzey'e gelecek malların kuralları belirlenecek 
</HEADLINE>
<TEXT>

     KKTC Bakanlar Kurulu, Pazartesi günü yürürlüğe giren Yeşil Hat Tüzüğü'nün uygulanmasına ilişkin gelişmeler ve Rum kesiminden KKTC'ye mal geçişiyle ilgili kuralları belirlemek üzere özel gündemle toplandı. 
     Başbakan Mehmet Ali Talat, toplantıdan önce yaptığı açıklamada, Yeşil Hat Tüzüğü'nün uygulamaya girmesiyle KKTC'nin de bazı düzenlemeler yapması gerektiğini, karşılıklı ticareti kolaylaştıracak önlemler alacaklarını belirtti. 
     KKTC'den Rum kesimine ticaret yasağının Bakanlar Kurulu kararıyla kaldırılmasına karşın, Güney'den KKTC'ye yönelik ticaretteki sınırlamanın kaldırılmadığını anımsatan Talat, ''AB kurallarının uygulanmasına daha çok imkan sağlamak için Güney'den Kuzey'e gelecek malların da kurallarını belirlememiz gerekiyor'' dedi. 
     Talat, Yeşil Hat Tüzüğü'nün uygulamaya girmesine karşın, KKTC'den serbest ticaret yapılması zemininin henüz oluşmadığına dikkati çekerek, bu konudaki rahatlamanın ancak KKTC limanlarının da kullanıma açılmasını sağlayacak Doğrudan Ticaret Tüzüğü'nün kabul edilmesiyle mümkün olabileceğini vurguladı. 
     Gazimağusa limanının ticari amaçlarla kullanımının Rumlar tarafından engellendiğini ve buraya mal getiren gemilerin tehdit altında olduğunu söyleyen Talat, AB tarafından hazırlanan Doğrudan Ticaret Tüzüğü'nün onaylanması halinde bu sorunların aşılabileceğini kaydetti. 
     Bu arada, Talat, başka bir soru üzerine, Doğrudan Ticaret Tüzüğü'nün görüşüleceği toplantılar için Eylül başında Brüksel'e gitmesinin gündemde olduğunu bildirdi. 
     
     AY MAMA AYİNİ 
     Talat, Rumların 1-2 Eylül'de Güzelyurt Ay Mama Kilisesi'nde yapacakları ayinle ilgili olarak da, ''KKTC bir devletse ve hükümet bir karar almışsa, herkes buna saygılı olmalıdır'' diye konuştu. 
     KKTC'nin özgür bir ülke olduğunu ve Rumların kilisedeki ayini KKTC hükümetinin onayıyla yapacaklarını tekrarlayan Talat, konuyla ilgili olarak çeşitli çevrelerin tahrik ve provokasyona yönelik açıklamalarının ülkenin imajına zarar verebileceğini belirtti. Talat, şunları söyledi 
     ''KKTC bir devletse ve hükümet bir karar almışsa, herkes buna saygılı olmalıdır. Güvenlikten biz sorumluyuz ve ayinin güvenliği için gerekli önlemler güvenlik güçlerimiz tarafından alınmıştır. Bu ayin huzur ve sükunet içinde, bizi mahçup etmeyecek şekilde yapılacak.'' Talat, başka bir soru üzerine, ayine kaç kişinin katılacağı konusunda bilgileri olmadığını belirtti. 10 bin Rumun katılacağına ilişkin söylentilerin anımsatılması üzerine Talat, ''Kilisenin kapasitesi belli, o kadar olacağını sanmıyorum'' diye konuştu. 
     
     KAYIPLAR KONUSU 
     Talat, kayıplarla ilgili bir soruya karşılık da, Türk tarafının bu konuda üzerine düşeni yaptığını yineleyerek, DNA testlerinin yapılması için Güney Kıbrıs'taki Genetik Hastanesi'nin amacına uygun olarak iki toplumlu statüye kavuşturulması gerektiğini vurguladı. 
     Bu konudaki görüşlerini BM ve ABD yetkilileri aracılığıyla ilettiklerini, Rum yetkililerle doğrudan görüşme olmadığını söyleyen Talat, hastaneyle ilgili taleplerine henüz olumlu yanıt almadıklarını belirtti. 
     Rum Yönetimi lideri Tasos Papadopulos'un konuyla ilgili yaptığı ''Burası bir hastane, konuya politika karıştırılmasın'' açıklamasına atıfta bulunan Talat, şöyle konuştu 
     ''Çok doğru, biz de politikacı göndermiyoruz zaten. Hastane yönetiminde söz sahibi olmak istiyoruz. Onlar hastanede birkaç Türkün istihdam edilmesini öneriyorlar, bunu kabul etmemiz mümkün değildir.'' 
     
</TEXT>
</DOC>
