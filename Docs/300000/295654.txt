<DOC>
<DOCNO> 295654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur24.html </URL>
<DATE> 2004/12/07/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Fethiye'de batan gulet ve kayıp iki denizci bulunamadı... 
</HEADLINE>
<TEXT>

     Muğla Valisi Hüseyin Aksoy, Fethiye açıklarında batan ''Q Boat Barbarossa'' isimli guletle ilgili arama çalışmalarının tamamlandığını bildirdi. 
     Aksoy, guletteki bir kişinin kurtulduğu, iki kişinin cesedinin karaya vurduğu ve iki kişinin de kayıp olduğu olayla ilgili AA muhabirine yaptığı açıklamada, kayıp denizcileri ve guletin enkazını bulmak amacıyla gerçekleştirilen arama çalışmalarının ''72 saat kuralı'' doğrultusunda sona erdirildiğini söyledi. 
     Fethiye Sahil Güvenlik Komutanlığı ekiplerinin bot ve helikopter desteğiyle sürdürdüğü arama çalışmalarının, dün akşam itibariyle tamamlandığını kaydeden Aksoy, ''Çalışmalar sırasında guletin enkazı ve kayıp iki denizciyle ilgili herhangi bir bulguya rastlanmadı''dedi. 
     Batan guletteki Sinan Bilgin, İsrailli bir kaptan tarafından kurtarılmış, Burhan Yolcu ve Vahap Bilgin'in cesedi karaya vurmuş, yatın sahibi ve kaptanı Ulvi Berberoğlu ve ikinci kaptan Erkan Postacı kaybolmuştu. 
     Ulvi Berberoğlu'na ait ''Q Boat Barbarossa' isimli guletin 23 Kasım'da İstanbul'dan Mersin'e gitmek üzere yola çıktığı ve makine dairesinde meydana geldiği iddia edilen yangın sonucu battığı ileri sürülmüştü. Ancak kazadan kurtulan ve yaptığı ilk açıklamada, Sahil Güvenlik Komutanlığı ekiplerini zamanında kazaya müdahale etmemekle suçlayan Sinan Bilgin, savcılık ifadesinde de Ulvi Berberoğlu'nun sigortadan para almak için guleti yakıp batırdığını iddia etmişti. 
     
</TEXT>
</DOC>
