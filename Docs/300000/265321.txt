<DOC>
<DOCNO> 265321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur17.html </URL>
<DATE> 2004/08/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Denizli'ye uyarı ''Kenti hemen boşaltın'' 
</HEADLINE>
<TEXT>

     Denizli Belediye Başkanı AKP'li Nihat Zeybekci, belediyenin hazırlattığı jeolojik haritayı gönderdikleri uluslararası toplantıdan, "Kenti hemen boşaltın" uyarısı geldiğini açıkladı. Zeybekci, kentte meydana gelecek 6 - 6.5 büyüklüğündeki bir depremde insanlık dramı yaşanacağını söyledi. Denizli Genç İşadamları Derneği'nin DEGİAD düzenlediği "Ayın konuğu" söyleşisine katılan Zeybekci, belediyenin, 2 yıl önce Pamukkale Üniversitesi'ne hazırlattığı jeolojik haritayı İstanbul'da yapılan uluslararası bir toplantıya gönderdiklerini anlattı. Zeybekci, toplantıdan sonra "Kenti hemen boşaltın" uyarısı aldıklarını söyledi. 
     Denizli Belediye Başkanı Nihat Zeybekci, haritayı gönderdikleri toplantının yerini ve adını hatırlayamadığını belirterek, "Uluslararası bir toplantıydı. Bana sözlü olarak söylenen, 'Siz o kenti boşaltın' oldu" dedi. Başkan Yardımcısı Şamil Çınar, toplantının adını Uluslararası Deprem ve Zemin Etütleri Sempozyumu olarak açıkladı. Denizli Belediyesi'nden akşam saatlerinde yapılan açıklamada ise şunlar kaydedildi "Uluslararası finans kuruluşları raporları inceledikten sonra gayri resmi olarak bize 'Denizli'de deprem riskinin yüksek olduğunu ve bir an evvel konut sorununun çözümünün gerekliliğini' vurgulamışlardır. İlimizde bir deprem olacağı veya kentin bir an önce boşaltılacağı ile ilgili herhangi bir resmi belge ve bilgi yoktur." 
     Bilimsel çevrelerden tepki 
     Denizli Belediye Başkanı Nihat Zeybekci'nin, dün yaptığı ''Kentin jeolojik haritasını incelemeleri için gönderdiğimiz uluslararası toplantıdan, 'Hemen şehri boşaltın' uyarısı geldi'' yönündeki açıklaması, bilimsel çevrelerden tepki gördü. 
     Pamukkale Üniversitesi PAÜ Mühendislik Fakültesi Jeoloji Bölüm Başkanı Prof. Dr. Yahya Özpınar, Zeybekci'nin açıklamalarının bilimsel dayanaktan yoksun olduğunu, bilimsel toplantıda, bin sayfalık raporun 4 sayfasının bile incelenmediğini ileri sürerek, ''Bilim adamı olarak böyle bir lafı ben etsem, unvanımı elimden alırlar'' dedi. 
     Jeoloji Mühendisleri Odası Denizli Şube Başkanı Doç. Dr. Halil Kumsar da zemin ve bina ilişkisi kurulmadan yıkım olacağına dair kanaate varılamayacağını, sadece jeoloji yapısına bakılarak böyle bir değerlendirme yapmanın mümkün olmadığını söyledi. 
     PAÜ Mühendislik Fakültesi Öğretim Üyesi Prof. Dr. Hasan Kaplan ise jeolojik etütlerin, depremin yol açacağı yıkım konusunda yüzde 10 dayanak teşkil edebileceğini belirterek, ''Aslolan, binanın sağlamlığı, yani standartlara uygun yapılıp yapılmadığıdır. Her bina için ayrı bir depremsellik raporu gerekiyor'' dedi. 
     Başkan Zeybekci'nin açıklamasını yerel televizyon kanallarında izleyen vatandaşların, paniğe kapılarak Belediye'yi araması üzerine, Denizli Belediyesi Basın Yayın ve Halkla İlişkiler Müdürlüğü'nden yapılan yazılı açıklamada şunlar kaydedildi 
     ''PAÜ tarafından hazırlanan ilimizin jeolojik haritası, deprem risklerini görmek ve buna paralel olarak her geçen gün artan konut ihtiyacını karşılamak için, gerekli finansmanı sağlamak amacıyla İngilizceye çevrilerek uluslararası finans kuruluşlarına gönderilmiştir. 
     Bu kuruluşlar, gönderdiğimiz raporları inceledikten sonra gayri resmi olarak bize, Denizli'de deprem riskinin yüksek olduğunu ve bir an evvel konut sorununun çözümünün gerekliliğini vurgulamışlardır. Bundan farklı olarak, basına yansıdığı şekliyle ilimizde deprem olacağı veya kentin bir an önce boşaltılacağıyla ilgili herhangi bir resmi bilgi ve belge yoktur. Dolayısıyla halkımızın tedirgin olması için bir sebep bulunmamaktadır.'' 

     
</TEXT>
</DOC>
