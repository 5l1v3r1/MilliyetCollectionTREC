<DOC>
<DOCNO> 262974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/guncel/gun01.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk sokakta sabahladı 
</HEADLINE>
<TEXT>


12 kişinin yaralandığı 5.5 büyüklüğündeki depremden sonra Elazığlı sokakta uyudu. Bölgede kaydedilen 16 artçı sarsıntı paniğe yol açtı... 

ŞEYHMUS ÇAKAN, MUZAFFER DURU, ŞAHİSMAİL GEZİCİ, ABDÜLKADİR BAKMAZ Elazığ DHA 

Elazığ'ın Sivrice ilçesinde önceki gün 18.48'de meydana gelen ve 12 kişinin yaralandığı 5.5 büyüklüğündeki depremin ardından halk geceyi sokakta ve çadırlarda geçirdi. Depremde Sivrice PTT binası ve yapımı 1985'te tamamlanan Emniyet Müdürlüğü binasının duvarlarında çatlak oluştuğu, Kaymakamlık lojmanının çevre duvarının da hasar gördüğü ortaya çıktı. Bölgede dün 13.39'a kadar büyüklükleri 3.1 ile 3.6 arasında değişen 16 artçı sarsıntı daha kaydedildi. 
Malatya, Elazığ ve Diyarbakır'da da paniğe yol açan depremde, Sivrice'nin Kösebayır köyünde 24, Soğukpınar'da 15, Kürk'te 12, Yedipınar'da dört, Yedikardeş'te üç, Uslu'da iki, Delolar Mezrası'nda iki, Bekçitepe'de bir ev ve Düzbahçe'deki cami ağır hasar gördü. Bu köylerde yıkılan evlerdeki eşyalarını kurtarmaya çalışan vatandaşlar, artçı şoklarla yine panik yaşadı. Kızılay'ın dağıttığı çadırları askerlerin yardımıyla kuran köylüler, devletten kalıcı konut istedi. Sivrice'ye bağlı yedi köyde de depremzedelere çadır ve sıcak yemek verildi. İlçe merkezinin bir kısmına elektrik verilmeye başlanırken, köylere enerji verilmesi için çalışmaların sürdüğü kaydedildi. 
Elazığ Valisi Kadir Koçdemir, yaraların bir an önce sarılması için tüm tedbirlerin alındığını ifade ederek, kalıcı konut için girişimlerin başlatıldığını kaydetti. 

Deprem bekleniyordu 

Fırat Üniversitesi FÜ Mühendislik Fakültesi Jeoloji Bölümü Öğretim Üyesi Prof. Dr. Feyzi Bingöl, önceki akşam merkez üssü Elazığ'ın Sivrice ilçesi olan 5.5 büyüklüğündeki depremin beklendiğini söyledi. Bingöl, depremin Doğu Anadolu fay zonuna bağlı bir deprem olduğunu ifade ederek, "Önümüzdeki kısa süre içerisinde Sivrice'de bu şiddette bir deprem beklemiyoruz. Artçı sarsıntıların devam etmesi gayet normal. Artçı sarsıntılar şiddetini düşürerek birkaç gün daha devam edebilir" dedi. 

Ağar İlahi ikaz 

Sivrice'de incelemelerde bulunan DYP Genel Başkanı Mehmet Ağar, depremin "ilahi bir ikaz" olduğunu belirterek, kamu binalarının "elden geçirilmesi" gerektiğini söyledi. Altyapı çalışmalarının yetersiz olduğunu söyleyen Ağar, Anadolu fayı üzerindeki imar hareketlerinin ciddi şekilde takip edilmesi gerektiğini kaydetti. 


</TEXT>
</DOC>
