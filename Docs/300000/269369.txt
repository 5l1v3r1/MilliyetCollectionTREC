<DOC>
<DOCNO> 269369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun05.html </URL>
<DATE> 2004/09/06/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Japonya 6.9 ve 7.3'le sallandı ama sadece 38 yaralı var... 
</HEADLINE>
<TEXT>

     Japonya'nın batısında etkili olan 6.9 ve 7.3 büyüklüğündeki 2 çok şiddetli depremin ardından ülkede artçı depremlerin olduğu bildirildi. 
     Japonya'daki Meteoroloji Ajansı'ndan yapılan açıklamada, bölgede Richter ölçeğine göre 5.7 büyüklüğünde şiddetli bir artçı depremin de olduğu çok sayıda artçı deprem meydana geldiği belirtildi. Söz konusu artçı sarsıntılarda hasar veya yaralanmalar meydana geldiğine ilişkin henüz bir bilginin ulaşmadığı kaydedildi. 
     Öte yandan Ulusal Polis Ajansı'ndan yapılan açıklamada, dün meydana gelen 2 çok şiddetli depremde yaralananların sayısının 38 olduğu ifade edildi. Yaralanmaların büyük kısmının Richter ölçeğine göre 7.3 büyüklüğündeki ikinci çok şiddetli deprem sırasında meydana geldiğine dikkat çeken yetkililer, 3 yaralıda kemik kırılması tespit edildiğini dile getirdiler. 
     Japonya'nın nüfus yoğunluğunun az olduğu Wakayama eyaletinde şiddetle hissedilen depremler, ülkenin ana kentleri Osaka, Kyoto ve Nagoya'da da binaların sarsılmasına yol açtı. Kyodo haber ajansı, meydana gelen 2 çok şiddetli depremin ardından 600 evin elektriksiz kaldığını, yüksek hızlı tren seferlerinin geçici bir süre için askıya alındığını bildirdi. 
     
</TEXT>
</DOC>
