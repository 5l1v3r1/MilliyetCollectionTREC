<DOC>
<DOCNO> 289369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas20.html </URL>
<DATE> 2004/11/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tavuk alırken "hormondan" önce etikete bakın... 
</HEADLINE>
<TEXT>

     Hormonun maliyeti artıcı bir unsur olması nedeniyle Türkiye'de tavuk üreticileri tarafından kullanıldığı iddiasının mantıklı olmadığı, tavukta tartışılması gereken konunun ''gıda güvenliği'' olduğu bildirildi. 
     Selçuk Üniversitesi Ziraat Fakültesi Besin Hijyeni ve Teknolojisi Anabilim Dalı Öğretim Üyesi Prof. Dr. Ümit Gürbüz, AA muhabirine yaptığı açıklamada, son günlerde ''tavuk etinde hormon'' olduğu yönünde bazı iddialar gündeme geldiğini, kendilerinin de söz konusu iddiaları araştırmak için bir çalışma yaptıklarını söyledi. 
     Raflarda satılan tavuklardan ve üreticilerin piyasadan satın alarak kullandığı tavuk yemlerinden örnekler alarak laboratuvar şartlarında gerekli incelemeleri yaptıklarını vurgulayan Gürbüz, yapılan çalışmalarda küçük çaplı antibiyotik kalıntıları dışında insan sağlığını ciddi şekilde risk altına sokacak hiçbir bulguya rastlamadıklarını belirtti. 
     Hormonun, maliyeti artıcı bir unsur olması nedeniyle, üreticiler tarafından kullanıldığı iddiasının mantıklı olmadığını anlatan Gürbüz, şunları kaydetti 
     ''Bu konuda tartışma yaratan açıklamalar, konuyu net olarak bilen kişiler tarafından yapılmadığı için vatandaş neye inanacağını şaşırıyor. Tavukta hormon tartışması çıktığından bu yana, zaten yıllardır ekonomik darboğaz içinde bulunan tavukçuluk sektörümüz, satışların birden bire azalmasına bağlı olarak ciddi olarak tökezledi. Halen, Türkiye'de devletin denetimine açık ahırlarda kayıt içi olarak tavukçuluk yapan hiçbir firma, tavuk üretiminde hormon olarak nitelendirilen sağlık açısından risk taşıyan hiçbir yabancı madde kullanmamaktadır.'' 
     
     ''HORMONDAN ÖNCE ETİKETE BAKIN'' 
     ''Tavukta hormon'' tartışmasının son derece yersiz olduğunu ifade eden Gürbüz, sözlerini şöyle sürdürdü 
     ''Et tavuklarının hızlı büyüdüğünü örnek göstererek tavukta hormon var demek bilgisizliktir. Et tavuklarının hızlı büyümelerinin sebebi, genleriyle oynandığından değil tamamen doğal yöntemlerle ırk ıslahı yapıldığı içindir. Bu nedenle, ülkemizde merdiven altı olarak nitelendirilen kayıt dışı tavuk üretim ve satışlarını göz ardı edersek, Türkiye'de hiçbir üretici hormon benzeri maddeler kullanmamaktadır. Hormon var mı yok mu tartışması yapmak yerine, kırmızı et alırken nasıl açıkta satılan ürünleri tercih etmiyorsanız tavuğu da güvenmediğiniz yerlerden almayın. Nerede beslendiği ya da kesildiği hiç bir şekilde belli olmayan bir tavuğu satın aldıktan sonra bunda acaba hormon var mıdır diye sormak gerçek sorunu göz ardı etmektir.'' Gürbüz, AB üyeliğiyle ilgili rutin kontroller için Aralık ayında AB'den uzmanların gelerek inceleme yapacağını, böyle önemli bir denetim süreci öncesi Türk firmalarının hormon gibi sağlığa zararlı maddeleri üretimde kullanmalarının zaten imkansız olduğunu sözlerine ekledi. 
     
</TEXT>
</DOC>
