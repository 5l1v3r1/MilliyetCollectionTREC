<DOC>
<DOCNO> 288738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun23.html </URL>
<DATE> 2004/11/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Filistin, 9 Ocak'ta seçime gidiyor 
</HEADLINE>
<TEXT>

     Filistin'de devlet başkanlığı seçiminin 9 Ocak 2005 tarihinde yapılacağı bildirildi. 
     Filistin'in geçici devlet başkanı Ruhi Fettuh, 11 Kasım'da ölen Filistin lideri Yaser Arafat'ın yerine geçecek kişiyi belirleyecek seçimin, 9 Ocak 2005'te yapılacağını söyledi. 
     Filistinlilere 40 yıl boyunca önderlik eden Arafat, yaşadığı süre içinde halefini belirlemeyi reddetmişti. 
     Filistin devlet başkanlığı için aday olacaklar 20 Kasım'dan sonra 12 gün içinde başvurularını yapacaklar. Seçim kampanyası ise 27 Aralık 2004 ila 8 Ocak 2005 tarihleri arasında sürdürülecek. 
     Filistin yasaları, devlet başkanının ölümünden sonra 60 gün içinde seçimin yapılmasını öngörüyor. 
     
     KUREY 
     Bu arada Filistin Başbakanı Ahmed Kurey'in, Arafat'ın yerine Filistin Güvenlik Konseyi Başkanlığı'na getirildiği bildirildi. 
     Filistinli bir yetkili, AFP'ye yaptığı açıklamada, kararın Batı Şeria'nın Ramallah kentinde toplanan El Fetih Merkez Komitesi ve Filistin Kurtuluş Örgütü Yasama Konseyi tarafından alındığını söyledi. 
     Kurey, Filistin Güvenlik Konseyi Başkanlığı'na getirilmesi sayesinde, ilk kez güvenlik konusunda yetkiye sahip olacak. 
     Kurey, Arafat'ın ölümünden önce Filistin Güvenlik Konseyi Başkan Yardımcısıydı. 
     
     ABBAS ADAY 
     Filistin kaynaklarına göre, Filistin Kurtuluş Örgütü Genel Sekreteri Mahmud Abbas, El Fetih tarafından devlet başkanlığı seçiminde resmen aday gösterildi. 
     Adının açıklanmasını istemeyen Filistinli üst düzey bir yetkili, AFP'ye yaptığı açıklamada, Abbas'ın El Fetih Merkez Komitesi tarafından resmen aday gösterildiğini söyledi. 
     
</TEXT>
</DOC>
