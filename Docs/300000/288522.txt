<DOC>
<DOCNO> 288522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/yazar/cemal.html </URL>
<DATE> 2004/11/13/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Trajedi nasıl son bulacak 
</HEADLINE>
<TEXT>


Kudüs'te geçen yaz CNN'den emekli meslektaşım Jerrold Kessel'a sormuştum 
"Filistinlilerle Yahudiler ne zaman 'Artık yeteri kadar acı çektik, gel oturup anlaşalım' diyecekler " 
Kessel, Güney Afrikalı bir Yahudi. Bu topraklarda otuz yıl haber kovaladıktan sonra Kudüs'e yerleşmiş. Soruma ilk tepkisi, "Bilemiyorum yeterince acı çektiklerinin ne kadar farkındalar " olmuş ve şöyle devam etmişti 
"Her iki tarafın da meşru acıları var. Filistinliler ve Yahudiler daha bu acıları karşılıklı olarak kabullenmeyi bir yana bırak, karşı tarafın acısını ne zaman anlamaya başlayacaklar Bence anahtar soru bu. Bunca yıldır bu coğrafyada gazetecilik yapıyorum. Filistinlilerle Yahudilerin, değil birbirlerinin acılarını kabullenmeye, hala anlamaya bile yanaşmadıklarını görüyorum. Oysa, her iki tarafın da kökleri bu topraklarda. Yan yana yaşamaya mahkum olduklarını da biliyorlar. Ama anlaşılan gerçeğin bilincine varmak kolay olmuyor." 
Ve eklemişti 
"Daha ne kadar acı çekilecek ki " 
Bu soruyu Ramallah'ta, geçen yıl Arafat'ın yakın çevresinden dar bir gruba sormuştum. Yahudilere niçin güvenmediklerini, barışa asıl engelin İsrail olduğunu anlatmışlardı. 
İşadamı bir Filistinli şöyle demişti 
"Kavga nedir biliyor musun İsrail, 1948 ve 1967 savaşlarıyla Filistin topraklarının yüzde 78'ini aldı. Biz Filistinliler 1993'te Oslo Barış Süreci'yle İsrail'in bu yüzde 78'e el koymasını kabul ettik, bunu göze aldık. Bu yüzden Filistinliler ikiye bölündü. Bizim için geriye yüzde 22 kaldı. Şimdi Şaron bunun neredeyse yarısına da el koymak istiyor. Şaron barışa inanmıyor." 
İsrail tarafına gelince... 
Geçen yaz, daha önceki yaz Yahudilere kulak verdiğim zamanlar en çok şu cümleyi duyuyordum 
"Filistinlilere güvenmiyoruz." 
"Neden " 
"Yarın İsrail'in yanı başında bir Filistin devleti kurulursa, Filistin Arapları bu kez İsrail devletinin varlığını sona erdirmek için bir devlet olarak çalışmaya başlayabilirler. Varlığımızı korumak için verdiğimiz mücadele bu durumda çok daha güçleşebilir. Bakın, İsrail'in varlığını reddeden Hamas daha şimdiden intihar terörizmi yürütüyor. Bir de devlet olurlarsa, gerisini siz düşünün. Bu nedenle yoğurdu üfleyerek yemek zorundayız. Her şeyi zamana yayarak yürümeliyiz." 
İşte bu yüzden İsrail tarafının barış için birçok önkoşulu var. Filistinliler de bunları reddediyor. 
Böylece acılar hiç dinmiyor. 
Belki de Kissinger haklı 
"Bazı sorunlar vardır, çözülemez, ancak idare edilir" demişti bir keresinde. Birkaç yıl önce Tel Aviv'de tanıştığım, Şaron'un dış politika danışmanlarından emekli Büyükelçi Zalman Şoval'a Kissinger'in bu sözünü hatırlattığım vakit şöyle demişti 
"Şaron da benzer düşüncelere sahip. Filistinliler terörün altyapısını tümüyle yok etmeden nihai barış, kapsamlı barış olmaz." 
Geçen yaz durum böyleydi. 
Gazze kan gölüne dönmüştü. İsrail tankları haziran ayında Refah'ı yerle bir etmekle meşguldü. Hamas'ın intihar saldırıları da devam ediyordu. 
Yani şiddet sarmalı... 
Şiddetin şiddeti doğurması... 
Ya da yumurta tavuk hikayesi 
Bu daha ne kadar devam edecek 
Yoksa Arafat'ın ölümüyle yeni bir dönem, büyük bir fırsat penceresi açılacak mı Bu soruyu düşünürken, İsrailli yazar Amos Oz'un kitabındaki o bölüm yine aklıma geldi The Land of Israel, A Harvest Book, s. 260 
"Trajediler iki türlü çözülür Shakespearevari ve Çehovvari...İlkinde perde kapanırken, sahne cesetlerle doludur ve havada belli belirsiz bir adalet esintisi hissedilir. 
Çehov'un trajedisine gelince... 
Perde inerken herkes düş kırıklığı ve kızgınlık içindedir. Yürekler acımıştır. Hava kasvetlidir. Ama Çehov'un trajedisi biterken, hiç olmazsa herkes hayatta kalmıştır, canını kurtarmıştır. İşte ben, Çehovcu bir son istiyorum İsrail - Filistin trajedisi için..." 
Ben de öyle. 



</TEXT>
</DOC>
