<DOC>
<DOCNO> 268891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/ekonomi/eko04.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
2 katrilyonluk Telekom affı uygulamaya girdi 
</HEADLINE>
<TEXT>


ANKARA Milliyet 

Türk Telekom'un TT "alacaksız ve borçsuz" özelleştirilmesine yönelik operasyonun ilk aşaması uygulamaya sokuldu. GSM operatörleri dahil 1 milyon 300 bin civarındaki abonenin 2 katrilyon lirayı aşan borcunun yeniden yapılandırılmasına ilişkin Bakanlar Kurulu kararı dün itibariyle yürürlüğe girdi. Kararda borçluların ödemede kullanacakları paranın kaynağının sorulmayacağı ibaresi dikkat çekti. Telekom'a abonelerin halen yargıya intikal eden 550 trilyon, etmeyen 167 trilyon lira, GSM işletmecilerinin de 1.5 katrilyon lira borcu bulunuyor. 
Resmi Gazete'de yayımlanan kararda TT'nin alacakları, "GSM operatörleri, Telsim ve diğer borçlular" şeklinde üç ayrı grupta toplandı. Ağırlıkla bireysel abonelerin oluşturduğu, "diğer borçlular grubuna" dört eşit taksitte ödeme imk nı tanındı. Her borçlu grubu için ayrı ayrı düzenlenen ödeme şartları şöyle 
GSM işletmecileri dışındaki alacaklar en az dört eşit taksitte tahsil edilirken, ana paraya uygulanacak faiz oranının tespiti ve tahsilatında TT Genel Kurulu yetkili olacak.TT'nin GSM işletmecileriyle yapmış olduğu ara bağlantı sözleşmelerinin bazı bölümlerinin yargı kararıyla iptali üzerine doğan ihtilaflar af kapsamına alındı.GSM operatörleri bir defaya mahsus olmak üzere dünden başlayarak bir ay içinde TT'yle sulh sözleşmesi imzalayacak. TMSF tarafından yönetim ve denetimine el konulan Telsim'den doğan borçlar alacaklara mahsup edilecek. Aradaki fark Telsim'in satış bedelinden defaten karşılanacak. 

</TEXT>
</DOC>
