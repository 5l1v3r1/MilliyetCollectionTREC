<DOC>
<DOCNO> 290528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/dunya/adun.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
En pahalı taksimetre 
</HEADLINE>
<TEXT>


Dünyadaki en pahalı taksi ücreti Bağdat Havaalanı'ndan şehir merkezine gitmek için ödeniyor. Tam 7.5 milyar TL... Çünkü bu 12.5 km'lik yol, dünyanın en tehlikeli yolu 

DIŞ HABERLER SERVİSİ 


Dünyada en pahalı taksi yolculuğunun nerede yapıldığını hiç merak ettiniz mi Hemen aklınıza zengin ülkelerde ayrıcalıklı müşterilerin lüks otomobillerle yaptığı, son derece konforlu bir seyahati getirmeyin. 
Sorunun cevabı Bağdat... Uluslararası Bağdat Havaalanı'ndan şehir merkezine olan 12.5 kilometrelik yola taksiler tam 5 bin dolar yaklaşık 7.5 milyar TL talep ediyor. Yani taksimetre kilometre başına 600 milyon lira yazıyor. 
20 aylık işgale karşın Irak'ta düzenin bir türlü sağlanamadığı bir ortamda seçimlerin açıklandığı gibi önümüzdeki ocakta yapılması şansının ne kadar olduğu konusunda fikir vermeye çalışan İngiliz yayın kuruluşu BBC, havaalanından Bağdat'a ulaşımın olağandışı zorluklarına işaret etti. Habere göre, "Kadisiye Otoyolu" olarak bilinen yolu normal bir yolculukla aşmak akıl k rı değil. Çünkü burası sürekli olarak direnişçilerin saldırısına uğruyor. Bomba yüklü araçlarla yapılan intihar saldırıları, havan topu ateşi, fırlatılan roketler, bu yolda sıradan olay sayılıyor. Yolları kesilerek kaçırılan yabancıların sayısı da azımsanacak gibi değil. 
Bu durumda 12.5 kilometrelik yolu güvenli bir şekilde geçmek için zırhlı araçlar ve korumalar eşliğinde bir konvoy oluşturmak gerekiyor. Batılı eski askerler, koruma hizmeti veriyor. Amerikalı, Güney Afrikalı ve İngiliz korumalar daha güvenli sayılıyor. MP5 hafif makineli, M16 tüfeği ve AK47 Kalaşnikovu'nu omuzlayan korumalar ellerindeki dürbünlerle çevreyi kolaçan ederek değerli yolcuya eşlik ediyor. Her şey yolunda giderse, taksiye 5.108 dolar ödeniyor. Bu para Londra'dan Bağdat'a Amman üzerinden yapılan bir uçak yolculuğunun 4 katı tutarında. 


</TEXT>
</DOC>
