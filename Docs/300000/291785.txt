<DOC>
<DOCNO> 291785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonspo21.html </URL>
<DATE> 2004/11/24/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
NBA'de seyircinin fırlattığı bardak açık artırmada 100 milyon dolara 
</HEADLINE>
<TEXT>

     ABD Profesyonel Basketbol Ligi'nde NBA 19 Kasım Cuma günü yapılan olaylı Indiana Pacers-Detroit Pistons maçında bir seyircinin Ron Artest'e fırlattığı bardak, açık artırmada 99 milyon 999 bin 999 dolara ulaştı. 
     NBA tarihinin en büyük kavgası olarak da nitelenen Pacers-Pistons maçında çıkan olaylar, Ron Artest ve Ben Wallace'ın arasındaki gerginlikle başlamış ve bir seyircinin Artest'e bira bardağı fırlatması üzerine büyümüştü. 
     Bir internet şirketi tarafından cuma günü açık artırmaya sunulan bardak, salı günü öğleden sonra 99 milyon 999 bin 999 dolarlık rekor fiyata ulaşması üzerine açık artırmadan çekildi. 
     Koleksiyoncular tarafından rekor düzeyde fiyat biçilen bardağın üzerinde ''Hiçbir spor koleksiyoncusunun koleksiyonu, bu bira bardağı olmadan tam olamaz'' ifadesi yer alırken, bardağın gerçek olup olmadığı ise tartışma konusu oldu. 
     Seyircinin fırlattığı bardak nedeniyle tribünlere çıkan ve seyircilerle kavga eden Ron Artest'e tüm sezon oynamama cezası verilirken, olaylara karışan Stephen Jackson 30 maç, Jermaine O'Neal da 25 maç cezaya çarptırılmıştı. 
     
</TEXT>
</DOC>
