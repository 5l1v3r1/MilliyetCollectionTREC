<DOC>
<DOCNO> 255814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/yasam/ayas.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
100 yıl sonra Afrika gibiyiz 
</HEADLINE>
<TEXT>


Küresel ısınma alarm veriyor Bilim adamlarına göre kuraklaşmaya başlayan, içme suları azalan Türkiye, 100 yıl içinde Kuzey Afrika'ya dönecek .. 

Önay Yılmaz 

Türkiye, iklim değişikliğinin olumsuz ya da tehlikeli etkileri açısından, en riskli ülkeler arasında. 
Çanakkale Onsekiz Mart Üniversitesi'nden Doç. Dr. Murat Türkeş, küresel ısınma önlenemezse, Türkiye'nin 100 yıl içinde Kuzey Afrika ve Ortadoğu'da egemen olan daha sıcak ve kurak çölleşme süreciyle orman yangınlarına karşı daha fazla eğilimli bir iklim kuşağının etkisi altına gireceğini söyledi. 
Türkiye'nin atmosfere yılda, global ısınmaya yol açan en önemli etkenlerden olan 220 milyon ton karbondioksit bıraktığını belirten Türkeş, "Dünya sıralamasında 20'nci sıradayız. 2010'da bu rakam 400 milyon tonlara ulaşacak" diye konuştu. 

Sel, hortum artacak 
"Yağıştaki azalmanın yanı sıra, akarsu akışları ve yeraltı sularında da azalma söz konusu" diyen Türkeş, ayrıca hortum, sel ve fırtına gibi ekstrem hava olaylarının yaşanacağını söyledi. 
İTÜ Meteoroloji Bölümü öğretim üyesi Prof. Dr. Orhan Şen de, küresel ısınmayla Türkiye'nin kuraklığa doğru gittiğini belirterek, "Gelecek 50 yıl içinde Anadolu giderek kuraklaşacak. Karadeniz'in kuzeyinde aşırı yağışlar görülecek" dedi. 
Hükümetlerarası İklim Değişimi Paneli IPCC - Intergovernmental Panel of Climate Change tarafından küresel iklim modelleriyle yapılan projeksiyonlara göre, 2030'da Türkiye'nin büyük kısmı oldukça kuru ve sıcak bir iklimin etkisine girecek. Sıcaklık da 2 - 3 derece artacak. Deniz seviyesinin de 2030'da 30, 2050 - 2100 yılları arasında da 100 santimetre artması bekleniyor. 

İşte Türkiye'yi bekleyen felaketler 
En büyük problem, deniz seviyesindeki yükselmeler olacak. Kıyı şeridi ve deltalardaki tarım alanları, plajlar ve yat limanları, kullanılamaz hale gelebilecek. 
Yağışlar azalınca, başta GAP, tüm nehirlerin taşıdığı su miktarı düşecek. Baraj göllerinin su seviyesi azalacak, hidroelektrik enerji üretimi ciddi oranda aksayacak. 
Yüksek basınç kuşağının kuzeye kaymasıyla ülkemizde h kim olabilecek tropikale benzer bir iklim düzensiz, ani ve şiddetli yağışlar, seller, heyelan ve erozyonu artıracak. Daha sık, uzun süreli kuraklıklar olacak. 
Isınmayla beraber denizlerimizdeki su akıntıları ve sıcaklık rejimleri değişecek. Balıkların göç yolları bozulabilecek. 
Kuru kesimlerde yüksek sıcaklıklarla birlikte orman yangınları ve tarımsal hastalık ve böcek zararlılarında büyük artışlar görülecek. 

</TEXT>
</DOC>
