<DOC>
<DOCNO> 276288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur07.html </URL>
<DATE> 2004/09/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kiracı kıza tecavüze kalkışmış 
</HEADLINE>
<TEXT>

     İsmail AKDUMAN SAMSUN, DHA 
SAMSUN'da kiracısının kızı 20 yaşındaki K.Ç'ye tecavüze kalkıştığı iddiasıyla tutuklu yargılanan 24 yaşındaki Mustafa Alibaş, suçlamaları kabul etmedi. Sanık Alibaş, "Kirayı veremedikleri için bana iftira atıyorlar'' diye kendini savundu. 
     Kiracısının kızı K.Ç evde yalnız başınayken tecavüz girişiminde bulunmakla suçlanan sanık Alibaş Tecavüze eksik teşebbüs' suçundan yargılanmaya başlandı. İddiayı reddeden Mustafa Alibaş, "O akşam eve alkollü geldim. K.Ç zile basarak elektrik olmadığını söyleyerek benden yardım istedi. Ben de sigortalarını yaptıktan sonra eve gelip içmeye devam ettim. Kendisine elimi bile sürmedim. 7 aydır kira borcu olan 700 milyon lirayı veremedikleri için bana iftira atıyorlar'' diye konuştu. 
     Antalya'da psikolojik tedavi gördüğü bildirilen K.Ç ise duruşmaya gelmedi. K.Ç, savcılıkta verdiği ifadesinde, "Evde tek olduğumu Mustafa biliyordu. Önce evin elektriğini bozdu. Sonra da kapıyı kırarak içeri girip bana saldırdı. Ben de bağırarak yardım istedim. Apartmandaki diğer insanlar polise haber vermiş'' diye konuştu. 
     Duruşmaya gelen K.Ç.'nin babası 45 yaşındaki Mustafa Ç. ise sanıktan şikayetçi olduğunu belirterek, "Kızımın psikolojisi bozuldu. Biz onlara güvenerek kızımızı bırakıp köye gittik. O kızıma saldırmış'' dedi. Duruşma K.Ç'nin dinlenmesi için ertelendi. 
     
</TEXT>
</DOC>
