<DOC>
<DOCNO> 280601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun12.html </URL>
<DATE> 2005/03/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kosova lideri Rugova'nın konvoyu yakınında patlama 
</HEADLINE>
<TEXT>

     Priştine'de Kosova Başkanı İbrahim Rugova'nın konvoyu geçtiği sırada meydana gelen patlamada 1 kişinin yaralandığı, Rugova'nın patlamadan etkilenmediği belirtildi. 
     Kosova polis sözcüsü Retki Morina, bu sabah yerel saatle 8.30'ta TSİ 9.30 Rugova'nın konvoyu anayoldan geçtikten hemen sonra, çöp kutusuna yerleştirilen bir bombanın patladığını, olayda 1 kişinin yaralandığını söyledi. 
     Morina, KFOR ve UNMİK polisinin olay yerine gelerek incelemelerini başlattığını söyledi. 
     Bu arada AP ajansı muhabiri, Rugova'nın patlamadan sonra bir otomobilden diğerine geçtiğine tanık olduğunu belirtti. 
     AB Yüksek Temsilcisi Javier Solana, Kosova'da yeni hükümetin kurulması konusunda liderlerle temaslarda bulunmak üzere Priştine'de bulunuyor. Solana, dün gece Priştine'ye gelişinde yaptığı açıklamada, eski başbakanın mahkemeye sevk edilmesiyle Kosova'da barışın sarsılmadığını, bir an önce yeni hükümetin kurulması gerektiğini söyledi. 
     
</TEXT>
</DOC>
