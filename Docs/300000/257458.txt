<DOC>
<DOCNO> 257458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur55.html </URL>
<DATE> 2004/07/22/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Arınç, Erzurum gezisini keserak kaza bölgesine gidecek 
</HEADLINE>
<TEXT>

     TBMM Başkanı Bülent Arınç'ın hızlandırılmış trenin raydan çıkması nedeniyle Sakarya yakınlarında meydana gelen kaza nedeniyle Erzurum gezisini yarıda keserek yarın kaza yerine gideceği bildirildi. 
     TBMM Basın ve Halkla İlişkiler Daire Başkanlığı'ndan yapılan yazılı açıklamaya göre, TBMM Başkanı Arınç, Erzurum gezisini yarıda keserek yarın kaza yerini ziyaret edecek. 
     Erzurum Kongresi'nin yıldönümü etkinliklerine katılmak üzere Erzurum'da bulunan Arınç, gezisini yarıda keserek yarın önce İstanbul'a, daha sonra kaza mahalline giderek incelemelerde bulunacak ve yaralıları ziyaret edecek. 
     
     ARINÇ'IN MESAJI 
     TBMM Başkanı Bülent Arınç, kaza nedeniyle yayınladığı mesajda da şunları kaydetti 
     ''İstanbul-Ankara seferini yapan hızlandırılmış trenin Sakarya'nın Pamukova ilçesi yakınlarında raydan çıkması sonucu, çok sayıda yurttaşımızın hayatını kaybetmesinden ve yaralanmasından büyük acı ve üzüntü duydum. 
     Milletçe hepimizi derinden sarsan kazada ölü sayısının artmamasını ve bir daha böyle felaketlerin yaşanmamasını dilerim. 
     Kazada hayatını kaybeden yurttaşlarımıza Allah'tan rahmet, ailelerine başsağlığı, yaralılarımıza da acil şifa diliyorum. Milletimizin başı sağolsun.'' 
     
</TEXT>
</DOC>
