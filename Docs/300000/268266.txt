<DOC>
<DOCNO> 268266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonyas11.html </URL>
<DATE> 2004/09/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Prenses Caroline lehine karar Özel fotoğraflar yayınlanamaz 
</HEADLINE>
<TEXT>

     İhsan DÖRTKARDEŞ, DHA 
AVRUPA'da magazin dergilerindeki dedikodu sayfalarının gündeminden bir türlü düşmeyen Monaco Prensesi Caroline'nin Avrupa İnsan Hakları Mahkemesi'ne AİHM , bilgisi dışında çekilen fotoğraflarının yayınlanmaması konusunda açtığı davayı kazandı. Almanya'daki 43 medya kuruluşunun yayın yönetmeni bu kararın basın özgürlüğünü kısıtladığını savunarak, Başbakan Gerhard Schröder'e Sansür kararını engelleyin' başlıklı açık mektup yayınladı. 
     Monaco Prensesi Caroline, bilgisi dışında özel fotograflarını yayınlayan bir dergi aleyhine açtığı açtığı davayı kazandı. Davanın görüldüğü Strasbourg'daki AİHM, Prenses Caroline'in başvurusunu haklı bularak, kişinin haberi olmadan çekilen özel yaşamına ilişkin fotografların onun bilgisi dışında dergi sayfalarında yer alamayacağına karar verdi. 
     Almanya'daki yazılı ve görüntülü medya organlarının yöneticilerinin, yargının bu tutumu nedeniyle, ünlü kişilerin çıkarları devreye girdiğinde, bazı haberlerin artık yayınlanamayacağı savıyla Federal Hükümet nezdinde girişimde bulunarak basın özgürlüğünü kısıtlayan bu uygulamaya karşı itirazda bulunulmasını istediğini bildirdi. 
     
     SCHRÖDER'E ORTAK AÇIK MEKTUP 
     Alman DW Radyosu'nun haberine göre, Almanya'daki 43 medya kuruluşunun yayın yönetmenleri Başbakan Gerhard Schröder'e yönelik açık mektup yayınladı. Ortak mektupta, "Sayın Şansölye, lütfen bu sansürü engelleyiniz'' çağrısı yaparak AİHM'in Caroline kararı' olarak anılan kararına tepki gösterdi. 
     Alman Gazetecileri Birliği Başkanı Michael Konken de karara tepki gösterirken, "Buna göre, Neyin, ne zaman ve hangi içerikle yayınlanacağını ünlüler bundan böyle bizzat belirleyecekler. Bunun sonucunda pratikte gazetecinin eli kolu bağlanıyor'' diye konuştu. 
     AİHM'in Prenses Carolina ile aldığı kararda, ünlü kişiler hakkında ancak onların tüzel konum ve işlevleri bağlamında haber ve fotoğraf yayınlanabileceği belirtiliyor. Alman Yayın Kuruluşları Birliği ARD'nin başkanı Jobst Ploog, ünlü kişilerin kimlerle buluştuğu, tatillerini kimlerin finanse ettiğine ilişkin haberlerin artık yayınlanamayacağı anlamına gelen bu yargısal kelepçe' konusunda uyarıda bulundu. Ploog, şöyle dedi 
     "Bu noktada kesinlikle tek yanlı olarak sadece ünlü bireylerin çıkarları gözetiliyor. Onlar hakkında tüzel konumları ve resmen yürüttükleri görevler bağlamında olmayan haber ve fotoğrafların yayınlanamayacağı belirtiliyor. Bence bu, haber verme özgürlüğüne getirilen bir doğrudan kısıtlamadır ve böyle bırakılırsa vahim sonuçlara yol açabilir.'' Alman devlet televizyonları ARD ve ZDF, kamu kurumu olarak Federal Adalet Bakanlığı'na yönelttikleri resmi yazıda Caroline kararı' olarak anılan bu sansür girişimine karşı hukuki yollardan itirazda bulunulmasını istedi. Yayın kuruluşlarının yayın yönetmenlerinin imzasını taşıyan açık mektup, altında yer alan imzalarla bu durumdan yakınanların magazin dergileriyle sınırlı olmadığını, ülkenin en ciddi politik haber gazete ve dergilerinin de basın özgürlüğünü kısıtlayıcı bir tasarruftan ciddi biçimde rahatsızlık duyduğunu gösterdi. 
     Alman yayın organlarından dile getirilen itirazlarda ise sorunun, ünlüleri ata binerken ya da denize giderken gösteren fotografların yayınlanma özgürlüğü ile sınırlı olmadığı vurgulanıyor. Böyle bir yasal uygulamanın, Almanya'da kısa süre önce istifa eden eski Merkez Bankası Başkanı Welteke'nin, başkalarının cebinden Berlin'in en lüks otelinde verdiği özel parti ile ilgili haberin yayınlanmasını da engelleyebildiği ifade edildi. 
     
</TEXT>
</DOC>
