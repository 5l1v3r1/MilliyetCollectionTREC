<DOC>
<DOCNO> 255163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur07.html </URL>
<DATE> 2004/07/13/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Anayasa Mahkemesi, Sezer'in başvurusunu görüşecek... 
</HEADLINE>
<TEXT>

     Anayasa Mahkemesi, idam cezasının müebbet ağır hapis cezasına dönüştürülmesinde Türk Ceza Kanunu'nun TCK indirim maddelerinin nasıl uygulanacağı sorununa çözüm bulacak. Yüksek Mahkeme, idam cezasını müebbet ağır hapis cezasına dönüştüren 4771 sayılı Yasa'nın karışıklık yaratan hükümlerinin iptali istemini yarın esastan görüşecek. 
     Anayasa Mahkemesi, yarın yapacağı toplantıda, Kastamonu, Samsun ve Muş ağır ceza mahkemelerinin, 4771 Sayılı Yasa'nın 1. maddesinin A bendinin a alt bendindeki ''Türk Ceza Kanunu'nun 47, 50, 51, 55, 58, 59, 61, 62, 64, 65, 66, 102, 112, 451, 452, 462 ve 463. maddeleri.... saklıdır'' şeklindeki hükümlerin iptali istemini esastan görüşerek, karara bağlayacak. 
     İptali istenen düzenleme, idam cezası müebbet ağır hapis cezasına dönüştürülenler için TCK'nın indirim hükümlerinin saklı olduğunu içeriyor. 
     Anayasa Mahkemesi'nin vereceği kararla, uzun süredir yerel mahkemeleri ve Yargıtay'ı meşgul eden bu sorun giderilmiş olacak. 
     Yerel mahkemeler, idam cezası kaldırıldığı için bugün müebbet ağır hapis cezasına çarptırılanlar için TCK'nın indirim maddelerinin müebbet üzerinden yapıldığına işaret ederek, 4771 sayılı Yasa ile idam cezası müebbede dönüştürülenler için de bu indirimin müebbet ağır hapis cezası üzerinden yapılması gerektiğini vurguladılar. 
     Mahkemeler, aynı tür ceza için iki farklı infaz sistemi getirilmesinin Anayasa'nın eşitlik ilkesine aykırı olduğuna dikkat çektiler. 
     
     SEZER'İN BAŞVURUSU 
     Yüksek Mahkeme, Cumhurbaşkanı Ahmet Necdet Sezer'in 4842 sayılı Bazı Kanunlarda Değişiklik Yapılması Hakkında Yasa'nın bazı maddelerinin iptali istemiyle yaptığı başvuruyu da esastan görüşecek. 
     Sezer, yasanın, 193 sayılı Gelir Vergisi Kanunu'nun mükerrer 121. maddesini değiştiren 15. maddesindeki, ücretlilerde vergi indirimi ile ilgili olarak, vergi mahsup ve iadesine tabi tutulacak mal ve hizmet alımlarını maddede sayılanlarla sınırlı olmaksızın tespit etme yetkisini Maliye Bakanlığı'na veren düzenlemenin iptalini istiyor. Sezer ayrıca, yasanın çerçeve 24. maddesiyle Katma Değer Vergisi Kanunu'na eklenen Geçici 19. maddesindeki, istisna uygulanacak miktara ilişkin alt sınır belirleme yetkisini aynı Bakanlığa veren düzenlemenin iptalini talep ediyor. 
     
</TEXT>
</DOC>
