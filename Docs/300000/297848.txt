<DOC>
<DOCNO> 297848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun52.html </URL>
<DATE> 2004/12/15/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Schaeuble "Kopenhag kriterleri gerekli, ancak yeterli değil" 
</HEADLINE>
<TEXT>

     Alman Birlik Partileri CDU CSU federal meclis grubu Başkan Yardımcısı Wolfgang Schaeuble, Türkiye'nin AB üyeliği ile ilgili olarak Kopenhag kriterlerinin gerekli, ancak yeterli olmadığını söyledi. 
     Schaeuble, Almanya'da akredite olan yabancı gazeteciler için Berlin'de düzenlediği basın toplantısında, Türkiye'nin AB üyeliği konusunda, ''AB üyeliği için 3 konu önemli. Kopenhag kriterlerinin yerine getirilmesi, Avrupa'ya ait olmak istenilmesi ve Avrupa'ya ait olunması. Türkiye'nin Kopenhag kriterlerini yerine getireceğini ümit ediyorum. Ancak büyük bir kısmıyla Avrupa'ya ait değil. Kopenhag kriterleri gerekli, ancak yeterli değil'' dedi. 
     Schaeuble, Ukrayna'nın AB üyeliği konusunda ne düşündüğü şeklindeki bir soruya karşılık da, ''Ukrayna bir Avrupa ülkesi, ancak kriterleri Türkiye kadar yerine getirmiyor. Uzun süre üyeliği söz konusu olamaz. Yine de bu olasılık var'' şeklinde cevap verdi. 
     CDU'nun 2006 yılında Almanya'da yapılacak genel seçimde iktidara gelmesi durumunda yine de AB'nin aldığı kararlara bağlı kalacağını, ancak Türkiye ile müzakerelerin sonucu açık sürdürüleceği için kendi hedefleri doğrultusunda politika izleyebileceğini belirten Schaeuble, şu görüşlere yer verdi 
     ''Türkiye ile müzakerelere başlanırsa 'imtiyazlı ortaklık' seçeneğinin de gözardı edilmemesi gerekir. Bizim bu önerimiz Türkiye'nin üye olması ya da olamaması dışında 3. bir seçenek sunacak ve sonuçta üyeliğin gerçekleşmemesi durumunda Türkiye'yi tümüyle hayal kırıklığına uğratmayacaktır. Türkiye zaten serbest dolaşım hakkının sürekli bir şekilde kısıtlanması durumunda tam üye olamaz. Buna rağmen ortak güvenlik ve savunma politikasına NATO bünyesinde katkıda bulunabilir. Türkiye belki de kimin dost olduğunu düşünmeli.'' Dışişleri Bakanı Joschka Fischer'in, ''Avrupa hiçbir zaman yeteri kadar büyük olamaz'' şeklinde konuştuğunu hatırlatan Schaeuble, AB'nin sınırsız bir şekilde genişlemesi durumunda üye ülkeler arasında gerçek bir dayanışma sağlanamayacağını söyledi. 
     Schaeuble, İslam dünyasıyla ilişkilerin geliştirilmesinin şart olduğunu belirterek, Türkiye'de Atatürk'ten bu yana yapılan reformların çoğunun İslam ülkeleri için örnek teşkil edebileceğini, ancak bunun Türkiye'nin AB'ye alınması için bir neden olmadığını kaydetti. 
     
     ''SAYGI DUYUYORUM'' 
     Schaeuble, ''Başbakan Erdoğan'ın tutumunu anlıyorum ve saygı duyuyorum. İnsanlar farklı görüşlerde, ancak aynı zamanda herkes iyi olabilir. Farklı görüşlerin olması demokrasinin de gereğidir. Bu nedenle partisi ile iyi ilişkilerimizi sürdürüyoruz'' dedi. 
     Türkiye'nin stratejik önemini hafife almadığını, ancak Türkiye'nin bu önemini NATO bünyesinde daha iyi geliştirebileceğini ifade eden Schaeuble, ''İnsanları ilgilendiren önemli bir konu olduğu için, seçimlerde de ele alınmaması için bir neden görmüyorum. Bu konuya sorumluluk bilinci ile yaklaşıyoruz'' diye konuştu. 
     Schaeuble, ABD'nin Türkiye'yi desteklediğinin hatırlatılması üzerine de, ''Alman hükümetinin tek bir konuda Amerikan yönetimi ile anlaşabildiğine seviniyorum. Ancak Amerika bu konuda bizim düşüncelerimizi anlayamaz, kendisini bizim yerimize koyamaz'' şeklinde görüş belirtti. 
     Schaeuble, İran'ın tutumuyla ilgili bir soruya karşılık da, ''Asıl sorun İran'ın verdiği sözlerinde durmaması. Avrupa ülkeleri ile işbirliği yapması İran için de daha iyi olurdu. İran'ın nükleer silahlara sahip olması çok tehlikeli olur. Biz müdaheleden yana değiliz, ancak ilerdeki gelişmeler sadece İran'ın tutumuna bağlı'' şeklinde cevap verdi. 
     
</TEXT>
</DOC>
