<DOC>
<DOCNO> 289932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur37.html </URL>
<DATE> 2004/11/18/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Yoksulluk aileyi parçaladı .. 
</HEADLINE>
<TEXT>

     Adana'da, uzun süredir iş bulamayan ve evinin geçimini sağlayamadığı için eşini Almanya'daki kayınpederinin yanına gönderen baba, oğlunu da evlatlık vermek için mahkemeye başvuruda bulundu. 
     Merkez Seyhan İlçesi Havuzlu Bahçe Mahallesi 15. Sokak'taki evde, annesi Kiraz Karabulut 72 ile yaşayan Yusuf Karabulut 42 , 15 yıl önce evlendiği Hazal Karabulut 35 ile oğlu Mert Karabulut'dan 15 , işsizlik sonucunda 2 yıl önce ayrılmak zorunda kaldı. 
     Eşini ve oğlunu Almanya'nın Hamburg kentinde, belediyeden emekli olan kayınpederi Hüseyin Özdal'ın yanına gönderen Yusuf Karabulut, ekonomik koşullarını düzeltemeyince, geri çağıramadı. 
     Adana Adliyesi'ne gelerek Aile Mahkemesi'ne başvuruda bulunan Karabulut, oğlunun sürekli Almanya'da kalabilmesi ve geleceğini garanti altına alabilmesi amacıyla dedesine evlatlık vermeye karar verdiğini belirterek, şunları söyledi 
     ''İşsiz olduğum için her ikisinden de ayrılmak zorunda kaldım. Düzenli ücret alacağım bir iş bulamadım. Günübirlik işler karşılığında aldığım para ne benim ne de yaşlı annemin karnını doyuruyor. 
     Oğlum Almanya'da lise birinci sınıfa gidiyor. Almanya'daki kanunlara göre onun dedesinin velayeti altında kalıp eğitimini sürdürebilmesi için, evlat edinilmesi gerekiyor. Eşim de oğlumuzun babasına evlatlık verilmesine razı oldu. Kayınbabama yük olmamak için kısa süreliğine de olsa gitmek istemiyorum. Oğlumu evlatlık vermekten başka çare bulamadık. Bunun için çok üzgünüm, ama elimden bir şey gelmiyor.'' 
     
</TEXT>
</DOC>
