<DOC>
<DOCNO> 267247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/guncel/axgun02.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Süryani köyüne korucu 'işgali' 
</HEADLINE>
<TEXT>


Terör nedeniyle 10 yıl önce boşalttıkları köylerine dönmek isteyen Süryaniler, korucu engeline takıldı 


İdil'de, 10 yıl önce Süryanilere ait Sarıköy'e yerleştirilen korucuların köyden çıkmaması sorun oldu. Zamanın yöneticilerinin, korucuları hukuksuz olarak köye getirdiğini belirten Şırnak Valisi Osman Güneş, "Emir üzerine jandarmaya köyün boşaltılması talimatını verdim" dedi. 
Süryani vatandaşlarının boşalttığı köye, terörle daha etkin mücadele için, 1994 yılında korucular yerleştirildi. Avrupa'ya göç eden Süryanilerin şimdi köylerine dönmek istediğini kaydeden Güneş, hukuk devletinin gereği olarak, bunu sağlamak zorunda olduklarını kaydetti. Köyün koruculara ait olmadığını vurgulayan Güneş, "Bu köyde oturmaya hakları yok. Sahipleri evlerine yerleşmek istiyor. Devletin oradaki köy korucularına hiçbir borcu yok. Koruculuk yapıyorlarsa, devlet karşılığını veriyor" diye konuştu. Şırnak'a 4 ay önce geldiğini, Sarıköy'e 3 kez gittiğini anlatan Güneş, şöyle konuştu "Koruculara iki ayrı yerde, yer verdim. Ayrıca ev yapmaları için malzeme vereceğimi söyledim. Hatta altında ahır bulunan ev projelerini bile hazırlattım. Bunu kabul etmeyince, Cizre'de yapımı tamamlanan konutlardan vereceğimi söyledim. Gitmek istemediler. Bunların yüzde 80'inin, zaten geldikleri köyde evleri var. Ama ailelerini, yakınlarını yerleştirmiş ve 'Orada evimiz yok' diyorlar. Şimdi de anahtar teslimi konut istiyorlar. Gerekirse koruculuk görevlerine son vereceğim. AB kapısına gelmişken, kimsenin istismarcı davranmasına izin verilmeyecek." Güneş, bu kişilerin yıllarca köyün arazisini de kendilerininmiş gibi ekip biçtiğini, haksız yere Doğrudan Gelir Desteği DGD aldıklarını, ancak bu yıl buna izin vermediklerini kaydetti. 

'Yerimiz yok' 
Korucubaşı Mehmet Ali Bulut ise "Bize 'Bu köy sizin' dediler ve ailelerimizi getirdik. 300 milyon lira maaşla Cizre'de yaşayamayız. Hazine arazisinde bize ev yapılmasını istedik. Yayalar köyünde evimiz vardı. Fakat şimdi hepimizin annesi, babası, kardeşi oturuyor" şeklinde konuştu. Jandarmanın 5 evi mühürlendiğini, elektrik ve sularının kesildiğini kaydeden Bulut, "Köyde 240 kişi yaşıyor. Gidecek yerimiz yok. Ev yapılsın, köyü boşaltırız" dedi. 
Deyrülumur Manastırı Metropoliti Samuel Aktaş da, bazıları yaklaşık 2 aydır manastırda kalan vatandaşların köylerinin boşaltılmasını beklediklerini söyledi. 


</TEXT>
</DOC>
