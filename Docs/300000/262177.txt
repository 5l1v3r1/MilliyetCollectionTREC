<DOC>
<DOCNO> 262177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur32.html </URL>
<DATE> 2004/08/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İstanbul'da sağanak yağış için önlemler alınıyor... 
</HEADLINE>
<TEXT>

     İstanbul, sağanak yağışlı havanın etkisi altına girdi. Aniden bastıran şiddetli yağış, bazı semtlerde su baskınlarına yolaçtı. 
     Gök gürültüsüyle birlikte yağan yaz yağmurlarının, özellikle sahil kesimlerinde etkili olduğu gözlendi. 
     İstanbul'da etkili olan sağanak yağış, çeşitli ilçelerde 100'e yakın ev ve işyerinde su baskınına neden oldu. 
     AA muhabirinin İstanbul İtfaiye Daire Başkanlığı'ndan aldığı bilgiye göre, sağanak yağış nedeniyle 70'i Bahçelievler, 13'ü Bağcılar, diğerleri de çeşitli ilçelerden olmak üzere 100'e yakın su baskını ihbarı geldi. 
     İhbarlardan kanal taşması şeklinde olanlar İSKİ'ye havale edilirken, mahsur kalan bazı vatandaşlar itfaiye ekiplerince kurtarıldı. 
     Bu arada, sağanak yağış nedeniyle bazı alt geçitlerde su birikmesi yüzünden şehir içi trafikte de yoğunluk yaşandı. 
     Polis yetkilileri ise yağış nedeniyle yolların kayganlaşması sonucu gün içinde çok sayıda maddi hasarlı trafik kazası meydana geldiğini bildirdiler. 
     İstanbul'da yağışlı havanın, şiddetini artırarak yarın öğle saatlerine kadar aralıklarla devam etmesi bekleniyor. 
     Yağmurla birlikte, hava sıcaklığı da iki-üç derece azaldı. 
     Bu arada, Afet Koordinasyon Merkezi, İstanbul'da ani su baskınlarına karşı beş bölgede 200 kişilik ekiple önlem aldı. 
     İstanbul Büyükşehir Belediyesi Afet Koordinasyon Merkezi AKOM , kentte öğle saatlerinde başlayan sağanak yağışta oluşabilecek su baskınları için 5 bölgede 200 kişilik ekiple önlem aldı. 
     Büyükşehir Belediyesi'nden yapılan yazılı açıklamada, Balkanlar üzerinden gelen ve bugün öğle saatlerinden itibaren başlayan yağışın, yarın öğleye kadar aralıklarla şiddetini artırarak süreceğinin tahmin edildiği belirtildi. 
     Gök gürültüsüyle birlikte yağan yaz yağmurlarının kısa süreli ve şiddetli olduğu, bu nedenle başta su baskınları, su birikintileri, taşkınlar ve yıldırım düşmesine yol açtığı vurgulanan açıklamada, AKOM bünyesinde çalışan birimlerin su baskınlarına karşı çalışmalarını başlattığı, Yol Bakım ve Onarım Müdürlüğü ekiplerinin daha önceden belirlenen deniz seviyesinin altında kalan geçit ve köprü altlarında motopomplarla su tahliyesi için hazırlık yaptığı bildirildi. 
     Açıklamada, şunlar kaydedildi 
     ''Su baskınlarına karşı 5 bölgede oluşturulan 200 kişilik ekip, mazgal temizleme, su kanallarını açma çalışmalarını sürdürüyor. Kritik noktalarda konuşlanan ekipler, oluşacak su birikintilerini tahliye edecek. Yağışlar süresince oluşabilecek olumsuzluklara karşı İtfaiye Daire Başkanlığı, İSKİ, Park ve Bahçeler Müdürlüğü, İşletmeler Müdürlüğü, İSTON ekipleri, su baskınlarına müdahale edecekler.'' Yol Bakım ve Onarım Müdürlüğü ekiplerinin çalışmalara başladıkları bölgeler ise şöyle 
     Birinci Bölge Fatih Unkapanı Köprü altı deniz seviyesinden düşük kalıyor , Zeytinburnu Yenikapı Köprü altı deniz seviyesinden düşük kalıyor , Eminönü, Gaziosmanpaşa, Esenler, Bayrampaşa, Eyüp. 
     İkinci Bölge Avcılar, Bağcılar, Bahçelievler Yenibosna Değirmen Bahçe Caddesi devamı, Ayamama Deresi kolunun yüksek olması nedeniyle aşırı yağışlarda taşma yaparak su baskını oluşturuyor , Güngören, Bakırköy, Küçükçekmece. 
     Üçüncü Bölge Beşiktaş, Beyoğlu, Kağıthane, Sarıyer, Şişli. 
     Dördüncü Bölge Kadıköy, Beykoz, Üsküdar, Ümraniye. 
     Beşinci Bölge Maltepe, Kartal, Pendik, Tuzla. 

     
</TEXT>
</DOC>
