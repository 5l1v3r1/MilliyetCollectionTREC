<DOC>
<DOCNO> 273881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun10.html </URL>
<DATE> 2004/09/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bağdat'ta bomba yüklü araç patladı 11 ölü 
</HEADLINE>
<TEXT>

     Irak'ın başkenti Bağdat'ta bu sabah düzenlenen saldırıda en az 11 kişinin öldüğü, 54 kişinin yaralandığı bildirildi. 
     Yetkililer, saldırının, Bağdat'ın batısındaki ticari bir bölgede, bomba yüklü bir araçla düzenlenen bir intihar eylemi olduğunu söylediler. 
     Patlamada kullanılan aracın motorunun olay yerinden 50 metre uzaklıkta bulunduğu ve kurtarma ekipleriyle bölge sakinlerinin, kazada ölen ve yaralananların vücut parçalarını toplayarak plastik torbalara koydukları belirtiliyor. 
     Irak polisiyle Amerikan askerlerinin olay yerini kordon altına aldığı ifade edildi. Irak İçişleri Bakanlığı yetkilisi Albay Adnan Abdülrahman, saldırının intihar eylemi olduğunu doğruladı. 
     
     Hayfa sokağında da çatışmalar var 

     Bağdat'ın Hayfa sokağında bu sabah Amerikan kuvvetleriyle direnişçiler arasında çatışma çıktı. 
     Tanıklar, otomatik silah seslerinin birkaç saat sürdüğünü bildirdiler. Resmi yetkililer de çatışmaları doğruladılar, ancak çatışmalarda ölen ve yaralanan olup olmadığını belirtmediler. 
     Devrik lider Saddam Hüseyin yanlılarının etkin olduğu Hayfa'da sık sık çatışma çıkıyor. 
     Şiilerin yaşadığı Bağdat'ın Sadr semtinde de dün geceden beri çatışmalar sürüyor. Sadr'da 15 kişi ölmüş, 52 kişi yaralanmıştı. 
     
</TEXT>
</DOC>
