<DOC>
<DOCNO> 272498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/ekonomi/eko07.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TCDD hatayı kabul etti, tazminat ödüyor 
</HEADLINE>
<TEXT>


Pamukova ve Tavşancıl'daki kazalarda ölenlerin yakınlarına ödenecek tazminat için oluşturulan fonda 48 trilyon lira var 

ANKARA Milliyet 

Pamukova ve Tavşancıl'da meydana gelen tren kazalarında ölen vatandaşların yakınları, gerekli evrakı tamamlayarak tazminat için TCDD'ye başvurmaya başladı. Şu ana kadar sekiz aile tazminat talebinde bulundu. TCDD, daha önceki kazalarda ölenlere tazminat ödenmesinde mahkeme kararlarını beklerken ilk kez Pamukova ve Tavşancıl'daki kazalarda ölenlerin yakınlarına mahkemeye başvurulmadan ödeme yoluna gidecek. TCDD Genel Müdürlüğü bu nedenle Pamukova'da ölen 38 ve Tavşancıl'da hayatını kaybeden sekiz kişinin ailelerine 17 Ağustos'ta birer yazı göndererek tazminat ödemeye hazır olduğunu bildirdi. 

Mahkeme yolu da var 
Aileler tazminatların hesaplanması ve bunun için gereken yaş, meslek, gelir ve eğitim durumuna ilişkin belgeleri TCDD'ye göndermeye başladı. Şu ana kadar 8 aile evrakı tamamladı. Diğer aileler de evrak tamamlamaya çalışıyor. TCDD, tazminat miktarlarını mahkemelerde esas alınan hesaplamalarla belirleyecek. Her ölen için yaş, gelir durumu, eğitim durumu ve mesleğine göre ayrı ayrı tazminat miktarı verilecek. Hayatını kaybedenlerin yakınları, belirlenen tazminat miktarlarını kabul etmemeleri halinde de mahkemelere başvurabilecek. 
TCDD'nin, ölenlerin yakınlarına ödenmek üzere oluşturduğu Dahili Sigorta Fonu'nda yaklaşık 48 trilyon lira bulunduğu kaydedildi. Her iki kazada yaralananlara ödenecek tazminat konusunda da çalışma yapan genel müdürlüğün, bu kişilerin malullük durumlarını belirten kesin raporları beklediği ifade edildi. 


</TEXT>
</DOC>
