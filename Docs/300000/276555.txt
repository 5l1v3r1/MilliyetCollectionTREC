<DOC>
<DOCNO> 276555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonspo22.html </URL>
<DATE> 2004/10/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Baliç'in sakatlığının ardındaki sis perdesi aralandı... 
</HEADLINE>
<TEXT>

     Galatasaray'ın Boşnak yıldızı Elvir Baliç, sakatlık nedeniyle yaşadığı sıkıntılı dönemlerin geride kaldığını kaydederek, teknik direktör Gheorghe Hagi'nin de kendisi için önemli bir şans olduğunu söyledi. 
     Sarı-kırmızı kulübün resmi yayın organı Galatasaray Dergisi'nin ekim sayısında yer alan ropörtajda Baliç, sakatlık dönemine değinerek, ''İspanya'daki dizimden geçirdiğim ilk ameliyat sonrası kadavradan alınan bağın teknik olarak yanlış yapıldığı ortaya çıktı. İkinci ameliyatı olduktan sonra yeniden sakatlanma korkusunu üzerimden attım'' dedi. 
     Geçtiğimiz sezon kadro dışı bırakılmasının ardından ayrılmayı düşündüğünü ancak Hagi'nin takımın başına gelmesiyle yeniden şansını deneme kararı aldığını anlatan Baliç, şöyle devam etti 
     ''Yeniden kendimi göstermek ve ne olacağına bakmak istedim. Eğer yine aynı şey olursa giderdim. Fakat her şey farklı oldu. Bana güvendi, şans da verdi. Şu an her şey çok güzel gidiyor. Biz Hagi ile karşı karşıya oynadık. Benim neler yapabileceğimi bilen bir hoca. Yeteneklerimden hiçbir şeyi yitirmedim. Ne kadar iyi futbolcu olursan ol haftalarca oynamazsa insan güvenini kaybediyor.'' Elvir Baliç, Galatasaray'ın kuruluşunun 100. yılı nedeniyle şampiyonluk kupasını müzelerine götürmeyi çok istediklerini de dile getirerek, ''Şampiyonluk yarışında Fenerbahçe ve Trabzonspor'u geride bırakırız diye düşünüyorum. Beşiktaş'ı ise şu ana kadar hiç iyi görmedim. Onları bu sene şanslı görmüyorum. Yarış Fenerbahçe ile bizim aramızda geçer. Ama bu sezon bizim için çok anlamlı. Kimse bizden daha fazla bu şampiyonluğu isteyemez'' ifadelerini kullandı. 

     
</TEXT>
</DOC>
