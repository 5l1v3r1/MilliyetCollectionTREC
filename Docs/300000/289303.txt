<DOC>
<DOCNO> 289303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur06.html </URL>
<DATE> 2004/11/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ankara'nın deprem riski İstanbul'dan düşük değil... 
</HEADLINE>
<TEXT>

     Gazi Üniversitesi Mühendislik-Mimarlık Fakültesi İnşaat Mühendisliği Bölümü öğretim üyesi ve Rektör Yardımcısı Prof. Dr. Süleyman Pampal, Ankara'da deprem tehlikesinin, İstanbul ve İzmir'den çok düşük olmadığını söyledi. 
     Pampal, A.A muhabirine yaptığı açıklamada, Ankara'nın yıkıcı deprem yaratacak aktif fay alanlarıyla çevrili olduğunu kaydetti. 
     Kuzeyde Kuzey Anadolu fayı, doğuda Keskin ve Kırıkkale-Erbaa fayı, güneydoğuda Tuz Gölü Fay Zonu, güneybatıda da Eskişehir fay zonu bulunduğunu ifade eden Pampal, ''Bu faylar, büyük depremlere neden olabilecek aktif zonlardır. Özellikle Kuzey Anadolu fayı, Ankara için büyük depremlere kaynak olabilecek durum ve mesafededir'' diye konuştu. 
     Binaların depreme dayanıklı zemin üzerine, uygun malzemeyle yapılmadığını kaydeden Pampal, şöyle konuştu 
     ''Kent alanının büyük bölümü, çok katlı yapılaşmaya uygun olmayan killi ve alüvyal zemin gevşek zeminler üzerine kurulu. Bu tür zeminler, depremin şiddetini yaklaşık 2 kat artırır. Uygun zemine uygun yapı ilkesi de gözetilmediği için risk artıyor. 
     Kent zemininin deprem açısından elverişli olmayan durumu, özellikle 1980-1990 yılları arasında denetimsiz bir şekilde inşa edilen, yapı kalitesi son derece düşük kooperatif binaları ile çeşitli tarihlerde çıkarılan imar afları sonucu yasal olarak kabul gören çoğu projesiz, tamamı denetimsiz yapılar gözönüne alındığında Ankara'yı etkileyebilecek yıkıcı bir depremin etkileri, beklenenden çok daha büyük olacaktır.'' 
     
     ANKARA'NIN RİSKİ AZ DEĞİL... 

     Pampal, Ankara'nın deprem tehlikesinin, İstanbul ve İzmir'den ''çok düşük'' olmadığını ifade ederek, ''Bu tehlikeyi olduğundan az göstermek doğru bir yaklaşım değil'' dedi. 
     Deprem risk analizlerinin de Ankara'daki tehlikeyi ortaya koyduğunu kaydeden Pampal, analizler hakkında şu bilgileri verdi 
     ''- Yıllık maksimum büyüklüklerin ortalama değeri Ankara'da 4.49, İstanbul'da 4.83, İzmir'de 4.76. 
     - En sık oluşan yıllık büyüklükler Ankara'da 3.22, İstanbul'da 4.09, İzmir'da 4.58. 
     - 99 yıllık zaman dilimi içinde oluşabilecek maksimum deprem büyüklüğünün değerleri Ankara'da 7.78, İstanbul'da 7.92, İzmir'de 8.07.'' 
     
     ''DEPREM HARİTASI YENİLENİYOR'' 

     Pampal, Deprem Bölgeleri Haritası'na göre Ankara'nın büyük bölümünün 4. derece deprem bölgesinde bulunduğunu, ancak bu haritanın yakın dönem depremleri baz alınarak hazırlandığını belirtti. 
     Süleyman Pampal, ''Ayrıntılı aktif tektonik özellikler ile uzun dönem tarihsel deprem aktivitesi incelendiğinde durumun farklı ve daha kötü olduğu genel kabul gören bir görüş. Bu nedenle haritanın revizyonu çalışmalarına başlanmış durumda'' diye konuştu. 
     
     KENTİ ETKİLEYEN TARİHİ DEPREMLER 

     Pampal, Ankara'yı etkileyen tarihi depremler hakkında da bilgi verdi. 
     Ankara'daki en büyük depremin 1668 yılında meydana geldiğini belirten Pampal, 1938'de Keskin 6.6 depreminin kenti etkilediği özellikle 1944 Gerede 7.2 depreminde Ankara'da 125 can kaybı, 1540 yıkıntı, 2 bin 716 ağır hasarlı yapı meydana geldiğini söyledi. 
     Ankaralıların deprem konusunda bilinçlendirilmesi gerektiğini vurgulayan Pampal, kentin zemin durumu ve yapıların depreme dayanıklılıklarının belirlenmesi, yapılarda güçlendirme çalışmalarının başlatılması gerektiğini ifade etti. 

     
</TEXT>
</DOC>
