<DOC>
<DOCNO> 260135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/spor/spo05.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Judonun umudu var 
</HEADLINE>
<TEXT>


Türkiye'ye olimpiyatta altın kazandıran üç branştan biri olan judo, Atina'da üç deneyimli sporcuyla yine madalya peşinde koşacak 

ATİNA YOLCULARI MURAT AĞCA 


Olimpiyat tarihinde Türkiye'nin altın madalya kazanabildiği sadece üç spor dalı var Güreş, halter ve judo. İlk iki dalın hegomonyasına 2000 Sidney'de Hüseyin Özkan, biraz da şaşkınlık yaratarak son vermişti. Ancak bu aslında, judodaki gelişmenin bir patlamasıydı. 
48 kiloda Hülya'nın tarihi kürsüsünü aynı kiloda Sidney 2000'de henüz ilk turda elenen Neşe Şensoy, Atina'da yakalamaya çalışacak. Antrenör Yüksel Çalışkan, Şensoy'un bu kez daha iyi hazırlandığını, tek sıkıntısının üzerindeki madalya baskısı olabileceğini söylüyor. Çalışkan, "Fransa, İspanya, Almanya ve Belçika'da kamplara katıldık. Neşe, ortak çalışma kamplarında tüm rakiplerini yakından tanıma fırsatı buldu. Dünya 3.'lüğü var. Yani tecrübesi ve tekniği yerinde. Atina'ya madalya için gideceğiz" diyor. 
Atlanta ve Sidney olimpiyatlarına "ümitli" gidip, "hüzünlü" dönen Dünya ve Avrupa şampiyonu Selim Tataroğlu'nun amacı da bu kez şeytanın bacağını kırmak. Tataroğlu gibi bu yıl Avrupa şampiyonluğunu yenileyen Bektaş Demirel de ikinci olimpiyatında kürsü hesapları yapıyor. İki sporcumuz da Rusya, B.Rusya, Gürcistan ve Azerbaycan'daki uzun kamp dönemlerinde Atina'ya bilendiler. 
Görevden alınan İbrahim Öztek'in yerine Mart ayında koltuğa oturan Federasyon Başkanı Yaşar Kaptan Başaran da bu kısa dönemde sporculara tüm kamp ve müsakaba imkanlarını sağladıklarını vurgulayarak, "Üç sporcumuzdan da umutluyum. Güçlü rakipleri var ama, onlar da iddialılar" diye konuştu. 

Tarihçe 
Kökeni Orta Asya 
Judonun kökeninde, Orta Asya'da Türk Devletleri tarafından yaygın olarak yapılan Kuraş olduğu söylenir. Günümüzün modern judo sporu, Japon Jigaro Kano tarafından kurulmuştur. Kano, 1882'de uzun bir jui jutsu eğitimi almış, bu tarihten sonra Jui Jutsu'nun zararlı bulduğu tekniklerini ayıklayarak, kendi deyimi ile "Ju Jutsu Do" dediği "Ju Do"yu kurmuş, eğitim verdiği dojoya da Kodokan ismini vermiştir. 1951'de Uluslararası Judo Federasyonu kuruldu. İlk Dünya Şampiyonası 1956 yılında Tokyo'da yapıldı. Judo 1964 Tokyo Olimpiyatları ile olimpik spor oldu. 

Tarihi madalyalar 
Türkiye'de judo resmen 1962'de başladı. Silahlı kuvvetler ve emniyet mensupları, tüm yurtta bu sporun öncüleri oldular. Ülkemiz olimpiyatlarda judo dalında bugüne dek bir altın, bir bronz madalya kazandı. İlk kez 1976 Montreal'de Osman Yanar, Rafet Güngör ve Süheyl Yeşilnur ile yer aldık. 1992 Barcelona'da 48 kiloda bronz madalya kazanan Hülya Şenyurt, olimpiyat tarihinde kürsüye çıkan ilk bayan sporcumuz oldu. 1996 Atlanta'da İlknur Kobaş 5. oldu. 2000 Sindey'de ise judonun en büyük başarısı geldi. Hüseyin Özkan 66 kiloda olimpiyat şampiyonu olarak tarihe geçti. 

Antrenör gözüyle 
Sayıyı katlarız 
"Atina'ya, Sidney Olimpiyatı'ndaki başarıyı en az ikiye katlama hedefiyle gidiyoruz. Altın sayısı ikiye hatta üçe bile çıkabilir düşüncesindeyim. Birkaç gün önce B.Rusya'da Rusya, Estonya, Litvanya Polonya, Azerbaycan ve ev sahibi B.Rusya'nın olimpiyat takımlarıyla birlikte 20 gün süren ortak kamp yaptık. Teknik ve taktik açıdan çok faydalı, eksiklerimizi görüp giderdiğimiz bir kamp oldu. Neşe Şensoy da moral ve fizik olarak hazır durumda. Tek korkumuz hakem oyunları. Önceden hazırlanmış bir senaryoya kurban gitmezsek Atina'da minderden başımız dik ve belirlediğimiz hedefe ulaşmış olarak ayrılabiliriz." 
HALDUN EFEMGİL 


Otorite gözüyle 
Kürsü garanti 
"Dünya sıralamasında oldukça önemli bir yeri olan Türk Judo'sunun olimpiyatta sadece üç sporcu ile temsil edilmesini yetersiz buluyorum. Son üç beş ayda artan tempo olimpiyat gibi ciddi bir organizasyon için yeterli değildir. Olimpiyata katılmaya hak kazanmış sporcularımız, birbirinden yetenekli ve uluslararası tecrübeye sahip. Özellikle tek bayan sporcumuz Neşe Şensoy katıldığı organizasyonlardan çok iyi sonuçlarla ayrıldı. Morali oldukça yüksek. Gününde olur, maça çıkarken iyi motive edilirse kesinlikle kürsüye çıkar. Bektaş Demirel ve Selim Tataroğlu da kilolarının en büyük favorileri. 
İBRAHİM ÖZTEK 


Tataroğlu kimdir 
Doğum Tarihi 24.04.1972 
Branşı 100 Kg 
Sydney 2000 5. oldu. 
Boy - Kilo 1.90m - 100 Kg 
Antrenörü Haldun Efemgil 
Kulübü İstanbul Büyükşehir Bld. 

Kariyeri 
1995 Dünya Şampiyonası'nda 3. oldu. 1999 Dünya Şampiyonası'nda açık sıklette 2.'lik, 100 kiloda da 3.'lük elde etti. 1994 Avrupa 3.'lüğünü aldı. 1995 Avrupa Şampyonası'nda açık sıklette gümüş, 95 kiloda bronz aldı. 1997 Avrupa Şampiyonu 95 ve açık sıklet Avrupa 3.'sü. 1998 ve 1999 Avrupa Şampiyonu açık sıklet , 1998, 1999 Avrupa 3.'sü 100 , 2001 Avrupa 3.'sü 100 , 204 Avrupa Şampiyonu. 

Atina 2004 programı 
19 Ağustos Eleme ve finaller 

BEKTAŞ DEMİREL 
Kimlik kartı 
Doğum Tarihi 08.02.1976 
Branşı 66 Kg 
Atlanta 1996 Dereceye giremedi 
Boy - Kilo 1.70m - 66 Kg 
Antrenörü Haldun Efemgil 
Kulübü İstanbul Büyükşehir Bld. 

Kariyeri 
1994 Dünya Gençler 3.'sü ve Avrupa Şampiyonu. 1995, 1996 Dünya 3.'sü, 1995 Avrupa 3.'sü, 2004 Avrupa Şampiyonu. 

Atina 2004 programı 
15 Ağustos Eleme ve finaller 

NEŞE ŞENSOY 
Kimlik kartı 
Doğum Tarihi 10 06 1974 
Branşı 48 Kg 
Sydney 2000 İlk turda elendi 
Boy - Kilo 1.56m - 48 Kg 
Antrenörü Yüksel Çalışkan 
Kulübü Ordu Judo İhtisas Kulübü 

Kariyeri 
2000 Olimpiyatlarına katıldı. 2001'de Akdeniz Oyunları'nda bayanlarda şampiyonluğu elde etti. 2003'te Osaka'da Dünya Şampiyonası'nda bayanlarda üçüncülük kazandı ve bu şampiyonada Olimpiyat vizesini de aldı. Yine 2003 yılında Almanya'da Dünya Şampiyonası'nda ve Avusturya'da Grand Prix'de birinci oldu. 

Atina 2004 programı 
14 Ağustos Bayanlar Eleme ve finaller 

Altın çocuk 

Tekvandoda ülkemizi temsil edecek tek sporcu olan Bahri Tanrıkulu, Avrupa ve Dünya'dan sonra Atina'da da zirveye çıkmak için mücadele edecek 

Tekvando, futboldan sonra ülkemizde en fazla lisanslı sporcuya sahip federasyon. Ancak Atina'da tek temsilcisi var. Avrupa ve Dünya şampiyonu Bahri Tanrukulu, bu kalabalık camianın umutlarını tek başına omuzlarında taşıyacak. 
2003 Kasım'da federasyon başkanlığını devralan Metin Şahin, tekvandonun gösteri sporu olarak olimpik programa girdiği 1988 Seul'de bronz madalya kazanmış tecrübeli bir eski sporcu olarak "şeffaflık ve adalet"in sağlanması halinde Tanrıkulu'nun Atina'da altın madalyaya kadar gideceğinden emin. Sidney 2000'de bronz kazanan Hamide Bıkçın Tosun'un başına gelenleri de hatırlatıyor ve şöyle konuşuyor "Benim iki olimpiyat şampiyonluğum gitti. Hamide de hakem kurbanı oldu. Bizim yaşadıklarımızı Bahri'nin yaşamaması için elimizden geleni yapıyoruz. Sporun politikasını da iyi yürütmek lazım." 
Geçtiğimiz günlerde Uluslararası Tekvando Federasyonu Başkanı Chungwon Choue'yu İstanbul'da konuk ettiklerini açıklayan Şahin, "Başkan, Türkiye'deki olumlu gelişmelerden çok etkilendi ve bize Bahri'nin Atina'da altın şansının olduğunu söyledi. Bu çok önemli bir gelişme" diyor. 
Mayıs'taki Avrupa Şampiyonası'nda dirseğinde kırık tespit edilen Tanrıkulu'nun tamamen iyileştiğini de müjdeleyen Şahin, "Ona güveniyoruz. Olimpiyat takımımızda son sporcu olarak 29 Ağustos'ta yarışacak ve umarım son madalyayı da o getirecek" temennisinde bulunuyor. 

BAHRİ TANRIKULU 
Kimlik kartı 
Doğum Tarihi 01.01.1980 
Branşı 80 Kg 
Boy - Kilo 1.87m - 80 Kg 
Antrenörü Hyo Joo Lee 
Kulübü İstanbul Büyükşehir Bld. 

Kariyeri 
1998 Avrupa Şampiyonası'nda 3. ve aynı yıl İspanya'da yapılan İspanya Turnuvası'nda gençlerde ikinci, büyüklerde 3. oldu. 1999 Dünya Şampiyonası'nda 2.'liği aldı. 2000 Avrupa Şampiyonası'nda altın madalya kazandı. Kore Turnuvası'nda 1.'liği aldı. 2001'de Dünya Şampiyonu oldu. 2002 Avrupa Şampiyonu ve Dünya Kupası 2.'si. 2003 Dünya 3.'sü, 2004 Avrupa 3.'sü. 

Atina 2004 programı 
29 Ağustos 
Erkekler 80 kilo Elemeler 11 12 - 13 38 
Elemeler 15 54 - 16 50 
Repesaj 17 18 - 17 44 
Repesaj 18 12 - 18 38 
Final 19.35 - 19.50 


</TEXT>
</DOC>
