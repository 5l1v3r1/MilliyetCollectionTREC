<DOC>
<DOCNO> 284061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/soneko10.html </URL>
<DATE> 2004/10/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Akbank’ın net karı katrilyona yaklaştı 
</HEADLINE>
<TEXT>

     Akbank, enflasyondan arındırılmış mali tablolara göre bu yılın 9 aylık döneminde 884 trilyon lira, net kar elde etti. 
     Akbank Genel Müdürü Zafer Kurtul, dokuz aylık kar rakamlarıyla ilgili yapılan açıklamasında, eylül sonu itibariyle Akbank'ın toplam aktiflerinin geçen yıl sonuna göre yüzde 11.8 oranında büyüyerek, 33 katrilyon liraya ulaştığını ve bankanın aktiflerindeki en yüksek büyümenin kredilerde gerçekleştiğini bildirdi. 
     
     En büyük artış kredilerde 
     Akbank'ın toplam kredilerinin yılın 9 ayında geçen yıl sonuna göre yüzde 36.2 oranındaki artışla 12 katrilyon lira olduğunu ifade eden Kurtul, Türk lirası kredilerin toplam artış oranının 9 aylık dönemde yüzde 70'i bulduğunu kaydetti. 
     Kurtul, kredi miktarındaki bu artışın, tüketici ve KOBİ kredilerindeki artışa bağlı olarak gerçekleştiğine işaret ederek, bu dönemde toplam krediler içindeki bireysel kredilerin payının yüzde 28, KOBİ kredilerinin payının ise yüzde 23'e çıktığını bildirdi. 
     
     Kredi kartları da karlılığı olumlu etkiledi 
     Bankanın karlılığında etkili olan bir diğer önemli unsurun da kredi kartları olduğunu vurgulayan Kurtul, açıklamasında şöyle dedi 
     "Axess ve Amex kartlarıyla kredi kartındaki ciro pazar payı, geçen yılın sonunda yüzde 10.4 seviyesinden, eylül ayı itibariyle yüzde 14'e ulaştı. Kredilerdeki yüksek oranlardaki artışlara karşılık problemli krediler oranı ise yüzde 1.27 seviyesinde bulunuyor" 
     
</TEXT>
</DOC>
