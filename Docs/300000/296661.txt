<DOC>
<DOCNO> 296661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur33.html </URL>
<DATE> 2004/12/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Belediye arsa verince, yıkım ekibini göbek atarak karşıladılar .. 
</HEADLINE>
<TEXT>

     Antalya Kepez Belediyesi'nce gerçekleştirilen gecekondu yıkımında, evleri yıkılan vatandaşlar davul-zurna eşliğinde halay çektiler. 
     Habipler Mahallesi'nde açılacak Muammer Aksoy Caddesi için yıkılması kararı alınan 5 gecekondunun yıkımı gerçekleştirildi. Belediyeden gelen tahliye kararı üzerine evlerini boşaltan vatandaşlar, yıkım ekiplerini davul-zurna ile karşıladılar. 
     Yaklaşık 10 yıldır evlerinin yıkılacağı kaygısını taşıdıklarını belirten vatandaşlar, belediye başkanlığının kendilerine mevcut yerin hemen arkasında bulunan bölümden arsa verdiğini kaydettiler. 
     Kepez Belediye Başkanı Erdal Öner de Muammer Aksoy Caddesi'nin açılabilmesi için 5 gecekondunun yıkılması gerektiğini daha önce vatandaşa tebliğ ettiklerini hatırlattı. 
     Evleri yıkılan kişilerin kendilerine yer verileceği yönündeki açıklamalara inandığını belirten Öner, ''Yıkımı davul zurna eşliğinde gerçekleştirdik. Vatandaşımıza, duyarlılıklarından ötürü teşekkür ediyorum'' dedi. 
     
</TEXT>
</DOC>
