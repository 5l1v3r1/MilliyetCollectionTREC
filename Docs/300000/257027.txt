<DOC>
<DOCNO> 257027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun05.html </URL>
<DATE> 2004/07/21/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Rum lobisi, Kerry'den Rum tezlerine destek istedi... 
</HEADLINE>
<TEXT>

     ABD'deki Rum ve Yunan lobisini oluşturan kuruluşlardan Amerikan Elen Enstitüsü AHI , Demokrat başkan adayı senatör John Kerry'ye bir mektup göndererek, özellikle ''Kıbrıs konusunda Rum davasına'' destek vermesini istedi. 
     Kuruluşun İcra Direktörü Nick Larigakis'in imzasını taşıyan mektupta AHI, Kerry'den yayımlamasını istediği açıklama metnine de yer verdi. 
     Larigakis'in, Kerry adına kaleme aldığı metinde, ABD'nin 1974'ten bu yana uyguladığı Kıbrıs politikaları büyük başarısızlık olarak nitelendiriliyor, BM Genel Sekreteri Kofi Annan'ın Kıbrıs planının Rumlar lehine değiştirilmesi gerektiği savunuluyor ve KKTC'deki Türk askeri varlığının ve ''Türkiyeli göçmenlerin'' geri dönmesinin sağlanması isteniyor. 
     Metinde, Heybeliada'daki ruhban okulunun da açılması talep ediliyor. 
     Uzun yıllardır Senato'da görev yapan Demokrat başkan adayı Kerry'nin, geçmişte Rum ve Ermeni lobilerinin çeşitli tasarılarına destek verdiği biliniyor. Kerry'nin, AHI'nin yayımlamasını istediği metin konusunda ne yapacağı ise merakla bekleniyor. 
     
</TEXT>
</DOC>
