<DOC>
<DOCNO> 296382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonyas23.html </URL>
<DATE> 2004/12/09/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
'Menim Savaşım' toplatıldı 
</HEADLINE>
<TEXT>

     Azerbaycan'da Nazi lideri Adolf Hitler'in ''Kavgam'' kitabının Türkçe baskısından Azerbaycan Türkçesine uygunlaştırılarak basılması çeşitli tartışmalara yol açtı. 
     Kitabı ''Menim Savaşım'' adıyla uygunlaştıran ve bu nedenle gözaltına alınan Evez Zeynallı bugün serbest bırakıldı. Yaklaşık 55 kitap toplatıldı. 
     ''Menim Savaşım'' kitabının basılmasına ilk tepki, ülkedeki Musevi cemaati lideri Simyon Borisoviç'ten geldi. Borisoviç, ''kitabın basılmasının ülkede Azeriler ile Yahudiler, ayrıca Azerbaycan ile İsrail arasındaki ilişkilerin gerilmesine neden olacağını ileri sürmüş, gerekçe olarak da kitapta ''Yahudileri öldürün'' gibi ifadelerin yer aldığını göstermişti. 
     Borisoviç açıklamasında, gerginlik olmaması için kitabın satışının durdurulması, uygunlaştırmayı yapan Zeynallı'nın hapsedilmesi, kitabı basan yayınevinin cezalandırılmasını talep ettiklerini bildirmiş, bu doğrultuda Cumhurbaşkanı İlham Aliyev'e de başvuruda bulunduklarını kaydetmişti. 
     Azerbaycan basınındaki haberlere göre, İsrail'in Bakü Büyükelçiliği de Zeynallı'nın hapsedilmesi ve kitabın toplatılması amacıyla Cumhurbaşkanı Aliyev'e başvuruda bulundu. 
     
</TEXT>
</DOC>
