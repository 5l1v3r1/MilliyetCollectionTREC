<DOC>
<DOCNO> 250272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy24.html </URL>
<DATE> 2004/06/23/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Eğlence yeri açmak kolaylaşacak... Tasarı Meclis'e sunuldu 
</HEADLINE>
<TEXT>

     Otel, gazino, kahve, bar, tiyatro, sinema, hamam ve plaj gibi umuma açık istirahat ve eğlence yerlerinin sadece belediyelerden ruhsat alarak açılmasını öngören yasa tasarısı, TBMM Başkanlığı'na sunuldu. 
     Polis Vazife ve Selahiyet Kanunu'nda değişiklik yapan yasa tasarısı, umuma açık dinlenme ve eğlence yerlerinin açılmasında mülki amirlerin iznini alma koşulunu ortadan kaldırıyor. Bu tür işyerleri sadece belediyelerden izin alınarak açılabilecek. Tasarı kolluk kuvvetlerinin etkin denetimini öngörürken, kapatma cezaları yerine idari para cezalarına yer veriyor. 
     Tasarıya göre, polisçe kati delil elde edilmesi halinde faaliyetten geçici olarak men edilen ve süresinden önce açılan, açık ve kapalı bulunacağı saatlere uymayan, işletmenin sahibinin veya sorumlusunun iştiraki, kusuru veya ihmaliyle suç işlenen, mevzuat hükümlerine aykırı olarak işletilen ve yasada öngörülen diğer yasaklara uyulmayan umuma açık istirahat ve eğlence yerlerinin işletmecilerine 500 milyon lira ile 1 milyar lira arasında değişen miktarlarda para cezası verilecek. 
     Söz konusu fiillerin bir yıl içinde tekrarı halinde en son uygulanan para cezası bir kat artırılarak uygulanacak. Bir yıl içinde üç defa idari para cezası verilen ve cezayı gerektiren yeni bir fiil işlenen umuma açık istirahat ve eğlence yerleri, mahallin en büyük mülki amiri tarafından 15 günü geçmemek üzere geçici süreyle faaliyetten men edilecek. 
     Umuma açık eğlence ve istirahat yerlerinin tasnifinin de yapıldığı tasarı ile ayrıca bu tür işyerlerinin şehirlerin belirli bölgelerinde toplanmasını sağlamak amacıyla, belediyelere ve il özel idarelerine yetki veriliyor. 
     Polisçe kati delil elde edilmesi halinde kumar oynanan, umuma açık yerler ile her çeşit özel ve resmi kurum ve kuruluşlara ait lokaller, mevzuata aykırı bir şekilde uyuşturucu madde imal edilen, satılan, kullanılan, bulunduran yerler, mevzuata aykırı faaliyet gösteren genelevler ile internet üzerinden yayın yapılan yayınlara izin verilen yerler, derneklere, sendikalara, loca ve kulüplerin umuma açık yer durumuna geldiği tespit edilenler, mahallin en büyük mülki amiri tarafından 30 günü geçmemek üzere geçici süreyle faaliyetten men edilecek. 
     Bu maddede yazılı fiiller sebebiyle bir yıl içinde 3 defa faaliyetten men edilen işyerlerinde, bu fiiller tekrar işlendiği takdirde, işyeri açma ve çalışma ruhsatları, mahallin en büyük mülki amirinin bildirimi üzerine, belediye veya il özel idaresi tarafından 5 işgünü içinde iptal edilecek. 
     Polis Vazife ve Selahiyet Kanunu'nun 12. maddesinde öngörülen, kız ve kadınların gazino, bar, kafeşantan ve bunlara benzer içki kullanılan yerlerle banyo, hamam ve plajlarda çalışmalarının mülkiye amirinin iznine bağlı olması, 21 yaşından küçük yaştaki kadın ve erkeklerin hiç bir suretle bu yerlerde çalıştırılamama koşulu ile 18 yaşından küçüklerin içkili yerlere giremeyeceğine ilişkin hükümlere aykırı davranan işyerlerine de kapatma cezası yerine idari para cezası verilecek. 
     Belediye hudutları ve mücavir alan dışında kalan işyerlerine il özel idareleri tarafından ruhsat verilecek. 
     Umuma açık istirahat ve eğlence yerlerinin işyeri açma ve çalışma ruhsatının bir örneği kolluk kuvvetlerine gönderilecek. Umuma açık istirahat ve eğlence yerleri, genel güvenlik yönünden polis tarafından denetlenecek. 
     Tasarı uyarınca, 1774 sayılı Kimlik Bildirme Kanunu'nda yer alan sabahçı kahvesi ve benzeri yerlere de kolluk kuvvetlerinin görüşü alınmak koşuluyla belediyeler veya il özel idarelerince izin verilecek. 
     Açık olarak alkollü içki, bira, şarap ve ispirto ile her çeşit ispirtolu içki satan işyerleri, mahallin en büyük mülki amirinin olumlu görüşü alınarak belediye veya il özel idarelerince ruhsatlandırılacak. 
     Bu kanunun yürürlüğe girdiği tarihten önce mülki amirliklerce verilen izinle faaliyette bulunan umuma açık istirahat ve eğlence yerlerine ait işlem dosyaları en geç 3 ay içinde ilgili belediyeye veya il özel idarelerine devredilecek. 
     
</TEXT>
</DOC>
