<DOC>
<DOCNO> 284325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun11.html </URL>
<DATE> 2004/10/29/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Arafat Paris'e gidiyor... Kan kanseri şüphesi... 
</HEADLINE>
<TEXT>

     Filistin lideri Yaser Arafat'ı tedavi görmek üzere Paris'e taşıyan, Fransa Cumhurbaşkanlığı'na ait jet Ürdün'den ayrıldı. 
     Görgü tanıkları, tekerlekli sandalyeyle uçağa bindirilen Arafat'ın, uçakta bir sedyeye yatırıldığını söylediler. 
     Yurtdışına 2001'den bu yana ilk kez çıkan 75 yaşındaki Arafat'ın, uçağa binmeden önce yanındaki yardımcılarına, ''Allah'ın izniyle geri döneceğim'' dediği bildirildi. 
     Ramallah'taki karargahında, kendisini Ürdün'e getirecek helikoptere binmeden önce solgun olduğu gözlenen Arafat'ın, düne göre daha iyi göründüğü belirtiliyor. 
     
     FRANSIZ ASKERİ HASTANESİNDE TEDAVİ GÖRECEK 

     Filistin lideri Yaser Arafat'ın, Paris yakınlarındaki bir askeri hastanede tedavi edileceği bildirildi. 
     Fransa Savunma Bakanlığı sözcüsü Christian Estripeau, açıklamada, Arafat'ın, en uygun olarak görülen Hopital d'Instruction des Armees de Percy'de tedavi göreceğini söyledi. 
     
     Kan kanseri şüphesi 

     Sağlık durumunun kötüye gitmesi üzerine tedavi amacıyla Fransa'ya gitmesi beklenen Filistin lideri Yaser Arafat'ın, kan kanserine yakalanmış olabileceği bildirildi. 
     İsminin verilmesini istemeyen üst düzey bir Filistinli yetkili, Reuters'e yaptığı açıklamada, Arafat'ın ölümcül bir hastalık olan kan kanserine yakalandığı şüphesinin belirdiğini söyledi. 
     Arafat'ı daha önce muayene eden doktorlardan biri de, yapılan testler sonucunda, Filistin liderinde düşük seviyede kan pıhtılaşması tespit edildiğini belirtti. 
     Kan kanseri ve birçok hastalık, kandaki pıhtılaşma oranının azalmasına yol açıyor. 
     Arafat'ı muayene eden bir başka doktor ise, Arafat'ın hastalık sebebinin kan kanseri olarak düşünülmediğini söylemişti. 
     
</TEXT>
</DOC>
