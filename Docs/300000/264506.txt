<DOC>
<DOCNO> 264506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur34.html </URL>
<DATE> 2004/08/18/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İstanbul'da tren kazası .. 
</HEADLINE>
<TEXT>

     Edirne'den İstanbul'a gelmekte olan Bosfor Ekspresi, Ispartakule-Halkalı mevkiinde raylar üzerine bırakılmış boş bir su römorkörüne çarptı. Kazada trenin lokomotifinde hasar meydana gelirken, ölen ya da yaralanan olmadı. 
     TCDD İstanbul 1. Bölge Müdürü Üzeyir Ülker, Kapıkule'den Sirkeci'ye gelmekte olan Bosfor Ekspresi'nin Halkalı yakınlarında raylarda bulunan bir su römorkörüne çarptığını ve kazada lokomotifte hafif hasar meydana geldiğini bildirdi. 
     Ülker, A.A muhabirine yaptığı açıklamada, Kapıkule'den Sirkeci'ye gelmekte olan 81031 sefer sayılı Bosfor Ekspresi'nin Halkalı Ispartakule mevkiinde, traktörlerin arkasına bağlanan bir su römorkörüne çarptığını söyledi. 
     Bosfor Ekspresi, Halkalı-Ispartakule mevkiinde geçirdiği kazanın ardından çekici lokomotif tarafından saat 15.30 sıralarında Sirkeci'ye getirildi. 
     Ekspresin çoğu yabancı 51 yolcusu trenden ayrılmaya başladı. 
     
     SABOTAJ MI 

     TCDD, Halkalı yakınlarında bir su römorkörüne çarpan Bosfor Ekspresi'nin geçeceği güzergah üzerinde kazadan 20 dakika önce kontrol yapıldığını ve yolun açık olduğunun tespit edildiğini, tankerin saat 13.10'dan sonra yol üzerine bırakılmış olduğunun düşünüldüğünü bildirdi. 
     TCDD'den yapılan yazılı açıklamada, Bükreş-Sirkeci seferini yapan 81031 sayılı Bosfor Ekspresi'nin, saat 13.30'da Ispartakule-Halkalı istasyonları arası yol üzerine bırakılmış yaklaşık 5 tonluk su tankerine çarptığı kaydedildi. 
     Açıklamada, olay bölgesinden 20 dakika önce geçen hat kontrol otosunun yolun açık olduğunu tespit ettiği, söz konusu tankerin Bosfor Ekspresi geçmeden 20 dakika önce konulduğunun düşünüldüğü bildirdi. 
     Kaza sonucu trenin lokomotifinin arızalandığı belirtilen açıklamada, Bosfor Ekspresi'nin Halkalı'dan gönderilen manevra lokomotifiyle Sirkeci Garı'na getirildiği kaydedildi. 
     Açıklamada, olayda personel ve yolculardan yaralanan olmadığı da belirtilirken, konuyla ilgili Küçükçekmece Savcılığı, Büyükçekmece Emniyet Amirliği ve jandarmaya bilgi verildiği, sahipsiz bir tankerin demiryolu hattına niçin terk edildiği konusunda tahkikata devam edildiği ifade edildi. 
     
     MAKİNİST ANLATTI 

     Bosfor Ekspresi'nin makinisti Hakkı Dinçer, yol kenarına devrilen su sarnıcına metal su tankı çarptıklarını belirterek, trende önemli bir hasar bulunmadığını bildirdi. 
     Dinçer, AA muhabirine yaptığı açıklamada, Bosfor Ekspresi'nin Bükreş-İstanbul arasında çalıştığını hatırlatarak, 81031 sefer sayılı treni Edirne'de Bulgar meslektaşlarından teslim aldıklarını söyledi. 
     Halkalı-Ispartakule arasında, Altınşehir'e 2-3 kilometre mesafede kazanın olduğunu dile getiren Dinçer, şöyle devam etti 
     ''Tren yol kenarına devrilen su sarnıcına çarptı. Trende önemli bir şey yok. Sadece lokomotifin sağ ön tarafında bulunan kablolar koptu. Tren arıza sinyali verdi. Kendimiz devam edemedik. Bunun üzerine durumu Sirkeci Gar Müdürlüğü'ne bildirdik. Bize gönderilen çekici lokomotife bağlanarak Sirkeci'ye geldik.'' Hakkı Dinçer, trende büyük çoğunluğu yabancı 51 kişinin bulunduğunu ifade ederek, ''Yolcularda ya da tren personelinde yaralanma söz konusu değil'' dedi. 
     Yolcularını boşaltan Bosfor Ekspresi, daha sonra başka bir lokomotife bağlanarak, Sirkeci Tamir ve Bakım Atölyesi'ne çekildi. 
     

     
</TEXT>
</DOC>
