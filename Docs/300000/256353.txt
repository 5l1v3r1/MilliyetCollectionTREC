<DOC>
<DOCNO> 256353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sontur15.html </URL>
<DATE> 2004/07/18/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Batman'da hırsızlar petrol boru hattını deldi... Mahalleyi petrol bastı 
</HEADLINE>
<TEXT>

     Batman'da hırsızların deldiği boru hattında sızan ham petrol bir mahalleyi siyaha boyadı. 
     Alınan bilgiye göre, dün akşam Karşıyaka Mahallesi Zübeyde Hanım Caddesi'ndeki bir evin altından geçen BOTAŞ'a ait Batman-İskenderun boru hattı delinerek, petrol hırsızlığı yapılmak istendi. Ancak, boru hattında sızıntı olması nedeniyle ham petrol, Karşıyaka Mahallesi'ni bastı. 
     Vatandaşların şikayeti üzerine olay yerine gelen polis, itfaiye ve BOTAŞ ekipleri bölgede güvenlik önlemi alarak, petrol sızıntısını önlemeye çalışıyor. 
     Sızıntının önlenmesi amacıyla Zübeyde Hanım Caddesi araç ve yaya trafiğine kapatıldı. Petrolün etrafa fazla zarar vermemesi için kanalizasyon kapakları açılarak, petrolün yolu kanalizasyona yönlendirildi. 
     Petrol hırsızlığı yapılmak istenen evden bir kişinin gözaltına alındığı ve etrafa yayılan petrolün maddi değerinin büyük olduğu bildirildi. 

     
</TEXT>
</DOC>
