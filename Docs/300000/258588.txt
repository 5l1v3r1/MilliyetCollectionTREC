<DOC>
<DOCNO> 258588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur29.html </URL>
<DATE> 2004/07/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
"Nezarethaneden ihtiyaç için dışarı çıkan 2 kişi geri gelmedi..." 
</HEADLINE>
<TEXT>

     İstanbul Emniyet Müdürü Celalettin Cerrah, Yabancılar Şube Müdürlüğü'nden firar eden kişinin, ihtiyaç için dışarı çıkarılıp geri dönmediğini bildirdi. 
     Cerrah, İstanbul Emniyet Müdürlüğü'nün Vatan Caddesi'ndeki kompleksinde, basın mensuplarının, Emili Parapoziam adlı kişinin sınırdışı edilmek üzere bekletildiği Yabancılar Şube Müdürlüğü'nden kaçışına ilişkin haberle ilgili sorularını yanıtladı. 
     Yabancılarla ilgili işlemlerin uzun sürdüğünü belirten Cerrah, bu süre içerisinde kişilerin bazı ihtiyaçları için bulundukları yerden dışarı çıkarıldığını, söz konusu firarinin de ihtiyaç için dışarı çıkarılıp geri dönmediğini kaydetti. 
     Cerrah, firar sırasında demir parmaklığın kesilmesi gibi bir olay olmadığını dile getirdi. 
     Gazetecilere gösterilen kaynak yapılmış demir parmaklığın, geçtiğimiz aylarda çürüyen kapılarla birlikte onarıldığı belirtildi. 
     
</TEXT>
</DOC>
