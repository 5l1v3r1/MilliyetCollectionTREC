<DOC>
<DOCNO> 288531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/yazar/uras.html </URL>
<DATE> 2004/11/13/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İstanbul'da 'Carmen' 
</HEADLINE>
<TEXT>


Üniversitede her ders yılı başında öğrencilerime, "Ben size ekonomi anlatacağım, başka hocalarınız başka şeyler anlatacak ama bunlar yeterli değil... Siz bulunduğunuz şehrin imkanlarından yararlanacaksınız. Şehri tanıyacaksınız. Binaları, eski eserleri tanıyacaksınız. Müzelere, sergilere, tiyatroya, operaya, konserlere gideceksiniz..." derim. "Nerede ne var, bilet fiyatı ne kadar" söylerim. Özellikle Devlet Opera ve Balesi gösterilerini öneririm. Sonra da her derste "Kimler nerelere gitti " diye sorarım... Maalesef çok az öğrencim dediklerimi yapar... 
"Zamanları yok, paraları yok" diyemezsiniz. Temsiller, konserler belli günlerde saat 11.00'de, 15.00'te tekrarlanıyor. 
Öğrenciler operayı, baleyi, konserleri 1 milyon 750 bin liraya izleme ve dinleme şansına sahip. Halkımız için opera, bale, konser 3 milyon 500 bin lira... 
Devletimiz halkımıza opera, konser dinlettirmek, opera temsili bale seyrettirmek için "babalık" yapıyor. Sadece İstanbul Devlet Opera Balesi kadrosunda 850 sanatçıyı besliyor. Gösterilerin masrafını ödüyor. 
İstanbul'da sadece kasım ayında bakınız ne imkanlar var Carmen Operası 3 defa, Il Trovatore Operası 2 defa, komik opera Aşk İksiri, sahne kantatı Carmina Burana, Kiss me Kate müzikali, Jenufa Operası, müzikli gösteri Foklorama, romantik bale Giselle, çocuk müzikali Sihirbaz Oz, dans tiyatrosu Kayıp Eşya Bürosu birer defa, çocuk müzikali Külkedisi 3 defa sahneleniyor. 
Geçen cumartesi akşamı Bizet'nin Carmen Operası'nın ilk yarısını, ikinci balkonun, en arka sırasında, koltuk arasında kah ayakta durarak kah merdivene oturarak, diğer yarısını ise en öndeki koltuktan seyrettin. Çok beğendim. Başka ülkelerde bu tür temsillerin biletleri çok pahalıdır veya bulunmaz. Ucuz bilet alanlar veya bilet bulamayanlar üst balkondan gösteriyi ayakta izler... Ben buna alışığım. Geçen cumartesi izlediğim Carmen Operası son yıllarda seyrettiğim en doğru dürüst Carmen'di. 
Carmen, George Bizet'nin çok bilinen operasıdır. İlk defa, 3 Mart 1875 yılında Paris'te sahnelendi. Ve de bestecisi Bizet aynı yılın 3 Haziran'ında 37 yaşında öldü. Opera "Sevil'li bir Çingene ile aşığı, onbaşı Don Jose'nin trajik hikayesini" konu alır. 
Carmen İstanbul Devlet Opera ve Balesi tarafından Tepebaşı Dram Tiyatrosu'nda ilk defa 1963 - 1964 tiyatro mevsiminde sahnelenmişti. Geçen 41 yılda sahnelenmeye devam etti. Bu son temsili sahneye Beppe de Tomasi koydu. Orkestrayı Antonio Pirolli yönetiyor. Behçet Maliker'in dekoru, Ayşegül Alev'in kostümleri uyumlu. Fausto Regis yönetimindeki koro başarılı. Geçen cumartesi Carmen'i Aylin Ateş, Don Jose'yi Efe Kışlalı seslendirdi ve oynadı. Çok başarılıydılar. Başka temsillerde bu rolleri Jaklin Çarkçı ve Hakan Aysev seslendirip oynuyor. 
Boğa Güreşçisi Escamillo'da Müdür ve Sanat Yönetmeni Suat Arıkan, Micaela'da Ayşe Sezerman alkış topladı. Sahne alan diğer sanatçılar da sesleri ve oyunlarıyla başarılıydı. 
Carmen'i sahnelemek "çok büyük ve masraflı bir iş". Sahneye 10 solist, 24 dansçı, 85 koro sanatçısı çıkıyor. Sahnenin önünde 85 kişilik orkestra çalıyor. Sahnenin arkasında sanatsal ve teknik işlerden sorumlu 90 kişi var. Üç saatlik dinleti ve gösterinin gerçekleşmesi için bunların 2 - 3 aylık mesaileri var... Ve halkımız ve de özellikle benim öğrencilerim Taksim'e kadar zahmet buyurarak 1 milyon 750 bin liraya bu şöleni izleme fırsatını kaçırıyor. Olacak iş mi 
Son bir nokta... İkinci balkonun en arka sırasında ayakta veya koltuklar arasındaki merdivene oturarak opera seyretmek çok zevkli. Görüntü, ses çok etkileyici oluyor. En önemlisi orada ayakta veya oturarak gösteriyi izleyenlerin gerçek müzik ve opera severler olması... Zaten başka ülkelerde de sanatçılar temsil sonu, "paradi" denilen en üst balkondaki seyircinin tepkisine önem verir. Onları selamlar. Çünkü onlar parası az, sanat zevki fazla, ve de sanattan anlayan izleyicilerdir. 



</TEXT>
</DOC>
