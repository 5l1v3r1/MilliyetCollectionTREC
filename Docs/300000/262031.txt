<DOC>
<DOCNO> 262031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko07.html </URL>
<DATE> 2004/08/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Plastkart halka açılıyor... 
</HEADLINE>
<TEXT>

     Plastkart Genel Müdürü Ali Yıldız, Borsa'ya kotasyonun ardından şirketin yıllık 40 milyon adet civarında olan kart üretimini iki katına çıkarmayı hedeflediklerini bildirdi. 
     Yıldız, halka arzı nedeniyle bugün talep toplanmaya başlanan Plastkart'ın hedefleri hakkında yaptığı açıklamada, şirketin 2000 yılında, sermayesinin tamamı Türk yatırımcılar tarafından karşılanarak kurulduğunu söyledi. 
     Fransız Gemplus firması ile yapılan işbirliği çerçevesinde bu firmanın lisanslı ve patentli ürünlerini ürettiklerini belirten Yıldız, Türkiye'de HSBC Bank ve İMKB gibi kuruluşların çeşitli kart projelerine birlikte imza attıklarını kaydetti. 
     Yıldız, özellikle önümüzdeki yıl bu işbirliğinin etkilerinin daha çok hissedileceğine dikkat çekerek, şöyle konuştu 
     ''Çünkü onlar ülkeler arası marketlerden de bize iş getirecekler. Şu an planlamamızı yapıyoruz. Borsa kotasyonumuzdaki önemli neden bizim bazı üretim hatlarını tamamlamamız ve kapasite artırmamız. Bununla birlikte Gemplus'ın tüm ürün ailesini hiçbir yarı mamule ihtiyaç duymadan Plastkart'ta yapabiliyor olacağız.'' Yıldız, Gemplus'ın genel stratejik özelliklerinden dolayı Türkiye'yi bankacılık ve kimlik kartı üretiminde üs haline getirmeyi planladığını belirterek, bölgedeki Müslüman ülkeler ve Türk cumhuriyetleri portföyüne yetebilecek bir kapasite oluşturulması gerekliliğini vurguladı. 
     Yıldız, şunları kaydetti 
     ''Gemplus, Orta Avrupa ve Orta Asya bölgesinde Plastkart fabrikasını üretim tesisi olarak kullanacak. Aslında 1,5 senedir şekillendirdiğimiz bir ortaklık var, belli yatırımları nasıl yaparız diye. Borsa'ya kotasyondan belli bir süre sonra bir organik işbirliği oluşturabiliriz. Şu anda yaptığımız anlaşmanın ortaklıktan bir farkı yok. Sadece bir hisse alışverişi olmadı. Birçok şeyi getirip şirketimize kuruyorlar. Yani birçok sistemi, yazılımları kuruyorlar, hatta çalıştırıyorlar fabrikamızda. Tek fark Yönetim Kuruluna henüz oturmadılar. Ben böyle bir devle evlenmenin Plastkart için hayırlı olacağına inanıyorum.'' Gemplus'la Türkiye'de çeşitli bankalar, Türk Telekom ve Turkcell gibi şirketler için ortak projeler gerçekleştirdiklerini belirten Yıldız, bu işbirliğini yurt dışı bankacılık, GSM ve ID kimlik kartı projelerinin takip edeceğini bildirdi. 
     
     ''PAZARIN MİNİMUM YÜZDE 50'SİNİ HEDEFLİYORUZ'' 

     Yıldız, bugünkü kapasitelerinin çok büyük bir kısmını Türkiye marketine harcadıklarını belirterek, ''Türkiye'ye kart satmak, yurt dışına satmaktan daha kolay. Ama ihracat yapmayı çok istiyoruz. Bu, bir firma için daha güçlü bir şeydir. Zannediyorum 2005'in ilk çeyreğine kadar kapasite artırımımızı tamamlarız ve ondan sonra dış markete hizmet vermeye başlarız'' diye konuştu. 
     Plastkart'ın yıllık kart üretim kapasitesinin 40 milyon adet civarında olduğuna işaret eden Yıldız, ''Borsa'ya kotasyonun ardından yapacağımız kapasite artırımıyla bunu iki katına çıkarmayı planlıyoruz'' dedi. 
     Kart projelerine de değinen Yıldız, Ankara Belediyesi'nin doğalgaz sayaç kartlarının üretimini yaptıklarını, Türkiye'de özellikle iki yıl içinde kart portföyünde en hızlı gelişmenin sayaç projelerinde yaşanacağını kaydetti. 
     Yıldız, pasaport, kimlik, SSK ve Bağ-Kur kartlarının değiştirilmesinin gündemde olduğuna ve bunun gerçekleşmesinin pazarı büyüteceğine işaret ederek, ''Beklentim, 2007 yılına geldiğimizde market büyüklüğünün kimlik kartları dışında 250 milyon euronun üstüne çıkacağı. Ehliyet, kimlik gibi projelerle 1 milyar euroya yükselecektir. Biz Plastkart olarak bu pazarda minimum yüzde 50'yi hedefliyoruz'' dedi. 
     Plastikkart Akıllı Kart İletişim Sistemleri Sanayi Ticaret A.Ş. Plastkart , Evgin Yatırım Menkul Değerler aracılığı ile 11-12-13 Ağustos tarihlerinde halka arz yöntemiyle Borsa'da satışa çıkarılacak. 
     Bugün talep toplanmaya başlanan şirketin halka arzı, yüzde 28.57 veya 4 trilyon lira nominal değerli hisse ile sınırlı olacak. 
     Hisseler, 2 bin 900 liradan halka arz edilecek. 

     
</TEXT>
</DOC>
