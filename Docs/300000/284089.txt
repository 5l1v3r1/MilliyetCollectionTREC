<DOC>
<DOCNO> 284089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonsiy13.html </URL>
<DATE> 2004/10/28/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Siyaset dünyası "İsmet Abi"sini yalnız bırakmadı... 
</HEADLINE>
<TEXT>

     Siyaset dünyası, İsmet Sezgin'i acılı gününde yalnız bırakmadı. 
     Sezgin'in dün vefat eden eşi Saadet Sezgin'in Ankara Kocatepe Camii'nde kılınan cenaze namazı siyaset dünyasını buluşturdu. 
     9. Cumhurbaşkanı Süleyman Demirel, TBMM Başkanı Bülent 
     Arınç, DYP Genel Başkanı Mehmet Ağar, CHP Genel Başkanı Deniz Baykal, DSP Genel Başkanı Zeki Sezer, SHP Genel Başkanı Murat Karayalçın, BBP Genel Başkanı Muhsin Yazıcıoğlu, İçişleri Bakanı Abdülkadir Aksu, Milli Savunma Bakanı Vecdi Gönül, Emniyet Genel Müdürü Gökhan Aydıner Sezgin'e taziyede bulundu. 
     İsmet Sezgin daha sonra kılınan cenaze namazında Mehmet Ali Bayar, Bülent Arınç, Süleyman Demirel, Abdülkadir Aksu ile birlikte saf tuttu. Sezgin'in, eşinin tabutunu da uzun bir süre omzunda taşırken bitkin olduğu görüldü. 
     Cenazeye ayrıca Metin Bostancıoğlu, Sırrı Sakık, Yılmaz Ateş, Adnan Keskin, Yüksel Yalova Yaşar Okuyan, Ali Şevki Erek, Ertuğrul Günay, Onur Öymen, Ufuk Söylemez, İnal Batu, Mustafa Taşar, Necati Çetinkaya, Esat Kıratlıoğlu, Nevzat Ercan, Kamil Turan, Mahmut Nedim Bilgiç, Nevzat Ercan, Turhan Güven, Lütfullah Kayalar, Hayri Kozakcıoğlu, Ünal Erkan gibi çok sayıda siyasinin yanı sıra MGK eski Genel Sekreteri emekli Orgeneral Tuncer Kılınç ve bazı generaller de katıldı. 
     Genelkurmay Başkanı Orgeneral Hilmi Özkök ve MİT Müsteşarı Şenkal Atasagun da çelenk gönderdi. Saadet Sezgin'in cenazesi daha sonra Cebeci Asri Mezarlığı'nda toprağa verildi. 
     Bu arada DYP'nin eski genel başkanı Tansu Çiller'in de Sezgin'e telefonla arayarak baş sağlığı dileğinde bulunduğu öğrenildi. 
     
</TEXT>
</DOC>
