<DOC>
<DOCNO> 268269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonyas14.html </URL>
<DATE> 2004/09/01/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Çılgın karnaval Notting Hill, Rio'yu aratmadı 
</HEADLINE>
<TEXT>

     Hilal YILMAZ LONDRA, DHA 
AVRUPA'nın en büyük karnavalı olarak bilinen ve her yıl Londra'da düzenlenen Notting Hill' karnavalı renkli görüntülere sahne oldu. Bu yıl 40'ıncısı düzenlenen karnavala yüzlerce dans grubu katıldı. Brezilya'nın ünlü Rio Karnaval'ını aratmayan Notting Hill karnavalını, 600 binin üzerinde kişi izledi. Londralılar, alkolün de etkisiyle iki gün boyunca şarkılar söyleyip dans etti. 
     Polisin geniş güvenlik önlemi aldığı karnavalda, 5 binin üzerinde sivil ve resmi güvenlik görevlisi, 30 ambulans ve 10 itfaiye aracı görev yaptı. Dün önceki akşam saatlerinde sona eren karnavalda, taşkınlık yapan 85 kişinin gözaltına alındığı bildirildi. Londra'nın Notting Hill' bölgesinde 1964'ten bu yana düzenlenen karnavalın hikayesiyse oldukça ilginç. 
     Karnaval, 2'inci Dünya Savaşı sonunda Nazi uçaklarınca yıkılan Londra'yı onarmaya gelen göçmen işçilerin, 1950'lerin sonunda baş gösteren ırkçılığa karşı gösterdiği bir tepki olarak doğdu. Afrika ve Karayip adalarından, özellikle de Trinidad'dan gelen siyahi işçiler, Londra'da baskı ve kötü muameleyle karşılaştı. Bu duruma 1833 yılından bu yana Trinidad'da yaptıkları geleneksel karnavallarını Londra sokaklarına taşıyarak yanıt veren işçiler, sokaklarda dans etti. Müzik ve danstan oluşan bu etkinlik giderek genişleyerek bugün Avrupa'nın en geniş karnavalına dönüştü. 

     
</TEXT>
</DOC>
