<DOC>
<DOCNO> 290960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/guncel/gun07.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağımlı çocuklara 'yaşamevi' 
</HEADLINE>
<TEXT>



Diyarbakır'da madde bağımlısı çocukların tedavi ve rehabilitasyonun ardından iş edinmeleri için "Yaşamevi" kurulacak. Türk Eczacılar Birliği'nin TEB finanse edeceği projede, Diyarbakır Valiliği, Büyükşehir Belediyesi ve İHD'nin de aralarında bulunduğu sivil toplum kuruluşları görev alacak. 

Örnek olacak 
Proje Danışmanı Mehmet Kaya, kentte 10 - 12 bin çocuğun sokakta çalıştığının ifade edildiğini kaydederek, 5 katlı binadan oluşacak merkezde hastane, iş atölyesi, spor sahaları, cep sineması, kütüphane olacağını anlattı. Diyarbakır'da ilk kez kamu - yerel - sivil kuruluşların böyle kapsamlı proje için el ele verdiğini söyleyen Kaya, merkezin 2 milyon dolara mal olacağını söyledi. Kaya, personelin Almanya'da eğitim göreceğini kaydetti. Diyarbakır Valisi Efkan Ala da "Sivil toplum kendi gönlünü bilgisini ortaya koyuyor. Diyarbakır'da 400-500 civarında madde bağımlısı çocuk var. Olumlu sonuç elde edilirse bu yapı örnek teşkil edecek" dedi. 
Klinik olarak tasarlanan merkezin tedavi bölümünde 1 sorumlu psikyatr, 1 uzman hekim, 5 pratisyen hekim, 6 hemşire ile diğer bölümlerde ise 5 sosyal hizmet uzmanı psikolog ve 2 gezici ekip görev yapacak. 


</TEXT>
</DOC>
