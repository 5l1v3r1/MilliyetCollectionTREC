<DOC>
<DOCNO> 284464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur46.html </URL>
<DATE> 2004/10/29/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Cumhuriyet koşusu bayılttı .. 
</HEADLINE>
<TEXT>

     Cumhuriyet'in kuruluşunun 81. yılı, tüm yurtta düzenlenen etkinliklerle, coşkuyla kutlanıyor. 
     Karaman'da Vali Hasan Basri Güzeloğlu Kemal Kaynaş Stadı'nda düzenlenen törende, ''Büyük Önder Atatürk'ün Türk milletine armağan ettiği en büyük eseri Cumhuriyet, Türk ulusunun en büyük milli bayramıdır. Cumhuriyet, ilelebet yaşayacaktır'' dedi. 
     Cumhuriyet Bayramı etkinlikleri kapsamında düzenlenen Cumhuriyet Koşusu'na katılan 3 öğrenci baygınlık geçirdi. 800 metrelik parkuru tamamlayamadan bayılan ilköğretim okulu 2. kademe öğrencileri, 112 acil servisi doktorları tarafından muayene edildi. Yetkililer, sporcu öğrencilerin yarışa hızlı başladıklarını ve oruç tuttukları için fenalaşarak baygınlık geçirdiklerini kaydettiler. 
     Tören, halkoyunları gösterileri, atletizm yarışmaları ve geçit resmiyle sona erdi. 
     
     SAMSUN 
     Samsun'da Vali Mustafa Demir'in makamında tebrikleri kabul etmesiyle başlayan törenler, Sahil Yolu'ndaki resmi geçitle sürdürüldü. 
     Vali Demir, Garnizon Komutanı Tümgeneral Kemal Ay ve Belediye Başkanı Yusuf Ziya Yılmaz'ın da katıldığı tören geçişinde, Cumhuriyetin 81. yıldönümüne erişmenin onur ve şerefini yaşadıklarını söyledi. 
     Cumhuriyetin Türk insanını karanlıktan aydınlığa kavuşturduğunu belirten Demir, ''Türkiye Cumhuriyeti bugün çağdaş, laik ve demokratik bir ülkedir. Atatürk ilkeleri doğrultusunda da yoluna devam edecektir'' dedi. 
     Kutlamalar kapsamında müzeler halkın ücretsiz ziyaretine açılırken akşam da Sahil Güvenlik Komutanlığı'na ait botlarla Samsun Liman'nda bulunan deniz araçları ışıklandırılacak. 
     
     ORDU 
     Vali Kemal Yazıcıoğlu, Jandarma Komutanı Albay Nevzat Yıldız ve Belediye Başkanı Seyit Torun, Bahçelievler Mahallesi'ndeki tören alanında halkı selamladı. 
     Yazıcıoğlu, burada yaptığı konuşmada, demokratik, laik ve hukuk ilkelerinin var olduğu bir ülkede yaşamanın kıymetinin iyi bilinmesi gerektiğini belirterek ''Bunları bizlere sağlayanlara minnet ve şükran borcumuzu hiçbir zaman unutmamalıyız'' dedi. 
     
     AMASYA Vali Erhan Tanju, Garnizon Komutan Tuğgeneral Hüseyin Çetinkaya ve Belediye Başkanı İsmet Özarslan, Amasya'da 12 Haziran Stadı'nda düzenlenen törende, vatandaşların bayramını kutladı. 
     Cumhuriyetin 81. yılını kutlamaktan büyük gurur duyduklarını belirten Tanju, ''Cumhuriyetin ilk temelleri Amasya'da atılmıştır. Atatürk'ün bize en büyük armağanı olan Cumhuriyeti gençlerimizin sonuna kadar koruyacağına inanıyorum'' diye konuştu. 
     
     SİNOP 
     İskele Meydanı Atatürk Anıtı önündeki törende, Vali Zeki Şanal, Garnizon Komutanı Jandarma Kıdemli Yarbay Osman Öncü ve Belediye Başkanı Zeki Yılmazer'in tören geçişinin ardından şiirler okundu. 
     Vali Şanal konuşmasında, Cumhuriyet coşkusunu sadece bayramlarda yaşamadıklarını ifade ederek, ''Bugünü anlatmaya gerek yok. Cumhuriyetimizin 81. yıl coşkusu her yerde, her an ve her zaman yaşanmaktadır. Tüm halkımızın Cumhuriyet Bayramı'nı kutluyorum'' dedi. 
     
     ÇANKIRI 
     Vali Ali Haydar Öner, Atatürk Stadı'ndaki törende, Türkiye Cumhuriyeti'nin bugünlere kolay gelmediğini belirterek, ''Kılıçla elde ettiği zaferi ekonomik zaferlerle taçlandırma çabasına girdik. Az zamanda çok yol aldık. Ama emsallerimiz de boş durmuyorlardı, kimileri bizden daha hızlı koştu. Bugünlerde Büyük Önder Atatürk'ün bize hedef gösterdiği çağdaş uygarlık düzeyine çıkmak çabaları konusunda Avrupa Birliği ile diyaloglar başladı'' diye konuştu. 
     Vali Öner'in konuşmasının ardından ilköğretim okullarının hazırladığı karma halkoyunları gösterisi yapıldı. 
     
     VAN HAKKARİ 
     Van Valisi Niyazi Tanılır, Valilik önünde saygı duruşu ve İstiklal Marşı'nın okunmasıyla başlayan törende, ''Atatürk bize çağdaş uygarlığı bir hedef olarak göstermiştir. Bu hedef insanların ortak mirası olarak ve günümüzde evrensel değerlerden biri olarak bulunmaktadır. Geçen 81 yılda, Atatürk'ün işaret ettiği bu hedefe ulaşmak için büyük mesafeler katettik''dedi. Jandarma Asayiş Kolordu Komutanı Korgeneral Selahattin Uğurlu, Belediye Başkanı Burhan Yenigün, kamu kurum ve kuruluş amirleri ile binlerce vatandaşın katıldığı tören, halk oyunları ekiplerinin gösterisi ve öğrencilerin tören geçişiyle son buldu. 
     Hakkari'deki Cumhuriyet Bayramı töreni ise Sehir Stadyumu'nda yapıldı. Törene, Vali Erdoğan Gürbüz, Dağ ve Komando Tugayı Komutanı Tuğgeneral Erdal Öztürk, Belediye Başkanı Metin Tekke, çok sayıda öğrenci ve vatandaş katıldı. 
     
     TOKAT 
     Cumhuriyet Meydanı'nda düzenlenen tören, Vali Ayhan Nasuhbeyoğlu, Garnizon Komutanı Tuğgeneral Selahattin Yıldırım ve Belediye Başkanı Adnan Çiçek'in vatandaşların bayramını kutlamasıyla başladı. 
     Vali Nasuhbeyoğlu, Cumhuriyetin ilanıyla Türk ulusuna yeni bir kimlik ve yüksek bir düzey kazandırıldığını ifade etti. 
     Geçit töreninin ardından, Tokat Belediyesi tarafından yapılan Şehitler Anıtı açıldı. 
     
     ELAZIĞ 
     Vali Kadir Koçdemir, Atatürk Stadyumu'nda düzenlenen törende, millet olarak, dünyanın yaşadığı değişim ve dönüşüm sürecinde ağır bedeller ödemeden, milli menfaat ve hedeflere halel getirmeden yaşayabilmek için bir vizyon sahibi olunması gerektiğini ifade etti. 
     Koçdemir'in şiir yarışmasında dereceye girenlere ödül verdiği tören, Elazığ Musiki Konservatuarı Derneği tarafından sunulan Harput Müziği konserinin ardından sona erdi. 
     
</TEXT>
</DOC>
