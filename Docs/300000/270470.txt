<DOC>
<DOCNO> 270470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur12.html </URL>
<DATE> 2004/09/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Cehalet 4 can aldı 
</HEADLINE>
<TEXT>

     Yalçın ATA DHA 
AYDIN'ın Çine İlçesi'ne bağlı Mutaflar Köyü'nde, üçü aynı aileden dört kişinin peşpeşe indikleri su kuyusunda gazdan zehirlenerek ölmesi köyü yasa boğdu. Olaya çok üzüldüğünü söyleyen Çine Kaymakamı Ferhat Çağlar, "Bir kişi, girdiği kuyudan çıkmadıysa diğerleri niye iner Bunun adı cehalet'' dedi. 
     Facia önceki akşam saatlerinde Mutaflar Köyü Akçakavak Yaylası'nda meydana geldi. Çiftçi Mehmet Keskin, bozulan su motorunu tamir etmek üzere 15 metrelik kuyuya indi. Askerden izinli gelen 21 yaşındaki Dursun Keskin, babasının uzun süre çıkmadığını görünce yardım etmek için kuyuya indi. Ağabeyinden ve yeğeninden ses çıkmaması üzerine 45 yaşındaki Nuri Keskin durumdan şüphelenip peşlerinden kuyuya girdi. 
     Bir süre önce askerden hava değişimine gelen köy gençlerinden 21 yaşındaki İrfan Sivri de kuyuya inen 3 komşusundan ses çıkmayınca onları kurtarmak için kuyuya girdi, ancak o da çıkamadı. Bunun üzerine Sivri'nin ağabeyi Namık Sivri de kuyuya inmek istedi, ancak kuyu başında toplanan köylüler tarafından engellendi. Kuyuya inen 4 kişinin zehirlendiğini anlayan köylüler jandarmaya haber verip yardım istedi. Yardım ekipleri, Aydın Jandarma Helikopter Filosu'nun helikopteriyle 1800 rakımlı yaylaya götürüldü. Vali Vekili Ömer Eru ve Çine Kaymakamı Ferhat Çağlar da olay yerine geldi. 
     Oksijen tüpleriyle kuyuya inen kurtarma ekipleri, Mehmet Keskin, Dursun Keskin, Nuri Keskin ve İrfan Sivri'nin cesetleriyle karşılaştı. Cesetler çıkarılırken bir bir itfaiye eri de oksijeninin bitmesi nedeniyle fenalaştı ve yukarıya çekildi. Kurtarma operasyonu, yaylada elektrik olmadığı için lüks lambası ışığı altında yapıldı. Cesetler çıkarıldıkça köylüler gözyaşlarına boğuldu. Cesetler bir süre omuzlarda taşınarak araçlara konuldu ve otopsi için Devlet Hastanesi morguna götürüldü. 
     Yetkililer, dört köylünün, su kuyusunda mazotla çalışan su motorunun egzozundan çıkan karbonmonoksit gazının aşırı birikmesi sonucu zehirlenerek öldüğünü söyledi. 
     Dursun Keskin'in vatani görevini Foça'da jandarma komando er olarak yaptığı, İrfan Sivri'nin ise Kocaeli Topçu Birliği'nde asker olduğu öğrenildi. 
     
     4 YIL SONRA İKİNCİ FACİA 
     Çine Kaymakamı Ferhat Çağlar, dört yıl önce de Çine'nin Kahramanlar Köyü'nde yine dört kişinin indirleri kuyuda biriken metan gazından zehirlenerek öldüğünü söyledi. Çağlar, "Bu onların hataları, ihmalleri. Çok üzüldük. Bir kişi, girdiği kuyudan çıkmadıysa, diğerleri niye iner Zehirli gaz kuyunun dibine çökmüş. Mazotun yanmasıyla çıkan çiğ gaz ölümlerine yol açmış. Ölü sayısı daha fazla da olabilirdi. Bunun adı cehalet'' diye konuştu. 
     
</TEXT>
</DOC>
