<DOC>
<DOCNO> 269256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sontur17.html </URL>
<DATE> 2004/09/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Alana Doğan hayatını kaybetti... 
</HEADLINE>
<TEXT>

     Dışişleri Bakanlığı Sözcüsü Namık Tan, Kuzey Osetya'daki terör eyleminde Türk vatandaşı Alana Doğan'ın da hayatını kaybettiğini bildirdi. 
     Tan, Rusya'nın Kuzey Osetya Cumhuriyeti'nde meydana gelen terör eyleminde rehin alınan Türk vatandaşı Alana Doğan isimli çocuk hakkında kendisine yöneltilen soru üzerine, Alana Doğan'ın da hayatını kaybettiğinin belirlendiğini derin üzüntüyle öğrendiklerini kaydetti. 
     Her türlü terörü ve aralarında çok sayıda çocuğun da bulunduğu yüzlerce kişinin ölümü ve yaralanmasıyla sonuçlanan Beslan'daki terörist eylemi de şiddetle kınayan Tan, şunları kaydetti 
     ''Bakanlığımız ve Moskova Büyükelçiliğimiz Beslan'da girişilen terör eylemini başından beri Rus makamları ve Doğan ailesi nezdinde yakından takip etmiştir. Sayın Bakanımız Doğan ailesiyle bizzat görüşmüş, olaydan duyduğumuz derin üzüntüyü ve başsağlığı dileklerimizi dile getirmiştir. 
     Doğan ailesinin ve terör eyleminde yakınlarını yitirenlerin acılarını paylaşmakta, başsağlığı dileklerimizi yinelemekte, yaralılara acil şifa dilemekteyiz.'' 

     
</TEXT>
</DOC>
