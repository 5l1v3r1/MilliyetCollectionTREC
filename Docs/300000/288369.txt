<DOC>
<DOCNO> 288369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonsiy05.html </URL>
<DATE> 2004/11/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ABD'nin AB Büyükelçisi Türkiye 17 Aralık'ta müzakere tarihi alacak 
</HEADLINE>
<TEXT>

     ABD'nin Avrupa Birliği AB nezdindeki Büyükelçisi Rockwell Anthony Schnabel, ''Türkiye'nin 17 Aralık'ta AB'den müzakere tarihi alacağını'' bildirdi. 
     Kadir Has Üniversitesi'nin davetlisi olarak geldiği üniversitenin Cibali Yerleşkesi'nde, ''AB ve ABD'nin AB'ye Bakışı'' konulu konuşma yapan Schnabel, George W. Bush'un başkanlığının 2. döneminde ABD ile AB ilişkilerinin iyiye gideceğine ve gelişeceğine inandığını söyledi. 
     ABD ile AB'nin Irak konusunda fikir ayrılığı yaşadığına işaret eden Schnabel, Avrupa'nın, Irak'ın yeniden yapılandırılmasında ABD ile çalışacağına inandığını kaydetti. 
     Schnabel, AB ile ABD arasında politik konularda zorluk çıksa da, ekonomik alanda ilişkilerin iyi olduğuna dikkat çekti. 
     ABD'nin, Türkiye'nin AB üyeliğini desteklediğini ve birliğin üyesi olacağı tarihi beklediğini vurgulayan Schnabel, Türkiye'nin son dönemde politik ve ekonomik alanda inanılmaz gelişmeler kat ettiğini anlattı. 
     ''Bu gelişmeleri AB'nin de, 17 Aralık'taki zirvede takdir edeceğini umduğunu'' kaydeden Schnabel, ''Türkiye, 17 Aralık'ta müzakere tarihi alacak. Bu konuda hem Türkiye'de, hem de AB'de iyimser bir hava hakim'' dedi. 
     Schnabel, Türkiye ve ABD arasındaki iyi ikili ilişkilere de değinerek, ''Türkiye AB üyesi olursa, böylece ABD'nin Brüksel'de temsil edilen ve iyi ilişkileri bulunan bir ülkenin daha olacağını, bunun da 'kazan-kazan' durumu olarak ifade edilebileceğini'' dile getirdi. 
     Türkiye'nin AB üyesi olabilmek için gerekenleri yaptığına da dikkat çeken Schnabel, ekonomik alandaki iyiye gidişin de AB ülkelerini Türkiye'nin üyeliği konusunda cesaretlendirdiğini bildirdi. 
     ABD'nin AB nezdindeki Büyükelçisi Schnabel, Ortadoğu barış sürecine de işaret ederek, Filistin lideri Yaser Arafat'ın ölümünün ardından bölgede yeni insanların ortaya çıkacağını ve bunun da ''yeni bir fotoğraf'' oluşturacağını sözlerine ekledi. 
     
</TEXT>
</DOC>
