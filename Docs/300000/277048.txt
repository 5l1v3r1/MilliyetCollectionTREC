<DOC>
<DOCNO> 277048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/spor/spo01.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsyan diz boyu 
</HEADLINE>
<TEXT>


Beşiktaş Asbaşkanı, Müftüoğlu'nu eleştirdi, Sabri Çelik için "Kemal Ulusu'yu destekledik diye bize oyun oynuyor" dedi. Çağdaş ile İbrahim kartlara "Haksız", Ali Güneş pozisyonuna "Penaltı" yorumunu yaptı 


"İyi oynadık" 
SİYAH - Beyazlı kulübün Asbaşkanı Kıvanç Oktay, yenilginin faturasını orta hakem Kuddusi Müftüoğlu'na çıkarırken, Merkez Hakem Kurulu Başkanı Sabri Çelik'i ağır dille suçladı. Oktay, "Futbolumuza kimse söz söyleyemez. İyi oynadık. Ancak sezon başından beri bu hakemlerle kazanmamız mümkün değil. İki oyuncumuz gayet kolay atılıyor. Penaltımız verilmiyor" dedi. 

"Hakemi taşıyın" 
KIVANÇ Oktay, hakem kararlarına şaşırdıklarını belirtti, "Dikkat etmeleri gerekiyor. Merkez Hakem Kurulu adeta Beşiktaş'ı tanımıyor. Sabri Çelik, seçimde Kemal Ulusu'yu destekledik diye bize oyun oynuyor. Ama sabrımız da taşıyor" diye konuştu. Bu arada Okan da, soyunma odalarına giderken, görevlilere "Hakemi omuzlarınızda götürün" diye bağırdı. 

"Üç puanı verdi" 
BEŞİKTAŞ Kaptanı Sergen Yalçın da hakeme yüklendi. Yıldız futbolcu "Trabzon'a resmen üç puan verdi. Çağdaş'ın ikinci kartını Trabzonsporlular istediği diye gösterdi" ifadesini kullandı. Çağdaş ise ilk sarı kartta topu bile görmediğini iddia etti, "Tabanı görünce gözlerimi kapadım. Elime çarptığını fark edemedim. Bu kadar ucuz kart gösterilir mi " yorumunu yaptı. 

"Yürek isterdi" 
MÜFTÜOĞLU'NUN ikinci kırmızı kartı gösterdiği İbrahim Toraman, ihraç edilmesine şaşırdığını söyledi. Genç futbolcu, "Bir şey söylemek için kendisine dokundum. Bir de baktım, beni atıyor. Şaşırdım. Hakemler hep böyle" diye konuştu. Ali Güneş de, pozisyonun yüzde yüz penaltı olduğunu ifade etti, "Ama o penaltıyı vermek yürek isterdi" ifadesini kullandı. 

Kartal'ın rotası şaştı 

Beşiktaş Teknik Direktörü ilk kez şampiyonluktan uzaklaştıklarını itiraf etti, "Yine de önümüzde uzun bir maraton var" diyerek umut vermeye çalıştı 


Maksimum fayda 
TRABZONSPOR yenilgisiyle bu sezon 18. puanını kaybeden Beşiktaş'ın Teknik Direktörü Vicente del Bosque, şu anki amaçlarının şampiyonluk olmadığını söyledi. İspanyol teknik adam, "Yine de önümüzde uzun bir maraton var. Beşiktaş için lig bitti de diyemeyiz. Ancak yeni bir başlangıç diyebiliriz. Çünkü önümüzde daha çok puan var. Ben bu takıma maksimum fayda vermek için buradayım" dedi. 

'Kontrol bizdeydi' 
AVRUPA'DA mücadele veren iki takımın karşılaşmasında, yorgunluğa rağmen iyi bir maç ortaya çıktığını vurgulayan Beşiktaş çalıştırıcısı, Çağdaş'ın atılmasına kadar kontrolün kendilerinde olduğunu iddia etti. Bosque şöyle devam etti "Oyunun yüzde 100'e yakın bölümü rakip sahada geçti. Ancak basit bir hatadan gol yedik. Oyuncularım ellerinden geleni yapmaya çalışıyor. Ancak maç skorları söylediklerime eşlik etmiyor." 

Defans yıkıldı 

ÇAĞDAŞ ile İbrahim Toraman'ın kırmızı kartları sonrası Beşiktaş savunması adeta dağıldı. Ronaldo'nun da sakat olması nedeniyle defans formaları Emre Aşık ile Mustafa Doğan'a kaldı. 

Bosque hüzünlendi 

Beşiktaş Teknik Direktörü Del Bosque, Trabzon'daki uçak kazasında hayatını kaybeden İspanyol askerleri için yapılan anıtı ziyaret etti, çelenk koydu 

ÖMÜR AVCI DHA 


Juanfran da gitti 
BEŞİKTAŞ Teknik Direktörü Vicente Del Bosque, Trabzon'da hüzünlü anlar yaşadı. 26 Mayıs 2003'de Maçka ilçesi Pilav Dağı'na çakılan uçakta hayatını kaybeden 62 İspanyol Barış Gücü askeri için yapılan anıtı ziyaret eden Siyah-Beyazlı hoca çelenk bıraktı, Juanfran ile birlikte hatıra defterini imzaladı. İspanyol hocaya, Asbaşkan Kıvanç Oktay, Kaptan Tayfur ve yardımcıları da eşlik etti. 

Topçu'ya teşekkür 
BOSQUE, "Askerlerin aileleri ve İspanyol halkı, buradaki insanlara yaptıkları yardımlardan dolayı çok şey borçlu'' dedi. Kısa tören, anıt önünde fotoğraf çektirilmesiyle son buldu. Del Bosque bu arada, uçak kazası sonrası bölgeden topladığı eşyaları askerlerin yakınlarına gönderen imam Sait Topçu ile de görüştü ve duyarlılığından dolayı teşekkür etti. 

Dede olma mutluluğu 

İRFAN KURTULMUŞ 


'Üçüncü torunum' 
JOHN Carew'in babası Ousainou Alieu Carew, üçüncü kez dede olmaktan büyük mutluluk duyduğunu belirtti. Norveç'te yayınlanan "VG" gazetesine konuşan Gambia asıllı baba Carew, bunun ilk torunları olmadığını, İngiltere'de iki torunu daha bulunduğunu belirtti. Çocuğun annesi Susan Namuddu, Carew'in kendini hazır hissettiği zaman çocuğu görebileceğini belirtti. 

Carew görecek mi 
CAREW'İN avukatı Per A. Flod, Beşiktaşlı futbolcuyla yaptığı telefon görüşmesinde, DNA testinden çıkan kesin sonucu kendisine bildirdiğinde, çocuğun babası olmaktan "büyük mutluluk" duyduğunu ifade etti. Norveç Milli Takımı'nın Oslo'da yapılacak olan kampına katılacak olan Carew'in, çocuğunu görüp görmeyeceğinin merak konusu olduğu belirtildi. 


</TEXT>
</DOC>
