<DOC>
<DOCNO> 256875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur06.html </URL>
<DATE> 2004/07/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türkiye'de suç dosyası kabarıyor... 
</HEADLINE>
<TEXT>

     Ankara Ticaret Odası'nın ATO raporuna göre, 2003 yılında Türkiye'de 321 bin 805 suç işlendi. Bu yılın ilk beş ayında işlenen suç sayısı 143 bin 924'e kadar ulaştı. Yılsonunda suç sayısının 350 bine yaklaşacağı tahmin ediliyor. 
     ATO, "Neler Oluyor Bize " başlıklı dört bölümlük dizi raporunun üçüncüsünü açıkladı. "Suç Dosyası" raporuna göre, Türkiye'de ekonomik krizden sonra hırsızlık, yankesicilik, kapkaç, oto hırsızlığı, banka soygunu, adam kaldırmak, zorla çek-senet imzalatmak, gasp ve yağma, yangın, dolandırıcılık, adam öldürme, yaralama, darp, kız kaçırma, tehdit, rehin alma, ırza geçme, fuhuşa teşvik, kumar, rüşvet, insan ticareti ve diğer suçlarda artış yaşanıyor. 
     Türkiye'de 2000 yılında 259 bin 895 olan işlenen suç sayısı, kriz yılı olan 2001'de 299 bin 589'a ulaştı. 2002'de 296 bin 589 olarak gerçekleşen suç sayısı, 2003 yılında 321 
     bin 805'e kadar yükseldi. Bu yılın ilk beş ayında işlenen suç sayısı 143 bin 924'e çıktı. Artış eğiliminin sürmesi durumunda yılsonunda toplam suç sayısının 350 bine yaklaşacağı tahmin ediliyor. 2003 yılı verilerine göre Türkiye yaklaşık her gün 882, her saat 37, her dakika 2 olay meydana geldi. 
     
     YÜZDE 42'Sİ ÜÇ BÜYÜK İLDE 
     Rapora göre, 2003 yılında Türkiye genelinde şahsa ve mala karşı işlenen toplam 321 bin 805 suçun 135 bin 898'i İstanbul, Ankara ve İzmir'de gerçekleşti. Üç büyük ilde işlenen suçların toplamdaki payı yüzde 42'yi buldu. 
     İstanbul'da her gün ortalama 226, Ankara'da 85, İzmir'de 62 suç niteliğinde olay meydana geliyor. 
     Ankara'da 2003 yılında 30 bin 887, ilk beş ayda 12 bin 150 İstanbul'da 2003'te 82 bin 529, beş ayda 38 bin 436 
     İzmir'de geçen yıl 22 bin 482, ilk beş ayda 9 bin 410 suç işlendi. 
     En az suç işlenen illeri ise Bayburt, Ardahan, Bartın, Tunceli, Gümüşhane, Kars, Iğdır, Erzincan, Karaman ve Sinop oluşturuyor. 
     
     FAİLİ MEÇHULLER ARTIYOR 
     Raporda, faili meçhul sayısının da hızla arttığı belirtildi. 2003 yılında mala karşı 178 bin suç işlendi bunlardan 106 bin 912'sinin faili bulunamadı. 
     Bu yılın ilk altı ayında işlenen 81 bin 624 suçtan 50 bin 246'sının faili meçhul olduğu belirlendi. 
     
     EN ÇOK İŞYERİ SOYULUYOR 
     Mala karşı işlenen suçların büyük bölümü işyerinde gerçekleşiyor. 2000 yılı başından bu yılın mayıs sonuna kadar olan dönemde 120 bin 714 işyerinde hırsızlık, 116 bin 32 evden hırsızlık, 90 bin 594 otodan hırsızlık, 89 bin 929 
     oto hırsızlığı, 60 bin 42 yankesicilik ve kapkaççılık, 18 bin 384 dolandırıcılık, 12 bin 151 gasp, 8 bin 9 resmi kurum ve kuruluşlardan hırsızlık, 3 bin 848 büyük ve küçükbaş hayvan hırsızlığı, 433 bankadan hırsızlık olayı yaşandı. 2003 yılında 28 bin 345, ilk beş ayda 14 bin 43 işyeri soyuldu. 
     
     SOYULAN HER ÜÇ EVDEN BİRİ İSTANBUL'DA 
     Rapora göre, 2003 yılında 29 bin 541, ilk beş ayda 13 bin 267 eve hırsız girdi. Ev hırsızlığında 10 bin 195'le İstanbul birinci sırada yer aldı. Ankara 2 bin 884'le ikinci, İzmir 2 bin 871'le üçüncü oldu. 
     Resmi kurum ve kuruluşlara yönelik hırsızlık olayları da artıyor. 2003 yılında resmi kurum ve kuruluşlara yönelik 2 bin 277, ocak-mayıs döneminde 1235 hırsızlık olayı 
     yaşandı. 
     
     POPÜLER SUÇLAR YANKESİCİLİK VE KAPKAÇCILIK 
     2003 yılında 12 bin 793, ilk beş ayda 6 bin 333 
     yankesicilik ve kapkaççılık olayı gerçekleşti. Yankesicilik ve kapkaççılıkta İstanbul 5 bin 175'le birinci, İzmir 2 bin 430'la ikinci, Bursa 972'yle üçüncü oldu. Yankesicilik türleri arasında çarpma, kapkaçcılık, tırnakçılık, muslukçuluk, pislikçilik, bankamatik kartları hırsızlığı, tavcılık, zarfçılık, falcılık, oyalamak ve tantanacılık yer alıyor. 
     
     AYGÜN "ÇOCUKLAR TAŞERON OLARAK KULLANILIYOR" 
     ATO Başkanı Sinan Aygün, Türkiye'de suçların büyük bölümünün büyükşehirlerde işlendiğini, kriz nedeniyle büyükşehirlere göç etmek zorunda kalan insanların suç örgütlerinin maşası haline geldiğini söyledi. Suç maşası olarak genelikle çocukların kullanıldığını ifade eden Aygün, "Çocuklar taşeron olarak kullanılıyor" dedi. 
     Türkiye'nin geleceği olan çocukların tehdit altında olduğunu ifade eden Aygün, "Kadınlarımız fuhuş sektörü tarafından kuşatılmış durumda. Bir süredir uyumaya yüz tutan kapkaç terörü yeniden hortlama emareleri gösteriyor. Türk Ceza Kanunu'nda değişiklik yapan tasarıda bunlara ilişkin sert önlemler alınmasını bekliyoruz." 
     
</TEXT>
</DOC>
