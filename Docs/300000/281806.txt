<DOC>
<DOCNO> 281806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun28.html </URL>
<DATE> 2004/10/20/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Gazeteci ve siyasetçilere gözaltında polis dayağı 
</HEADLINE>
<TEXT>

     Belarus'ta aynı kişinin 3. kez devlet başkanı seçilebilmesi için pazar günü yapılan referandumun ardından düzenlenen protesto gösterileri sırasında dün gözaltına alınan bazı Rus gazetecilerin ve muhalif Birleşik Sivil Parti lideri Anatoli Lebedko'nun polis tarafından dövüldüğü bildirildi. 
     Rus Enformasyon Ajansı RIA Novosti, Belarus'taki protesto gösterileri sırasında Lebedko ve 46 göstericinin gözaltına alındığını belirterek, Lebedko'nun gösteri sırasında polisin kendisini gözaltına almaması için bir restorana saklandığını, polisin kendisini burada da bulduğunu ve gözaltına aldığını duyurdu. 
     Polis, restoranda Lebedko ile birlikte bulunan Rus gazetecileri de yüzü koyun yere yatırdığı sırada Rus NTV kanalında görevli bir kameranın kamerasının kırıldığı ve yüzünden yaralandığı belirtildi. 
     İnterfaks ajansı, polisin bu müdahalesi sırasında Rus Ren-TV'de görevli bir kameramanın da yaralandığını belirtirken, dün gözaltına Lebedko'nun yediği dayak yüzünden rahatsızlanarak hastaneye kaldırıldığını duyurdu. 
     Bu arada Rus Kanal 1 televizyonunda çalışan Pavel Şeremet'in de protesto gösterilerini izlediği sırada kimliği belirsiz kişiler tarafından dövüldüğü, dayak yedikten sonra da pazar günü polis tarafından gözaltına alındığı kaydedildi. 
     Rus yetkililerin girişimi sonrasında serbest bırakılan Şeremet'in, ''Belarus Devlet Başkanı Aleksandr Lukaşenko hakkında yazdığı kitaptan dolayı Belarus polisi tarafından cezalandırıldığına'' dikkat çekildi. 
     
</TEXT>
</DOC>
