<DOC>
<DOCNO> 288730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun15.html </URL>
<DATE> 2004/11/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Papadopulos Avrupalı bir Türkiye çıkarımızadır 
</HEADLINE>
<TEXT>

     Kıbrıs Rum yönetimi lideri Tasos Papadopulos, ''Avrupalı bir Türkiye'nin Rum kesiminin çıkarına olduğunu'' söyledi. 
     Papadopulos, Atina'da yayımlanan Elefterotipiya gazetesine verdiği demeçte, Rum kesiminin üyelik müzakerelerinin 8 yıl sürdüğünü, Türkiye için ise çok daha uzun zaman gerekeceğini öne sürdü ve şunları kaydetti 
     ''Bu süre içinde AB ülkelerinin de desteğiyle Türkiye'nin Kıbrıs ile ilgili konulara farklı yaklaşması fırsatı doğacaktır. Türkiye bu süreçte kaydettiği gelişmelere ilişkin olarak AB'ye sürekli bilgi verecek. Birliğin 25 üyesinin muvafakatine ihtiyacı var. Kıbrıs için yeni bir müzakere dönemi başlayabilir. Türkiye'nin üyeliği hakkında pek çok AB ülkesinin endişeleri, koşulları var. AB zirvesinde kararlarda değişiklik yapılması için ülkeler çaba gösterirler. Bu sürece artık biz de katılıyoruz. Türkiye eğer tarih alırsa AB, müzakerelerin ne zaman ve nasıl başlayacağı konusunda karar vermek için mart ayında konuyu yeniden görüşecek.'' Türkiye'nin Kıbrıs Rum kesimini tanımasının AB'ye karşı yükümlülüğü olduğunu da savunan Papadopulos, Türkiye'nin böyle bir şey yapmasının aynı zamanda KKTC'yi artık tanımadığı anlamına gelmeyeceğini öne sürdü. 
     AB'nin kuralları gereği ''3. bir ülkenin Avrupa toprağını işgali altında tutmasının söz konusu olamayacağına'' belirten Papadopulos, ''Bazı şeyler AB ülkelerinin Türkiye'ye ilişkin niyetlerine bağlı. Sözgelimi Almanlar 'Bizim ülkemizde de İngiliz ve Amerikan orduları vardı' diyorlar. Ne diyeyim Yoğurmaya niyeti yoksa unu 10 gün elekten geçirirmiş'' diye konuştu. 
     Gazetenin tekrar müzakerelere başlama şansına ilişkin sorusunu da yanıtlayan Papadopulos, siyasette son şans diye bir şey olduğuna inanmadığını belirtti ve şunları söyledi 
     ''Benim görüşüm Annan planının olduğu haliyle kabul edilemeyeceğiydi. Kıbrıs konusunun kapatılmasına yarayacaktı, sorunun çözümüne değil. Dolayısıyla reddederek doğru olanı yaptık. Bu sadece benim değerlendirmem değildi. Halkın Yüzde 76'sının görüşüydü. Halkın çoğunluğunun adil bulmadığı bir plan hakkında kimin ne dediği de önemli değil. Biz, Annan planını reddederek köprüleri yakmış olduğumuz kanısında değiliz. Her zaman tüm ilgili taraflarla müzakere isteğimizi dile getiriyoruz. İşgal gerçeğinden ve geçmişte yaşananlardan sonra, her türlü çözüm bizim için acı ve zor olacak. Ancak Kıbrıs'ın parçalanması anlamına gelen bugünkü durumdan daha kötü bir gelişme yok. Dolayısıyla çözüm istiyoruz.'' 
     
</TEXT>
</DOC>
