<DOC>
<DOCNO> 260631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonyas06.html </URL>
<DATE> 2004/08/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Madonna ile eşinin arasına "Kabbalah" girdi... 
</HEADLINE>
<TEXT>

     Madonna ile eşi yönetmen Guy Ritchie'nin arasına ''Kabbalah'' girdi. Madonna'ya konser öncesi moral vermek için gelen Kabbalah hahamını ensesinden tutarak kulisten atan Ritchie, eşini kızdırdı. 
     Internetteki ''msnbc'' sitesinin haberine göre, dünya turnesi kapsamındaki bir konserinde kulise gelerek Madonna'ya öğütlerde bulunmaya çalışan bir grup Kabbalah müridi, şarkıcının yönetmen eşinin hışmına uğradı. 
     Gruptan bir hahamı ensesinden yakalayan ''taşfırın'' Ritchie, ''çık buradan, yoksa senin kafanı kırarım'' dedi. Madonna, çıkan olay üzerine eşini yakalayarak bağırmaya başladı ve onu kendisini Kabbalah müritleri karşısında küçük düşürmekle suçladı. 
     Ancak, Guy Ritchie'nin öfkesinden korkan müritler ve haham, bu arada kulisi korkuyla terketti. 
     
     ASLINDA GUY DA MÜRİTMİŞ 
     Aslında her ikisi de Kabbalah inanışına sahip bulunan Madonna ve Guy Ritchie'nin arasına Kabbalah'ın girmesi çifti tanıyanları çok şaşırttı. 
     Çiftin fırtınalı bir ilişkiye sahip olduğu, ancak Kabbalah sayesinde bu fırtınanın yerini dinginliğe bıraktığını dile getiren yakın dostları, Ritchie'nin başta şüpheyle yaklaştığı bu inanışa daha sonra eşinden daha çok bağlandığını belirtti. 
     Madonna'nın ateşli hayranlarının yoğun ilgisi yüzünden bunalan genç yönetmenin sonunda Kabbalah hahamına patladığını belirten görgü tanıkları, ''Madonna konser öncesi çok kötüydü, hatta sahneye bile çıkmak istemiyordu. Olay onu çok üzdü'' dedi. 
     Tanıklar, ''Ancak seyircinin büyük ilgisi hemen tabloyu değiştirdi. Hayranlarının sevgisiyle enerjiyle dolan Madonna müthiş bir konser verdi. O, hayranlarının ilgisiyle yaşıyor. Galiba eşiyle aralarındaki sorunun sebebi biraz da bu'' yorumunda bulundu. 
     Madonna ile eşi Guy Ritchie, 22 Aralık 2000'de evlenmişti. Rocco adlı bir çocukları bulunan 36 yaşındaki Ritchie ile 46 yaşındaki Madonna, İngiltere'de yaşıyor. Madonna'nın Lourdes Maria adlı 7 yaşında bir kızı da bulunuyor. 
     
</TEXT>
</DOC>
