<DOC>
<DOCNO> 283630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/spor/axspo01.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra onlara gelecek 
</HEADLINE>
<TEXT>


Del Bosque, Trabzonspor'un puan kaybetmeye başladığına dikkat çekti, "Bu durumu yarın Fenerbahçe ve Galatasaray da yaşayacak. Eğer kazanmaya devam edersek şampiyonluk potasına girebiliriz" ifadelerini kullandı 


'En rahat haftam' 
BEŞİKTAŞ Teknik Direktörü Del Bosque, Ankaragücü karşısında takımın ortaya koyduğu futbolu beğenmemesine rağmen, alınan galibiyetle Türkiye'deki en rahat haftasını geçirdiğini söyledi. İspanyol hoca, "Bu hafta ligin en iyi ekibine karşı oynayacağız. Fenerbahçe bana göre bir yıldızlar takımı. Onlara karşı Galatasaray derbisine oranla bu kez hem futbol, hem de stres açısından daha iyi durumdayız. Bu maçı geçersek belki şampiyonluk potasına bile girebiliriz" ifadelerini kullandı. 

'Kadromu değiştirmem' 
TAKIMDAKİ gelişmelerden memnun olduğunu kaydeden Del Bosque, "Juanfran istediğim kıvama gelmeye başladı. Sol kanat sorununu İbrahim ile birlikte çözdü diyebilirim. Böylece Carew de istediği topları alabiliyor. Benim en çok sıkıntı çektiğim bölge defanstı. Kanımca bu bölgede de düzelme görülüyor. Özellikle Mustafa şansını iyi kullandı. Fenerbahçe karşısında Ankaragücü 11'ini değiştireceğimi zannetmiyorum. Sergen'in durumuna göre küçük bir oynama olabilir" dedi. 

'En güçlü liglerden biri' 
TÜRKİYE Ligi'nin h l Avrupa'nın en güçlü liglerinden biri olduğuna inandığını belirten İspanyol çalıştırıcı, "Bakın sezona çok iyi giren Trabzonspor yavaş yavaş puan kaybetmeye başladı. Bu yarın Galatasaray ve Fenerbahçe'nin de başına gelecektir. Biz kaybederken onlar bu durumumuzdan iyi yararlandılar. Şimdi onlar kaybederken bizim galip gelmemiz lazım. İlk yarı bitiminde puan farkını 6 - 7'lerde tutabilirsek, ikinci yarı kıran kırana bir lig izleyebiliriz" diye konuştu. 

Pancu sağlam döndü 

ORHAN YILDIRIM 

Forma istiyor 
KONTROL için gittiği İsviçre'nin Zürih kentinden dönen Pancu, İstanbul'a iyi haberlerle geldi. Kasığındaki ağrılar nedeniyle sağ bacağını kullanmakta zorluk çeken Rumen yıldıza iğne tedavisi uygulandığı belirtildi. Ağrıları tamamen geçen Pancu'nun, Fenerbahçe maçında görev beklediği kaydedildi. Beşiktaş'ta derbi öncesi Ronaldo dışında sakat kalmadı. 

Kalede rekabet 
FENERBAHÇE maçının hazırlıklarını dün tek antrenmanla sürdüren Siyah-Beyazlı takımda Del Bosque kale konusunda ise sıkıntıya girdi. Son haftalarda Ramazan'a şans veren İspanyol hocanın, Cordoba'nın düzelmesi nedeniyle hafta sonunda nasıl bir tercih kullanacağı merakla bekleniyor. Ancak Del Bosque'nin, Ramazan'ı kesmeyeceği öğrenildi. 

Biletler satışta 

DERBİ maçının biletleri bu sabah satışa çıkıyor. Buna göre VIP A ve F üst 220 milyon, VIP B ve E üst 275 milyon, VIP A ve F alt 155 milyon, VIP B ve E alt 176 milyon, VIP C ve D alt 220 milyon, numaralı tribün 135 milyon, kapalı tribün üst bölüm 78 milyon, kapalı tribün alt bölüm 56 milyon, yeni açık 25 milyon, eski açık 20 milyon liradan satılacak. 

Kompleks hazır 

Beşiktaş Kulübü'nün, yenileme çalışmalarını tamamladığı BJK Akatlar Spor ve Kültür Kompleksi medyaya tanıtıldı. Başkan Yıldırım Demirören ve yönetim kurulu üyeleri, 30 Ekim Cumartesi günü, Beşiktaş - İTÜ takımları arasında oynanacak Türkiye Basketbol Ligi maçıyla resmi açılışı yapılacak 3 bin 200 seyirci kapasiteli salonu, basın mensuplarına gezdirdi, ardından iftar yemeği yendi. 


</TEXT>
</DOC>
