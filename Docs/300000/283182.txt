<DOC>
<DOCNO> 283182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonspo05.html </URL>
<DATE> 2004/10/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ve Manchester United, Arsenal'i devirdi 2-0 
</HEADLINE>
<TEXT>

     İngiltere'de günlerdir beklenen Manchester United-Arsenal randevusu izleyenleri büyülerken, Arsenal’in 49 maçlık yenilmezlik serisi Old Trafford'un çimlerine gömüldü. Wayne Rooney, iki yıl önce Arsenal'e yaptığı sürprizi Manchester United forması altında da yaparken, neden olduğu penaltı ve attığı golle 2-0'lık galibiyetin mimarı oldu. 
     
     Gerilim filmi gibi 

     İngiltere’de, 49 maçtır mağlubiyet yüzü görmeyen Arsenal’in yenilmezlik serisini, ezeli rakibi Manchester United 2-0’lık sonuçla bozdu. Old Trafford Stadı’nda oynanan ve oldukça gergin bir havada geçen karşılaşmanın ilk yarısı golsüz sonuçlandı. 73'te Campbell’ın müdahalesinde Rooney ceza alanı içinde yerde kaldı. Hakem Riley penaltıyı verdi. Vuruşu Nistelrooy gole çevirdi. 90’da sahneye çıkan Rooney skoru belirledi. 
     Kırmızı Şeytanlar, bu galibiyetle lider Arsenal ile aradaki puan farkını 8’e indirdi. 
     
     Newcastle yine galip 4-3 

     Souness’ın takımın başına geçmesinden bu yana bileği bükülmeyen Newcastle, Manchester City’i 4-3 mağlup etti. Maçtaki 7 gol de ikinci yarı atıldı. Sezona büyük transferlerle merhaba diyen Middlesbrough evinde Portsmouth’la 1-1 berabere kaldı. Günün diğer karşılaşmasında ise Southampton-Birmingham sahadan golsüz eşitlikle ayrıldı. 
     
     Chelsea'de Gudjohnsen şov 

     Premier Lig'de Arsenal'in takipçisi Chelsea, uzun süredir özlemini duyduğu farklı galibiyete en sonunda kavuştu. Ligde kötü sonuçlar alan Blackburn Rovers'la karşılaşan Mourinho'nun öğrencileri kendi sahasındaki maçtan 4-0 galip ayrıldı. 
     Sezon başından bu yana ligde sadece sekiz gol atabilen Chelsea'yi farka Eidur Gudjohnsen taşıdı. Chelsea'nin üç golünün altına imza atarak hat-trick yapan oyuncu 37, 38 ve 50. dakikalarda Blackburn filelerini havalandırdı. Londra ekibinin son golünü ise 74. dakikada Damien Duff kaydetti. 
     Maçta Hollandalı Arjen Robben de oyuna sonradan girdi ve sakatlığının ardından bu sezon ilk defa Chelsea formasını giymiş oldu. Blackburn Rovers'ta geçen hafta oynanan Middlesbrough maçında kırmızı kart gören Tugay Kerimoğlu yer almadı. 
     Tottenham ise sahasında Bolton'a 2-1 mağlup olurken Crystal Palace, West Bromwich engelini 3-0'la aştı. Aston Villa da Fulham'ı Nolberto Solano ve Lee Hendrie'nin golleriyle 2-0 mağlup etti. Everton çekişmeli geçen maçta Norwich City'i 3-2 yenmeyi başarırken Liverpool evinde Charlton'ı 2-0'la geçti. Dün oynanan maçlarda ise Southampton Birmingham City ile 0-0, Middlesbrough da Portsmouth ile 1-1 berabere kaldı. 
     Premier Lig'de onuncu hafta sonunda haftayı mağlubiyetle kapayan Arsenal 25 puanda kaldı, Chelsea ise 23 puana yükselerek rakibiyle arasındaki farkı 2 puana indirdi. Manchester United 17 puana yükselirken, Tugay'ın takımı Blackburn Rovers 6 puanda son sırada yer alıyor. 
     
</TEXT>
</DOC>
