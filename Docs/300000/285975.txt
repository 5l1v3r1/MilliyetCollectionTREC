<DOC>
<DOCNO> 285975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/yazar/pulur.html </URL>
<DATE> 2004/11/04/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Senaryo fabrikası... 
</HEADLINE>
<TEXT>


40 yılda 340 sinema filmi senaryosu, 54 sinema filminde oyunculuk ve senaryo yazarlığı, 7 televizyon filmi senaryosu, 8 televizyon filminde oyunculuk... 
"Başka ülkede olsa adamın kitabını yazarlar " derseniz karşınıza İbrahim Türk'ün kitabını çıkarırlar 
"Senaryo Bülent Oran" Dergah Yayınları 

BUGÜN bazılarının "Yeşilçam filmleri" diye dudak büküp burun kıvırdığı filmlerin çoğunda Bülent Oran imzası vardır. 
Bülent Oran sinemaya, 1950'li yılların ortalarında "jön" olarak girmiş, sırasında set işçiliği, kendi deyimiyle hamallık yapmış, mizah dergilerinde hikayeleri yayımlanırken senaryoyla tanışmıştır. 
1960'dan sonrası Bülent Oran'ın senaryoyla yatıp senaryoyla kalktığı günlerdir. Ona hocasını soranlara "Benim hocam, çok film seyretmektir." karşılığını verir. 

BÜLENT Oran'ın işyeri ya da çalışma bürosu, Taksim Meydanı'na bakan Eftalipos kahvesidir. Kahveye yakın olsun diye Parmakkapı Sokağı'nda, Afrika Han'da bir daire tutar, sabah altıda kalkar, altı buçukta kahvededir. Beş altı bardak demli çaydan sonra, bir de nargile getirirler, günlük gazeteleri karıştırır, okur, bulmacalarını çözer, eğer bir bulmacayı 4 dakikada bitiremezse, bugün kafam çalışmıyor, diye bir duyguya kapılır. Yedide çalışmaya başlar, bazen zorlanır ama sonunda senaryo akıp gider. 

NİYE senaryoyu kahvede yazar da evde yazmaz 
Çünkü evde yapılacak başka işler vardır, kahvede ise tek iş senaryo yazmaktır. 
Öğleden sonra eve gider, bir saat dinlenir, uyur, tekrar işbaşı yapar. 
Kahve onun işyeridir, müşterilerini orada kabul eder, sabahları Ülkü Erakalın, Osman Seden öğleden sonra Fevzi Tuna gelir. Müşterilerinin projelerini dinler, siparişlerini alır... 
Senaryolarını el yazısıyla yazdığı için parmakları kolu yorulmaz mı 
Geliştirdiği tekniği anlatır 
"Kağıdı düz değil, yan tutuyorum, kalemi de pamukla sarmaya başladım. Bunlar çok yazabilmek için hep kendi kendime geliştirdiğim tekniklerdi." 

BÜLENT Oran'ın başı solcularla hoş değildir, eşi Ayşe Şaşa onlar için, şöyle söylediğini yazar. 
" Onlar ellerindeki peşin reçeteye göre dünyayı değiştirmeye sıvanmışlardır. Bakışları karamsardır, resmettikleri dünya karamsardır. Dünya durumu karşısındaki karamsar bakışlarını, filmlerinin her karesine sindirmeye çalışıyor, bunun halka ters düştüğünü anlamıyorlardı." 
Peki, Bülent Oran'ın ya da Yeşilçam'ın melodramı nasıldır 
Ayşe Şaşa anlatır 
"Yeşilçam melodramı, yerli halk masalı ile Batılı dramın garip bir karışımı, trajik olmayan bir dram türüdür. Bülent Oran'ın deyimiyle bizim mutsuz sonlarımız bile mutludur. Çünkü filmin sonunda birbirlerini seven kahramanların ikisi birden ölünce, seyirci bilir ki kişiler ahirette yeniden buluşacaklardır." 

BU dünyadan bir Bülent Oran gelip geçti. 
Hem Yeşilçam'dan hem sinemadan... 
Beğenen beğenir, beğenmeyen beğenmez, ama kimse Bülent Oran'a "Bu da kim " diyemez. 



</TEXT>
</DOC>
