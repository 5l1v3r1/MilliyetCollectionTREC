<DOC>
<DOCNO> 295697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonyas23.html </URL>
<DATE> 2004/12/07/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
ABD'de internetten bir ayda 8.8 milyar dolarlık alışveriş 
</HEADLINE>
<TEXT>

     ABD'de alışveriş sezonu devam ederken kasım ayında internet üzerinden yapılan alışverişin geçtiğimiz yılın aynı dönemine göre yüzde 19'luk bir artış göstererek 8.8 milyar dolara ulaştığı kaydedildi. 
     Araştırma kuruluşu Nielsen Net Ratings'in araştırmasına göre, Kasım 2003'te 7.4 milyon dolar olan internet üzerinden yapılan alışveriş miktarı, seyahat harcamaları hariç tutulmasına rağmen, bu yıl 8.8 milyar dolara ulaştı. 
     Tatil dönemlerinde müşterilerin internet üzerinden alışverişe daha fazla yöneldikleri kaydedilirken, 2002 yılında internet üzerinden yapılan toplam harcamanın 5,5 milyar dolar olduğu hatırlatılarak 2004 yılı rakamlarının 2002 yılına göre yüzde 62'lik bir artış anlamına geldiği ifade ediliyor. 
     Kasım ayında internet üzerinden en fazla alımı yapılan eşyaların kıyafet, oyuncak, video oyunları, videolar, DVD'ler, kitap ve müzik olduğu belirtiliyor. Ancak satışında en büyük artışın gözlendiği kalemin elektronik eşyalar olduğuna dikkat çekilirken, oyuncak ve video oyun satışlarının geçtiğimiz yıla göre yüzde 43, video ve DVD satışının ise yüzde 39 oranında arttığı kaydediliyor. 
     Müşterilerin, çok daha büyük çeşitlilikteki ucuz ürünlerin mağazadaki kalabalıkların rahatsız ediciliğine maruz kalınmadan satın alınması mümkün kıldığı için internet üzerinden alışveriş yapmayı tercih ettiği belirtiliyor. 
     
</TEXT>
</DOC>
