<DOC>
<DOCNO> 291810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur07.html </URL>
<DATE> 2004/11/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
7 kardeş de böbreğini vermek için yarıştı .. 
</HEADLINE>
<TEXT>

     Böbrek rahatsızlığı nedeniyle yaşamını diyaliz makinesine bağımlı sürdüren genç, ameliyatın zorunlu olduğu sürece girince babası ve 7 kardeşi, organ bağışı için adeta birbirleriyle yarıştı. 
     Çukurova Üniversitesi Tıp Fakültesi Balcalı Hastanesi'nde gerçekleştirilen operasyonda, Hatay'ın Reyhanlı İlçesi'nde yaşayan, evli ve 3 çocuk babası Mehmet Yelliz'e, ağabeyi 4 çocuk babası Kemal Yelliz'den 40 alınan böbrek nakledildi. 
     Operasyon başlamadan önce ameliyathane kapısında, böbreğini vereceği kardeşinin elini sıkı sıkı tutan Kemal Yelliz, ''Sana değil böbreğim, canım feda'' olsun diyerek, duyduğu sevgiyi dile getirdi. 
     Mehmet Yelliz ise verici ağabeyi, kardeşleri, eşi ve babasının sevgi çemberi altında sedyede ameliyathaneye girerken, şunları söyledi 
     ''7 kardeşim de en zor günümde yanımda olarak varlıkları ve dayanışmalarıyla bana güç verdiler. Onlar zaten benim bir parçamdılar. Şimdi ağabeyim manevi olduğu kadar organı ile de benimle birlikte olacak.'' Oğullarının dayanışması karşısında duygulu anlar yaşayan ve gözyaşlarına hakim olamayan baba Mustafa Yelliz ise ilk verici adayının kendisi olduğunu, ancak yüksek tansiyon rahatsızlığının buna izin vermediğini belirtti. 
     Mustafa Yelliz, ''2'si kız 7 çocuğumun hepsi kardeşlerine böbreklerini bağışlamakta hiç tereddüt etmediler. Hepsiden kan örnekleri alındı, 6'sında ya böbrek taşından ya da başka nedenlerden kaynaklanan uyumsuzluk çıktı'' diye konuştu. 
     Baba Yelliz, ''8 çocuğum var, hepsinin sevgisi aynı. Nasıl ki 5 parmağından hangisini kessen aynı acıyı duyarsan, bu da öyle bir şey'' dedi. 
     ÇÜ Tıp Fakültesi Genel Cerrahi Anabilim Dalı Öğretim Üyesi ve Organ Nakli Araştırma ve Uygulama Merkezi ÇORMER Başkanı Prof. Dr. Uğur Erken'in gerçekleştirdiği operasyon, yaklaşık 4 saat sürdü. 
     Prof. Dr. Erken, AA muhabirine yaptığı açıklamada, organ naklinde önemli başarı elde edilmesine ve yüzde 100'e yakın sonuç alınmasına rağmen, sayının yetersiz kaldığını vurguladı. 
     Yelliz kardeşlerin organ nakli bekleyen binlerce hasta için örnek teşkil etmesini arzu ettiğini vurgulayan Prof. Dr. Erken, ''Organ ve doku nakli sayımızı artırmalıyız. Bunu da eğitim ve bilinçlenme ile aşacağımıza inanıyorum'' dedi. 
     Prof. Dr. Uğur Erken, Türkiye'de, yaklaşık 30 bin kronik böbrek yetmezliği hastasının diyaliz makinesine bağımlı yaşadığını ve böbrek nakli beklediğini vurgulayarak, ''Türkiye'de, binlerce hastaya rağmen her yıl yapılan böbrek nakli sayısı 600'ü geçmiyor'' dedi. 
     Prof. Dr. Erken, başta böbrek, karaciğer, kornea ve kalp olmak üzere toplam 14 bin 84 hastanın organ ve doku nakli için sırada beklediğini sözlerine ekledi. 
     
</TEXT>
</DOC>
