<DOC>
<DOCNO> 289487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun36.html </URL>
<DATE> 2004/11/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Telefonların dinlenmesine avukatlardan dava... 
</HEADLINE>
<TEXT>

     Hollanda'da avukatlar, müvekkilleriyle yaptıkları telefon görüşmelerinin dinlenmesinin önlenmesi istemiyle Adalet Bakanlığı aleyhine mahkemeye başvurdu. 
     Hollanda Ceza Avukatları Birliği Başkanı Bayan A. Röttgering, katıldığı bir televizyon programında yaptığı açıklamada, müvekkilleriyle telefon konuşmalarının polis ve adli makamlar tarafından düzenli olarak dinlendiğini öne sürdü ve bunun önlenmesini istediklerini belirtti. 
     Bu konuda, Adalet Bakanlığı aleyhine dava açtıklarını bildiren Avukatlar Birliği Başkanı, telefon dinlemenin yasadışı kabul edilmesi ve teknik olarak olanaksız kılınmasını talep ettiklerini bildirdi. 
     Avukatlar Birliği Başkanı, dinlemeyi skandal olarak nitelendirdi ve bunun en son örneğinin geçen yıl Lahey'de bir gaz patlamasıyla ilgili davada ortaya çıktığını belirtti. 
     Lahey'de pazaryerine yakın bir dükkanda geçen yıl meydana gelen ve çok sayıda kişinin yaralanmasına yol açan gaz patlamasıyla ilgili yargılanan iki sanıkla avukatları arasında yapılan telefon görüşmelerinin savcılık tarafından dinlendiği ortaya çıkmıştı. Bunun üzerine, mahkeme heyeti açılan kamu davasını durdurma kararı almıştı. 
     Adalet Bakanlığı da sanıklarla avukat arasında telefon görüşmesi yapıldığını doğrulamış ve bunun hatalı olduğunu kabul ettiğini açıklamıştı. 
     
</TEXT>
</DOC>
