<DOC>
<DOCNO> 262668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yasam/yas01.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sel, 3 çocuğu daha yuttu 
</HEADLINE>
<TEXT>


Önceki gece İstanbul'da 3 çocuğu yutan sel, dün de Adana'da 3 çocuğun ölümüne neden oldu. Zonguldak Çaycuma'daki hortumda ise 31 işçi yaralandı 

MUSTAFA ÖZDEMİR, DAVUT UYAR, DHA 

Adana'nın Feke ilçesinde sel sularına kapılan üç çocuk öldü. Yerebakan köyünde, sokakta oynarken aniden bastıran yağmurdan korunmak için köprü altına sığınan İlker Aygün 6 , kardeşi Doğukan Aygün 3 ve Emine Doğanay 4 , sel sularına kapılarak sürüklendi. 3 çocuğun cesetleri bulunarak ailelerine teslim edildi. 

Hortum fabrikayı vurdu 
Yağışlı hava İstanbul'un dışında Karadeniz Bölgesi'nde de etkili oldu. Zonguldak'ın Çaycuma ilçesindeki hortum bir fabrikanın çatısını uçururken, 31 işçi de yaralandı. Organize Sanayi Bölgesi'nde dün 13.00 sıralarında oluşan hortumda 250 kişinin çalıştığı Serenko Tekstil'in çatısı uçtu. 3 - 4 saniye kadar süren hortumdan, işçilerden büyük bölümü diğer binadaki yemekhanede olduğu için, sadece 31 işçi etkilendi. 

Yağmur yarın gidiyor 

Sağanak yağış yarından itibaren batı bölgelerini terk edecek. Yağmur bugün Marmara'nın doğusu, Karadeniz, İç Anadolu'nun kuzeydoğusu ile Doğu Anadolu'nun kuzeydoğusunda etkili olacak. Batı ve Orta Karadeniz kıyıları ile Doğu Karadeniz ve Doğu Anadolu'nun kuzeydoğusunda yarın sağanak ve gök gürültülü sağanak yağış görülecek. Hava cumartesi günü yurt genelinde parçalı az bulutlu olacak. Trakya'da sağanak yağış görülecek. 


</TEXT>
</DOC>
