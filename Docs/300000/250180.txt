<DOC>
<DOCNO> 250180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun13.html </URL>
<DATE> 2004/06/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kuzey Kore Nükleer programı bırakmamız ABD'ye bağlı... 
</HEADLINE>
<TEXT>

     Kore yarımadasındaki nükleer sorunla ilgili 6'lı görüşmelerin 3. turu Çin'in başkenti Pekin'de başladı. 
     Kuzey Kore ve ABD'nin yanı sıra Çin, Güney Kore, Japonya ve Rusya'nın katıldığı görüşmelerde, Washington ile Pyongyang arasındaki ilişkilerin gerginleşmesine neden olan sorunun çözüm sürecinde ilerleme kaydedilme ihtimali zayıf görülüyor. 
     ABD'nin, Diaoyutai Devlet Konukevi'nde yapılan görüşmelerde, sorunun aşılması için, Kuzey Kore yönetimini özendirici yeni bir plan izlemesi bekleniyor. 
     New York Times gazetesi, görüşmelere katılan Amerikalı yetkililerin, Kuzey Kore'nin nükleer çalışmalarından vazgeçmesini teşvik etmek amacıyla yeni öneriler sunacaklarını yazdı. 
     Haberde, ABD Başkanı George Bush'un yetki verdiği Amerikalı temsilcilerin, plütonyum ve uranyum silah programlarından vazgeçmesi halinde Kuzey Kore'ye insani yardımın derhal başlanabileceği mesajı vereceği belirtildi. 
     Kuzey Kore'nin ilk adımı atması halinde Çin, Rusya, Japonya ve Güney Kore'nin de derhal bu ülkeye petrol göndermeye başlayabileceği ve ABD'nin, geçici bir ''saldırmamazlık'' veya ''Kuzey Kore rejimini devirme girişiminde bulunmama'' garantisi vereceği kaydedildi. 
     Öte yandan Kuzey Kore, Washington yönetiminin düşmanca tutumundan vazgeçmesi halinde nükleer silah programlarından vazgeçmeye hazır olduklarını açıkladı. 
     6'lı görüşmelere katılan Kuzey Kore Dışişleri Bakan Yardımcısı Kim Gye Gwan, ABD'nin ''saldırmamazlık garantisi'' vererek ilk adımı atması gerektiğini ima ederek, bunun karşılığında, nükleer programlarından şeffaf bir şekilde vazgeçebileceklerini kaydetti. 
     Kuzey Kore'nin, nükleer programlarını sona erdirmeyi reddetmesi nedeniyle, ''Afganistan ile Irak'ı işgal eden ABD'nin bir sonraki hedefleri arasında yer aldığı'' yorumları yapılıyordu. 
     Kore yarımadasındaki nükleer sorunla ilgili 6'lı görüşmelerin birinci turu Çin, Kuzey Kore, Güney Kore, ABD, Rusya ve Japonya arasında 27-29 Ağustos 2003'te Pekin'de yapılmıştı. Yine Pekin'de 25-28 Şubat arasında düzenlenen 6'lı görüşmelerin 2. turunda çalışma grubu mekanizması kurulması konusunda fikir birliğine varılmıştı. 
     
</TEXT>
</DOC>
