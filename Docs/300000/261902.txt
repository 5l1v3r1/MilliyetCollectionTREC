<DOC>
<DOCNO> 261902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/ekonomi/eko12.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Boeing'den 'Jetgiller' benzeri hava aracı 
</HEADLINE>
<TEXT>



ABD'li uçak üreticisi Boeing, 1980'li yılların gözde çizgi film dizisi 'Jetgiller'dekine benzer Kişisel Hava Araçları'nın Personal Air Vehicles - PAV üretimine yönelik fizibilite çalışmalarına başladığını bildirdi. Küçük bir helikopterin otomobil gibi kullanılacak biçimde modifiye edilmesiyle ortaya çıkacak araç, hem havada hem otoyolda kullanılabilecek. Proje sorumlusu Darold Cummings, standart bir otomobile üç boyutlu hareket özgürlüğü kazandırmayı hedeflediklerini kaydetti. Boeing'in PAV'ları zıt yönlere dönen çift pervaneli bir helikopterle otomobilin birleştirilmesinden oluşuyor. Geniş otoyolların kenarlarındaki yeşil alanlara, hatta evlerin bahçesine inip kalkabilecek PAV, daha sonra pervanelerini katlayarak otoyola girerek yoluna standart bir otomobil olarak devam edecek. 


</TEXT>
</DOC>
