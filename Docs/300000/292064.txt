<DOC>
<DOCNO> 292064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy22.html </URL>
<DATE> 2004/11/25/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
AKP'li milletvekili Bakan'ı suçladı .. 
</HEADLINE>
<TEXT>

     AK Parti Kahramanmaraş Milletvekili Avni Doğan, '' Ben geldim, bakan oldum artık SHÇEK'te sorun yok demek cahilliğin daniskasıdır, cahilliğin kralıdır'' dedi. 
     Doğan, sokak çocuklarının sorunlarının belirlenmesi amacıyla kurulan Meclis Araştırma Komisyonu'nda söz alarak şöyle konuştu 
     ''Bakanlar dünden gelen sorunları ben bakan oldum sorun yok diye görüyor... Sosyal Hizmetler ve Çocuk Esirgemek Kurumu'nda SHÇEK sorunlar devam ediyor dedik. Meğer bizim Bakanın nasırına basmışız. Avni Doğan cahillik yapıyor. SHÇEK'te her şey yolunda diyor. Böyle reflekslerle bir yere varamayız. 
     Bütün dünya biliyor ki Türkiye'de sokak çocukları var ve bütün dünya biliyor ki bunlara hizmet veren kurumlarda sorunlar var. Kendi Hükümetimin Bakanı ile polemiğe girmek çok acı. Bir milletvekili TBMM'nin yasal bir komisyonunda konuştu diye kendi partisine mensup bir Bakan tarafından cahillikle suçlanırsa sorunlar çözülmez... Altını çizerek şunu söylüyorum Ya burnumuz koku almıyor veya biz kokuyoruz...'' Doğan, ''Türkiye'nin üniversitelerinde en çok suçlu ve terörist yetiştiren bir ülke'' olduğunu iddia ederek, ''biz 1968 kuşağını hapislerde çürütmüş bir milletiz'' dedi. Avni Doğan, sözlerini, ''Sorunlara hala politik bakıyoruz... Ben geldim Bakan oldum artık SHÇEK'te sorun yok demek cahilliğin daniskasıdır. Cahilliğin kralıdır'' diye tamamladı. 
     
</TEXT>
</DOC>
