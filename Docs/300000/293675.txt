<DOC>
<DOCNO> 293675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/spor/spo05.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tribüne kadın makyajı 
</HEADLINE>
<TEXT>



NECMİ KEPÇETUTAN 


Seyirci önlemi 
FUTBOLDA giderek artan tribün terörüne karşı kadın seyircilerin sempatikliği önlem olacak. Futbol Federasyonu, şiddet olaylarını engellemek ve hızla azalan seyirci sayısına dur diyebilmek için kadınların maçlara çekilmesi amacıyla kulüplerden proje üretilmesini istedi. Federasyon, bu haftadan itibaren lig maçlarında bayanlara verilecek biletler konusunda da kolaylık gösterilmesini talep etti. Federasyonun çağrısına ilk yanıtı veren Gençlerbirliği bu haftaki Galatasaray maçı için Mehmet Akif Ersoy ve Sabancı kız öğrenci yurtlarında 400 bedava bilet dağıtma kararı aldı. 

İstanbul'da bildirildi 
ÜNİVERSİTELİ kızların maça gelmesini teşvik amacı taşıyan uygulamanın ilgi görmesi durumunda bilet sayısında artış yapılabileceği bildirildi. Gençlerbirliği ve Kulüpler Birliği Vakfı Başkanı İlhan Cavcav, öncülüğünü yaptıkları uygulamanın kulüpler tarafından geliştirilmesini hedeflediklerini söyledi. Cavcav, "İstanbul'daki toplantıda konu gündeme geldi ve ilgi gördü. Tribünleri renklendirmek, sempati kazandırmak, gerilimi düşürmek ve futbolun bir seyir oyunu olduğunu kanıtlamak için bayanları maçlara çekmemiz istendi. Biz de ilk adımı attık" dedi. 

Fiyatlarda indirim 
İLHAN Cavcav, önceki hafta başkentteki Ankaragücü - Galatasaray maçında tribünlere çok az sayıda seyirci geldiğini ve bunun Türk futbolunun geleceği açısından önemli bir tehlikenin işareti olduğunu da kaydetti. Cavcav, "Biz kulüp, ben de vakıf başkanı olarak daha farklı projeler üretmeye devam edeceğiz. Galatasaray maçının bilet fiyatlarında bu yüzden büyük indirim yaptık. Cumartesi günkü müsabakada fiyatları 10 - 20 ve 30 milyon liraya çektik. Tüm başkentlileri iki hafta önce yaşanan üzücü olaydan sonra bu maça davet ediyoruz" diye konuştu. 


</TEXT>
</DOC>
