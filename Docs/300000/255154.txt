<DOC>
<DOCNO> 255154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo31.html </URL>
<DATE> 2004/07/13/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Fenerbahçe Başkanı Yıldırım İstanbulspor'a talip olmadım 
</HEADLINE>
<TEXT>

     Fenerbahçe Kulübü Başkanı Aziz Yıldırım, iddia edildiği gibi İstanbulspor Kulübü'nü satın almak gibi bir düşüncesi olmadığını açıkladı. 
     Aziz Yıldırım, sarı-lacivertli kulübün resmi internet sitesi aracılığıyla yaptığı açıklamada, İstanbulspor Kulübü ile ilgilendiği ve satın almak üzere bazı girişimlerde bulunduğu iddialarıyla ilgili şunları kaydetti 
     ''Türkiye'nin en köklü ve saygın kulüplerinden biri olan İstanbulspor'un bugün içinde bulunduğu durum, tüm futbol camiamızı olduğu gibi şahsımı da üzmektedir. Ancak, ne İstanbulspor Kulübü, ne de TMSF yetkilileri ile bu konu hakkında herhangi bir görüşmem olmamıştır ve olmayacaktır. 
     Bu tür haberler, şahsımı ve de güzide kulübümüz İstanbulspor'u rahatsız edecek boyuttadır. Değerli basınımızdan ve spor kamuoyundan, aslı olmayan bu tür haberlere itibar etmemesini önemle rica ederim.'' 
     
</TEXT>
</DOC>
