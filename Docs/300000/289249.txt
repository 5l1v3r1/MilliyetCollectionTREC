<DOC>
<DOCNO> 289249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonsiy05.html </URL>
<DATE> 2004/11/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
CHP, dokunulmazlık teklifi için 13 imza arıyor... 
</HEADLINE>
<TEXT>

     CHP, milletvekili dokunulmazlığının sınırlandırılmasını öngören Anayasa Değişikliği Teklifi'ni TBMM Başkanlığı'na sunabilmek için grubu dışından en az 13 milletvekilinin daha imzasını istiyor. 
     CHP Grup Başkanvekili Ali Topuz, A.A'ya yaptığı açıklamada, Anayasa'nın 83'üncü maddesinde değişiklik öngören tekliflerini 171 CHP Milletvekilinin imzaladığını bildirdi. Anayasa'ya göre, teklifi TBMM Bakanlığı'na sunabilmek için 184 imzaya gereksinim olduğunu anımsatan Topuz, 4 DYP'li ve 6 bağımsız milletvekilinden de imza isteyeceklerini söyledi. Topuz, bu 10 milletvekilinin imza vermesi durumunda kalan eksiği tamamlamak için AK Parti'li milletvekillerine de bir çağrı yapacaklarını belirterek, ''Bu konuda samimi olup olmadıklarını ortaya koyabilirler. Eğer milletvekili dokunulmazlığının sınırlandırılmasını gerçekten istiyorlarsa teklifin eksik imzalarını tamamlar, TBMM'ye sunarız ve en kısa süre içinde de kabul edilmesini sağlarız. Bunun ardından da düşünülen diğer Anayasa değişikliklerine sıra gelir'' diye konuştu. 
     Anayasa'ya göre değişiklik teklifleri, Meclis'in üye tamsayısının en az üçte biri tarafından teklif edilebiliyor, üye tamsayısının en az beşte üç çoğunluğu olan 330 milletvekilinin oyu ile kabul edilebiliyor. 
     
</TEXT>
</DOC>
