<DOC>
<DOCNO> 253624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonspo10.html </URL>
<DATE> 2004/07/07/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Chelsea'den Rooney ve Davids yalanlaması 
</HEADLINE>
<TEXT>

     Chelsea teknik direktörü Jose Mourinho, Everton'ın golcü ismi Rooney ile ilgilendikleri yolundaki söylentileri yalanladı. 
     18 yaşındaki genç yıldızın büyük bir hayranı olduğunu söyleyen Mourinho "Rooney ve Ronaldo gibi oyunculara hep hayran olmuşumdur. 30 yaşında gibi görünüyorlar, kendilerine güveniyorlar. Rooney harika bir hücum oyuncusu fakat tam anlamıyla bir golcü değil. Her iki kanatta da serbest oynayabiliyor ve bizim bu gibi becerilere sahip başka oyuncularımız var" dedi. 
     Mourinho son olarak Barcelona forması giyen Edgar Davids'le ilgilenip ilgilenmediği sorusuna da "Davids'in Chelsea'yle görüşme içerisinde olduğu iddiasını ilk kez duyuyorum. Ben onu istemem. Çok iyi bir oyuncu fakat İngiliz futbolunda orta sahada iki tane 1.70 metre boyunda oyuncuyla oynayamazsınız. Makelele'yle birlikte iyi bir kombinasyon olmaz" şeklinde cevap verdi. 
     
</TEXT>
</DOC>
