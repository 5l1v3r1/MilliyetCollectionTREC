<DOC>
<DOCNO> 271430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonspo15.html </URL>
<DATE> 2004/09/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Oktay Sakarya galibiyeti, Bodo maçı öncesi büyük moral oldu 
</HEADLINE>
<TEXT>

     Beşiktaş Kulübü Asbaşkanı Kıvanç Oktay, Sakaryaspor karşısında elde ettikleri galibiyetin, UEFA Kupası'nda oynayacakları Bodo Glimt maçı öncesi kendilerine moral verdiğini söyledi. 
     Oktay, BJK Nevzat Demir Tesisleri'nde gerçekleştirilen idman sırasında basın mensuplarına yaptığı açıklamada, UEFA Kupası maçı için yarın Norveç'e gideceklerini hatırlatarak, ''Bu yolculuk öncesi, ligde galibiyetle tanışmak istiyorduk. Nitekim Sakaryaspor karşısında farklı kazanarak moral bulduk. Bu moralle Norveç'ten de iyi bir sonuç alarak döneceğimize inanıyorum'' dedi. 
     Bodo Glimt maçı sonrası, Galatasaray ile zorlu bir derbi maçı yapacaklarını belirten Oktay, ''Bu maça da çok önem veriyoruz. Bu sezon sahamızdaki ilk maç olacak. BJK TV ilk yayınını gerçekleştirecek. Ayrıca ligdeki konumumuz gereği kazanıp, yükselişimizi sürdürmek istiyoruz. Sakaryaspor'dan sonra Bodo Glimt ve Galatasaray'ı da yenmek için elimizden geleni yapacağız'' diye konuştu. 
     Sakaryaspor maçında verilen iki penaltının tartışıldığının hatırlatılması üzerine Oktay, ''Bu tip yorumlara katılmıyoruz. Kaybettiğimiz maçlardan sonra da bu yorumlara girmedik. Maçı farklı kazandık, penaltıymış, değilmiş bizi ilgilendirmiyor. Ayrıca Gençlerbirliği ile oynadığımız maç ile bu maçın mukayese edilmesi de doğru değil'' dedi. 
     Savunmanın sağında görev yapan Ali Güneş ise Norveç'ten kendilerine turu getirecek bir skorla ayrılmak istediklerini söyledi. 
     
</TEXT>
</DOC>
