<DOC>
<DOCNO> 293672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/spor/bnba.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürprize boğulduk 
</HEADLINE>
<TEXT>


NBA'in ilk ayı, Detroit-Indiana maçındaki kavga nedeniyle tarihin en büyük rezaletine tanık olurken, Seattle Supersonics sürprizi ve özellikle Hidayet'in tırmanışıyla renkli geçti 

NBA'e yakın plan METE AKTAŞ 


Ligin en kötü takımlarından biri olacak denilen Seattle'ın ligin zirvesine oturmasından, bir daha asla eskisi gibi olamaz denilen Grant Hill'in sahalara muhteşem dönüşüne, Detroit Pistons Indiana Pacers maçındaki kavga yüzünden tarihin en büyük rezaletinin yaşanmak zorunda kalmasından, Indiana'nın cezalı ve sakat oyuncularının çokluğuna rağmen Doğu'nun zirvesine tutunmasına kadar birçok ilginç olay sezonun ilk ayına damgasını vurdu. 

Seattle şaşırtıyor 
İbrahim Kutluay'ın henüz forma giyme şansı bulamadığı Seattle Supersonics, sezon öncesinde kadro yapısı yüzünden "Ligin en kötü takımlarından biri" damgasını yemiş, bu yüzden ilk maçlarında 30 sayı fark yemeleri kimseyi şaşırtmamıştı. Ama Sonics, o maçtan sonra 9'u arka arkaya olmak üzere oynadığı 13 maçın 12'sini kazanarak herkesi şaşırttı. Sonics'in en büyük silahı yine üç sayılık atışlar olsa da, pota altında kalabalık bir rotasyon uygulayarak en büyük eksikliklerini de önemli ölçüde giderdiler. 

Arizona güneşi 
Seattle'dan sonra Batı'da en büyük sürprizi gerçekleştiren takım ise Phoenix Suns. Guard Steve Nash, 6 yıl sonra döndüğü Suns'ın çehresini değiştirdi. Tempolu açık alan basketbolu oynayan, ligin seyri en çok keyif veren takımı olan Suns'ın başarısında 26.0 sayı 9.1 ribaund ile oynayan Amare Stoudemire ile 20.3 sayı 12.3 ribaundla oynayan Shawn Marion'ın da payları çok büyük. 
Son 4 yılın en iyi sezon başlangıcını yapan Tim Duncan liderliğindeki San Antonio Spurs yine gösterişsiz, ama etkili basketbolu ile ligin gerçek anlamda en iyi takımı durumunda belki de şampiyonluğun en büyük favorisi. 
Mehmet Okur'lu Utah Jazz sezona ilk 7 maçın 6'sını kazanarak müthiş başlangıç yaptıysa da daha sonra 8 maçın 5'ini kaybettiler. Takımı gibi istikrarsız bir görüntü çizse de Memo, Utah'ın en kilit oyuncularından biri ve maç başına sadece 22.5 dakikada 10.6 sayı 5.65 ribaund 1.4 asist ile oynamakta. 

Şampiyon neşesiz 
Doğu Konferansı'nda zirvede yer alan takım sakatlıklardan ve cezalardan çok çeken, ancak buna rağmen mücadeleyi genç ve sınırlı kadrosuyla sürdüren Indiana Pacers. Sakatlar iyileşene ve cezalar bitene kadar aynı tempoyu sürdürmeleri zor, ama olur da bu sancılı dönemi az hasarla atlatabilirlerse, play - off'da çok can yakacaklar. Son şampiyon Detroit Pistons, ilk 13 maçında sadece 6 maç kazanabilirken, geçen yıl çok güvendikleri benchinden bu yıl bekledikleri verimi alamamaları en büyük sorunları olarak göze çarpıyor. 

Sihirbaz Hido 
Sakatlıklar yüzünden 4 yılda 281 maç kaçıran Grant Hill sağlığına kavuştu ve Orlando'nun yükselişindeki en büyük pay sahiplerinden biri. 20.8 sayı ile oynayan 32 yaşındaki Hill belki eski atletikliğinde değil, ama oyun zekasıyla ligin hala en iyilerinden. Ama Orlando'nun çıkışındaki büyük bir unsur da kariyerinin en iyi sezonunu geçiren Hidayet Türkoğlu. Çok yönlü oyunu ile takımına her alanda faydalı olan Hido 15.6 sayı 3.8 ribaund 2.1 asist ve 1.0 top çalma ile oynuyor. 

Hido da yetmedi 

NBA'DE, Hidayet Türkoğlu'nun formasını giydiği Orlando Magic, sahasında Boston Celtics'e 117 - 101 yenildi. Maça yedek başlayan ve 35 dakika sahada kalan Hidayet, 18 sayı, 4 ribaund, 5 asist ve 2 top çalma ile takımının en skorer oyuncusu oldu, ancak takımının 5. mağlubiyeti almasını engelleyemedi. Los Angeles Clippers sahasında Cleveland Cavaliers'ı 94 - 82, Denver Nuggets da New Orleans Hornets'ı 76 - 67 yenmeyi başardı. 

HAFTANIN OLAYI 

GEÇEN sezon Memphis Grizzlies'i tarihinde ilk defa play - off'a taşıyan ve 2003 - 04 sezonunda Yılın Coachu ödülünü kazanan NBA tarihinin en yaşlı coachu unvanına sahip 71 yaşındaki Hubie Brown'un, giderek bozulan sağlığını öne sürerek görevinden ayrılıp emekliye ayrıldığını açıklaması. 

İSTATİSTİKLER 

30 Kasım 2004 itibariyle 
SAYI Oyuncu Ort. 1. K.Bryant L.A. Lakers 28.4 2. A.Iverson Philadelphia 26.5 3. L.James Cleveland 26.3 

RİBAUND Oyuncu Ort. 1. K.Garnett Minnesota 14.9 2. T. Duncan San Antonio 12.9 3. S.Marion Phoenix 12.8 

ASİST Oyuncu Ort. 1. S. Nash Phoenix 10.2 2. B. Knight Charlotte 9.4 3. S. Marbury New York 9.3 

BLOK Oyuncu Ort. 1. A. Kirilenko Utah 4.43 2. S. O'Neal Miami 4.80 3. M. Camby Denver 2.91 

TOP ÇALMA Oyuncu Ort. 1. L. Hughes Washington 2.82 2. J. Tinsley Indiana 2.77 3. L. James Cleveland 2.43 

BU MAÇ KAÇMAZ 

3 ARALIK CUMA SAN ANTONIO SPURS - DETROIT PISTONS 
NBA'İN en formda takımlarından biri durumundaki San Antonio Spurs, sahası SBC Center'da, bu maç öncesinde 6 maçlık cezası sona erecek Ben Wallace'a kavuşacak olan son şampiyon Detroit Pistons'ı ağırlayacak. 

NE DEDİN NE DEDİN 

"Ruslar ve Türkler, belki de yüzyıllardan beri ilk defa bir Çinli düşmanı durdurmak için güçlerini birleştirdiler". Salt Lake Tribune gazetesi yazarı Phil Miller Utah'ın Houston'ı 90 - 80 yendiği maçta Rockets'ın 2.26 m'lik dev Çinli pivotu Yao Ming'i başarıyla savunan Utah'ın Rus forveti Andrei Kirilenko ve milli yıldızımız Mehmet Okur'a yazısında ilginç bir atıfta bulundu. 

PANORAMA 

HAFTANIN OYUNCUSU 
LEBRON JAMES CLEVELAND CAVALIERS 
NBA'İN en genç süperstarı LeBron James, Cleveland'ı play - off'a sokmaya kararlı görünüyor. "King" James, takımının haftayı 3 maçta 3 galibiyet alarak kapatmasında başroldeydi. James, Cavaliers'ın Detroit, Boston ve Chicago karşısında kazandığı maçlarda 29.7 sayı, 6.7 asist 6.3 ribaund 2.33 top çalma ortalamalarıyla oynarken, 92 - 76'lık Pistons galibiyetinde 43 sayı kaydederek kariyerinin en yüksek sayısına ulaştı. LeBron bu arada kariyerinde bir rekora 
daha imza koydu ve Chicago maçında 2000. sayısını atarak NBA tarihinde bu baraja ulaşan en genç oyuncu oldu. 19 yaşından 272 gün aldığı gün bu rekoru kıran James'den önce bu rekorun sahibi olan oyuncu ise Kobe Bryant'tı. 

HAFTANIN TAKIMI 
INDIANA PACERS 
Cezalı oyuncuları yüzünden skor gücünün 62'sini kaybeden Indiana sınırlı kadrosuyla geçen hafta oynadığı 4 maçın 3'ünü kazanıp Doğu Konferansı'nda liderliğini sürdürerek herkesi şaşırttı. Pacers, Boston, Minnesota ve Charlotte'ı mağlup ederken tek yenilgisini ise NBA'in en iyi galibiyet yüzdesine sahip takımı Seattle karşısında aldı. 

HAFTANIN BEŞİ 
Jamaal Tinsley Indiana 
Shawn Marion Phoenix 
LeBron James Cleveland 
Zach Randolph Portland 
Dirk Nowitzki Dallas 


</TEXT>
</DOC>
