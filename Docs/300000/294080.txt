<DOC>
<DOCNO> 294080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun21.html </URL>
<DATE> 2004/12/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
AB, Bosna'da bayrağı NATO'dan devraldı 
</HEADLINE>
<TEXT>

     AB, Bosna'daki NATO gücünden bugün bayrağı resmen devraldı. 
     Başkent Saraybosna'da düzenlenen devir teslim törenine, AB dış politika temsilcisi Javier Solana ve NATO Genel Sekreteri Jaap de Hoop Scheffer katıldı. ''Butmir karargahı''ndaki tören sırasında, ''Eufor'' olarak anılan Avrupa gücüne mensup askerlerin taşıdığı AB bayrağı göndere çekildi. 
     7 bin askerden oluşan ''Eufor'' birliği, İngiliz Generali David Leakey komutasında görev yapacak ve Bosna'da güvenlikten sorumlu olacak. ''Eufor'', aralarında Ratko Mladiç ve Radovan Karaciç gibi isimlerin de bulunduğu uluslararası adaletin aradığı savaş suçlularının izini sürecek. 
     NATO, Saraybosna'da karargah bulundurmaya devam ederken, ABD de Tuzla'da küçük bir birlik bulunduracak. 
     ''Eufor'', Makedonya ve Demokratik Kongo Cumhuriyeti'nden sonra Bosna'da üçüncü kez operasyona başlıyor. 
     
</TEXT>
</DOC>
