<DOC>
<DOCNO> 293445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy18.html </URL>
<DATE> 2004/11/30/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Özkaya Yargıya karşı ağır suçlama ve karalama kampanyasa başlatıldı 
</HEADLINE>
<TEXT>

     Yargıtay Başkanı Eraslan Özkaya, son dönemde yargıya karşı ağır suçlama, itham ve karalama kampanyası başlatıldığını belirterek, ''Yargının güvenilir olmayan kurum şeklinde tanıtılması fevkalade zararlı ve yanlıştır'' dedi. 
     Yaş haddinden yarın emekliye ayrılacak olan Yargıtay Başkanı Özkaya, AA muhabirinin çeşitli konulara ilişkin sorularını yanıtladı. 
     Özkaya, 43 yıla yaklaşan meslek hayatının 20 yılının Yargıtay'da geçtiğini ifade ederek, geriye dönüp baktığında mesleğinden çok büyük haz duyduğunu söyledi. Bu mesleğin pek çok mahrumiyeti olduğunu, ama adalet dağıtma, bir hakkı teslim etme, bir derde çare bulma ve bir acıyı dindirme kadar insana büyük zevk veren bir duygu olmadığını kaydeden Özkaya, ''Adalet dağıtırken Allah'ı yanı başımda hissederim. Bu duygu mesleğin bütün mahrumiyetlerine, zorluklarına göğüs gerecek kuvveti verir'' dedi. 
     Özkaya, mesleğe yeni başlayan meslektaşlarına bu duyguya erişebilmek için çalışmalarını tavsiye etti. 
     Yargının pek çok sorunla karşı karşıya bulunduğunu vurgulayan Özkaya, mesleğe başladığı günden bugüne yargının sorunlarının çözümünde herhangi bir değişiklik olmadığını, çözüm önerilerinin hep söylemde kaldığını ifade etti. 
     
     ''YARGI HERKES İÇİN GEREKLİ'' 
     Yargı bağımsızlığı ve yargıç güvencesi konusunda 1961 Anayasası ile bazı teminatlar getirildiğini, ancak bunun 1982 Anayasası ile ortadan kaldırıldığını anlatan Özkaya, son dönemde yargıya karşı ''ağır suçlama, itham, karalama kampanyası'' başlatıldığını söyledi. Yargının herkes için gerekli olduğu gerçeğinin unutulmaması gerektiğine işaret eden Özkaya, ''Yargının güvenilir olmayan kurum şeklinde tanıtılması fevkalade zararlı ve yanlıştır. Bu yanlışı yapan bazı çevreler vardır'' dedi. 
     Özkaya, hukuk bilinci yerleşmeyen toplumlarda hukuka bakışın farklı olduğunu ifade ederek, Türkiye'de yargıya gayri meşru yoldan ulaşma çabaları bulunduğunu kaydetti. Avrupa ve ABD'de hukukun üstünlüğü ilkesi ve hukuk bilincinin yerleştiğini, bu ülkelerde insanların böyle bir yola başvurmayı akıllarından geçirmediğini kaydeden Özkaya, bunun yargının başlıca sorunu olduğunu söyledi. 
     
     ''DİN KUTSAL YERİNDE BIRAKILMAZSA...'' 
     Bir adli yıl açılış konuşmasında dile getirdiği ''Türkiye'de şeriat tehlikesi bulunduğu'' yönündeki görüşlerinin hatırlatılıp, ''Aynı görüşlerinizi koruyor musunuz '' şeklindeki bir soruya Özkaya, şu yanıtı verdi 
     ''Dinimiz ileri, en mükemmel bir dindir. En son gelen bir din. Kuranıkerim, hem dünyevi hem uhrevi alemi düzenliyor. Bundan harekete edilerek, daima din ve devlet işleri özdeşleştirilmiş ve birlikte uygulanmaya çalışılmıştır. Bir din eğer kendi kutsal yerinde bırakılmazsa, ülkenin idaresi akıl, bilim ve mantıkla yürütülmüyor demektir. 
     Son dönemde sürekli 'ılımlı İslam'dan bahsediliyor. Ilımlı olarak başlayan dini yönetim radikal yöne kayar. Demokratik kurallar ılımlı İslam'la tarif edilemez. Bu tehlikelidir.'' 
     
     ''HAKİM, HAKİMİN KURDUDUR'' 
     ''Milletvekili dokunulmazlığı ile yargıç güvencesinin karşılaştırılmasını nasıl değerlendiriyorsunuz '' sorusuna Özkaya, bunların farklı kavramlar olduğunu söyledi. 
     Milletvekillerinin kürsü ve nispi dokunulmazlığı bulunduğunu, kimsenin kürsü dokunulmazlığına itirazı olmadığını belirten Özkaya, hakimlerin bu türden bir dokunulmazlığı bulunmadığını kaydetti. Hakimlerin soruşturmaya tabi olduğunu, kendisinin de yüksek bir yargıç olarak soruşturulduğunu anımsatan Özkaya, şöyle devam etti 
     ''Hakime tanınan teminat vatandaş içindir. Ona tanınan bir ayrıcalık değildir. Hakimin görevini yaparken onurlu ve hiçbir etik altında kalmadan yapabilmesi içindir. Bu bütün Avrupa ülkelerinde de vardır. Hakim hakkında her zaman soruşturma yapılır, hakim hakimin kurdudur. Çünkü bir hakim yanında mesleğin etik kurallarına aykırı hareket eden meslektaşını istemez. Bu Yargıtay'da da böyledir. Yargılanan, mahkum olan, meslekten ihraç edilen hakimler vardır. Ancak bugün milletvekilleri hakkındaki iddiaların soruşturması dönem sonuna kalıyor. Bir defa milletvekili seçilirse bir sonraki döneme kalıyor. Biz, 'Milletvekili hemen içeri alınsın' demiyoruz, soruşturma yapılsın, deliller toplansın, mahkum olursa yine infaz dönem sonuna bırakılsın.'' 
     
     ''HAKİMLİK MESLEĞİ, CAZİBE MERKEZİ OLMALI'' 
     Türkiye'de çok sayıda hukuk fakültesi bulunduğunu, bunların bir çoğununun ''tabela fakültesi'' olduğunu anlatan Özkaya, hakimlik mesleğinin cazibe merkezi haline getirilmesi gerektiğini söyledi. 
     Hakimlerin meslek öncesi eğitiminin yetersiz olduğunu anlatan Özkaya, bu amaçla kurulan Türkiye Adalet Akademisi'nin istedikleri gibi olmadığını söyledi. Özkaya, Akademi'nin, saygın olabilmesi ve buraya gelebilmek için yarış edilebilmesi için bağımsız olması gerektiğini ifade ederek, ''Bağımsızlık sadece adındadır. Fakat tamamen Adalet Bakanlığı'nın kontrolü altındadır'' dedi. 
     Hukukçuların daima araştırma yapması, okuması gerektiğini kaydeden Özkaya, ''Ben hukuku ummana benzetirim. Bir hukukçu da bu ummandan ancak bir fincan su alabilir. Hukukçuyu, ummanda gemisini salimen istediği limana götürebilecek bir kişi olarak değerlendiririm. Yani aradığı bilgiyi aradığı yerde bulan, onu iyi muhakeme eden, doğru sonuca varan kişidir'' diye konuştu. 
     
     BAŞKANLIK SİSTEMİ 
     ''Başkanlık sistemine'' ilişkin görüşünün sorulması üzerine Özkaya, bu konuda ''tereddütleri'' olduğunu söyledi. Zaman zaman bu görüşlerin yanı sıra parlamenter sistemin iyi olduğunu savunanların da bulunduğunu anımsatan Özkaya, bu konuda kişisel görüşlerden arınarak, geniş araştırma yapılması gerektiğini söyledi. 
     Özkaya, ''Başkanlık sisteminin daha süratli, etkin çalışacağı ve daha doğru sonuca oluşacağı görüşlerinin bizim bünyemize pek yatkın görüş olduğuna katılmıyorum. Bunu şu aşamada ben biraz erken buluyorum. Tartışılması lazım. Geniş bir zamana yayılması lazım'' diye konuştu. 
     
     AB 
     Yargıtay Başkanı Özkaya, Türkiye'nin Avrupa Birliği'ne AB tam üyeliği ile ilgili bir soru üzerine, AB'nin özellikle son 10 üyeye yönelik ''ucu açık bir ifade'' kullanmadığı halde Türkiye'ye karşı bunun ''vurgulanarak'' kullanıldığını kaydetti. 
     Avrupa'nın, Türkiye'ye karşı bir kısmını diplomatik yollardan söyleyebildiği çekinceleri olduğunu ifade eden Özkaya, Türkiye AB'ye girdiği zaman AB'nin en etkin devletlerinden biri olacağını belirterek, bunu göze alamadıklarını söyledi. 
     AB'nin Türkiye'nin tam üyeliği için önerdiği süreci daha da kısaltmak için neler yapılması gerektiğinin düşünülmesi gerektiğini ifade eden Özkaya, şöyle devam etti 
     ''Her şeyden önce AB'den müzakere tarihini almamız lazım. Bütün temennimiz bu. Pek çok anlaşmada yer almasına rağmen şimdi ahde vefa kuralı da bir kenara bırakılarak, yeni öneriler getirilmekte, 'daha önce öyle bir koşulumuz yoktur' denilen bir husus bir sonraki müzakerede zaman geçince sanki unutulmuş bir koşulmuş gibi önümüzde konmakta. Kıbrıs sorununu hatırlarsınız, 'Referandum yaparsanız, bu sorun halledilecek' dendi. Kuzey Kıbrıs, olumlu oy kullanırken, öbürleri direndi. Şimdi de 'Güney Kıbrıs'ı tanıyın' şeklinde bir kısım sorunlar, daha başka sorunlar gündeme getiriliyor. AB'nin bu sorunları devamlı çoğaltarak Türkiye'nin müzakereye başlama sürecini uzatmaya hakkı yoktur. Aksi takdirde inandırıcılığını yitirir.'' ''AB İlerleme Raporu'nda Alevilerin azınlık olarak tanımlanmak istendiğinin'' hatırlatılıp, bu konudaki görüşünün sorulması üzerine Özkaya, herkesin bu ülkenin vatandaşı ve eşit haklara sahip olduğunu söyledi. Özkaya, azınlığın yanlış algılanan bir tarif olduğunu, Türkiye'de azınlıkların Lozan Anlaşması'nda tarif edildiğini kaydetti., 
     
     ''BURUKLUK, HÜZÜN VAR'' 
     ''Meslek hayatınızın son gününde neler hissediyorsunuz '' sorusunu Özkaya, yoğun bir çalışma ortamından uzaklaşmanın insanda burukluk yarattığını söyledi. 
     ''Canımdan çok sevdiğim mesleğimin aktif kısmını tamamlamak bana biraz da hüzün vermekte'' diyen Özkaya, emeklilik günlerinde mesleki kitap yazmaya devam edeceğini, bazı üniversitelerden gelen teklifleri değerlendireceğini kaydetti. 
     Anılarını gerek duyarsa yazabileceğini belirten Özkaya, emeklilik günlerinde, meslek hayatında okumaya pek fırsat bulamadığı güncel kitaplar ve romanları okuyacağını söyledi. Özkaya, ''Evimde mütevazı odam hazır, beni bekliyor. Yazılmayı bekleyen mesleki dokümanlarım var'' dedi. 
     Yargıtay Başkanı Eraslan Özkaya, bir avukatın neden roman yazmadığını sorduğunu belirterek, ''Avukata, 'Gençliğimde düşünüyordum. Şimdi fırsat bulamadım' dedim. 'Ne olur yazın. Kitaplarınızdaki ifade o kadar kuvvetli ki çok iyi roman yazarsanız' dedi. Bakalım ömrüm vefa ederse düşünürüm ama bu yaştan sonra da romana başlamak pek düşündüğüm bir konu değil'' dedi. 
     
</TEXT>
</DOC>
