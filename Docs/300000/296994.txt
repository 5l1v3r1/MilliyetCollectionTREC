<DOC>
<DOCNO> 296994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun16.html </URL>
<DATE> 2004/12/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
The Observer Avrupa kapılarını Türkiye'ye açmalı 
</HEADLINE>
<TEXT>

     İngiltere'de yayımlanan The Observer gazetesi, Avrupa'nın Türkiye'ye kapılarını açmasını istedi. 
     Gazetede yer alan makalede, Türkiye ile müzakerelerin başlayıp başlamayacağı hakkında AB devlet ve hükümet başkanlarının önümüzdeki günlerde alacağı kararın, AB'nin bundan sonraki yönünün tayin edilmesinde önemli olacağı vurgulandı. 
     Yanıtın ''Hayır'' olması durumunda AB'nin bir ''Hıristiyan kulübü'' olduğunun bir kez daha doğrulanmış olacağı kaydedilen makalede, yanıtın olumlu olması halinde de AB'nin en büyük nüfusu barındıran ülkesinin Müslüman bir ülke olacağına dikkat çekildi. 
     Makalede, Avrupa Komisyonu'nun Türkiye'nin uzun ve yorucu müzakerelere başlamasını tavsiye ettiği hatırlatıldı ve önümüzdeki günlerde alınacak kararın nihai karar olmayacağı, özellikle Fransa'nın nihai karardan önce referanduma gitme niyetinde olduğu belirtildi. 
     The Observer'ın makalesinde, Almanya ve Hollanda'da göç korkusu nedeniyle bazı kaygılar yaşandığı, İngiltere'nin de Müslüman göçmenleri topluma entegre etmekte güçlük çektiği kaydedildi. 
     ''Eldeki delillerin Türkiye'nin üyeliğini kabul ettirmenin güçlüğüne işaret ettiği'' belirtilen makalenin son bölümünde şu görüşlere yer verildi 
     ''Ancak Avrupa bu riskleri almalı. Ukrayna'da muhalefet liderinin demokrasi çağrısına halktan gelen yanıt, insanların gönlünün neden yana olduğunu açıkça ortaya koydu. Aynısı Türkiye için de geçerlidir. AB'nin terörizmin sığınağı haline gelmiş, rejimi çökmüş ülkeler yerine istikrarlı, demokratik, liberal ülkelerle komşu olabilmesinin tek garantisi onları üyeliğe almasıdır. AB bir milli devletler ağı olmanın yanı sıra herkesin iyiliği için çalışan milletler üstü bir yapı olduğu unutulmamalı. Türkiye ve Ukrayna da bu yapının içinde olmak istiyor ve AB onlara kapılarını sonuna kadar açmalı.'' 
     
</TEXT>
</DOC>
