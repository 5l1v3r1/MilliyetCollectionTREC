<DOC>
<DOCNO> 270741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur07.html </URL>
<DATE> 2004/09/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tecavüzden yargılanan iki liseli Okula gideceğiz, bizi bırakın 
</HEADLINE>
<TEXT>

     DHA 
ADANA'da nüfus cüzdanında 11 yaşında olan ve vücut yapısıyla 17 yaşlarında gözüken B.O.'ya tecavüz ettiği iddia edilen 13 kişinin arasında bulunan lise öğrencileri 17 yaşındaki amca çocukları M.A.T. ve S.T. mahkemede, "B.O.'ye biz tecavüz etmedik. Önümüzdeki hafta okulumuz açılıyor bizi bırakın'' diye yalvardı. B.O.'nun dünyaya getirdiği bebeğin babası olduğu ortaya çıkan 23 yaşındaki Kasım Çağlayan ise, B.O. ile evleneceğini belirterek serbest bırakılmasını istedi. 
     Sarıhamzalı Köyü'nde 2003'de yaşanan tecavüz davasına Adana 4'üncü Ağır Ceza Mahkemesi'nde devam edildi. Duruşmaya, yaklaşık 9 aydır tutuklu yargılanan Kasım Çağlayan, S.T., M.A.T., 19 yaşındaki Ramazan Tozkoparan, 18 yaşındaki Hüseyin Demirbağ, 19 yaşındaki Musa Acar, 23 yaşındaki Tahir Dalçek ve 19 yaşındaki Mahmut Balkaya katıldı. Tutuksuz sanıklar 22 yaşındaki Adem Akgönül, 17 yaşındaki M.Ç., aynı yaştaki amca oğlu M.Ç., ile gıyabi tutuklu sanıklar 23 yaşındaki Sait Ayvaz ve 18 yaşındaki Recep Çağlayan gelmedi. 
     
     'EVLENECEĞİM' 
     DNA testi sonucunda B.O.'nun dünyaya getirdiği ve Çocuk Yuvası'nda koruma altına alınan Nazlı' adı verilen bebeğin babası olduğu belirlenen Çağlayan, ek savunmasında, B.O. ile evlenmek istediğini tekrarladı. B.O. ile çocuğunun babası olduğu için evlenmek istediğini, bu yüzden eşinden boşandığını belirten Çağlayan, "Tecavüzle suçlanmaktan değil, çocuğumun annesi olduğu için B. ile evlenmek istiyorum. Eşimden de boşandım. Evlenebilmem için beni serbest bırakın'' dedi. Lise öğrencileri M.A.T. ve S.T. ise, okulların önümüzdeki hafta açılacağını belirterek tahliye edilmelerini istedi. Her iki öğrenci de, "Bizim B.O.'ya tecavüz etmediğimiz ortaya çıktı. B.O.'ya tecavüz eden ve bebeğin babası Kasım Çağlayan. Bunu kendisi de itiraf etti. Evleneceğini de söyledi. Biz okumak istiyoruz. Okullarımız pazartesi açılıyor. Okula gitmek istiyoruz. Bizi serbest bırakın'' derken diğer sanıklar da B.O. ile ilişkiye girmediklerini belirtip tahliyelerini istedi. 
     
     B.O. KONUŞTU 
     Duruşmaya 50 yaşındaki babası A.O. ile gelen B.O. ise, bebeğinin babası Çağlayan ile iki kez cinsel ilişkiye girdiğini söyledi. B.O., "2003 yılının Mart ayında düğüne gitmiştim. Kasım ile mısır tarlasına gidip ilişkiye girdik. Bir sonraki düğünde ikinci kez ilişkiye girdik'' dedi. 
     Mahkeme heyeti, tutuklu sanıkların tutukluluk halinin devamına karar verirken duruşma, B.O.'nun gerçek yaşı ile ilgili raporun beklenilmesi için ertelendi. 
     
</TEXT>
</DOC>
