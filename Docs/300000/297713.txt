<DOC>
<DOCNO> 297713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonyas19.html </URL>
<DATE> 2004/12/14/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Didim'de bulunan tarihi mezarda "gözyaşı şişesi" bulundu 
</HEADLINE>
<TEXT>

     Aydın'ın Didim İlçesi'nde kanalizasyon kazısı sırasında ortaya çıkarılan tarihi mezarda, ölülerin ardından ağlayanlar tarafından doldurulduğu sanılan ''gözyaşı şişesi'' bulundu. 
     Arkeolog Fatma Güler, gazetecilere yaptığı açıklamada, mezarda ''urganterium'' adı verilen şişenin içine doldurulmuş gözyaşı bulduklarını söyledi. 
     O zamanın inanışına göre ölünün arkasından ağlayanların kendisine verdikleri değeri göstermek için, gözyaşlarını bu şişeye doldurup mezara bıraktıklarını kaydeden Güler, mezardaki kafatası ve kemiklerin ''Genç Helenistik Döneme'' ait olduğu yönünde bulgular elde ettiklerini bildirdi. 
     Mezarın üzerini kapatacaklarını belirten Güler, ancak Kültür ve Turizm Bakanlığı'nın gerek görmesi halinde yeniden kazı çalışması yapılabileceğini kaydetti. 
     Didim Belediyesi tarafından Mavişehir mevkiinde yapılan kanalizasyon kazıları sırasında, dün işçiler tarafından 2 tarihi mezar bulunmuş, Milet Müze Müdürü Mehmet Yıldız başkanlığında oluşturulan kazı ekibi tarafından mezarlar açılmıştı. 
     
</TEXT>
</DOC>
