<DOC>
<DOCNO> 268141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko20.html </URL>
<DATE> 2004/09/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Taşıt sektöründe dış ticaret dengesi tersine döndü... 
</HEADLINE>
<TEXT>

     Başta otomobil olmak üzere, bu yılki aşırı ithalat, taşıt sektörünün dış ticaret dengesini tersine çevirdi. Yedi aylık dönemler itibariyle geçen yıl sağlanan dış ticaret fazlası, bu yıl açığa dönüştü. 
     Devlet İstatistik Enstitüsü verilerine göre, taşıt araçları sektöründe bu yılın ocak-temmuz döneminde 4.6 milyar dolara yakın ihracat gerçekleştirildi. İthalat ise yaklaşık 6 milyar dolar düzeyinde gerçekleşti. Buna göre, sektörün bu yılın ocak-temmuz dönemindeki ticaret açığı 1.4 milyar dolar oldu. 
     Geçen yılın aynı döneminde taşıt sektöründe 2.2 milyar dolarlık ithalata karşılık, 2.9 milyar dolarlık ihracat gerçekleştirilmişti. Sektörün dış ticaretinde geçen yılın ilk yedi aylık döneminde 757 milyon dolarlık fazla oluşmuştu. 
     İlk yedi aylık dönemler itibariyle, taşıt sektörünün ihracatı yüzde 55.5 oranında artarken, ithalattaki artış yüzde 173.8 oldu. Böylece, geçen yıl ithal ettiğinden yüzde 35 oranında daha fazla ihracat yapan sektör, bu yılın ocak- 
     temmuz dönemindeki ihracatıyla, ithalatının dörtte üçünü ancak karşılayabildi. Sektörün dış ticaretinde yaklaşık 2.2 milyar dolarlık aleyhte gelişme ortaya çıktı. 
     
     ELEKTRİKLİ MAKİNA-CİHAZ SEKTÖRÜ 
     Son yıllarda iharacatta önemli bir ivme gösteren ve büyük bölümünü beyaz eşyanın oluşturduğu elektrikli makine ve cihaz sektörünün dış ticaret dengesi de bu yıl iyice bozuldu. Sektörde bu yılın ilk yedi aylık döneminde 2.4 milyar dolarlık ihracata karşılık, 4.6 milyar dolarlık ithalat yapıldı. Sektörün dış ticaret açığı 2.2 milyar dolara yaklaştı. 
     Geçen yılın ocak-temmuz döneminde ise elektrikli makina-cihaz sektöründe 1.7 milyar dolarlık ihracat, 2.8 milyar dolarlık ithalat yapılmış, sektörün dış ticaret açığı da 1.1 milyar dolar civarında gerçekleşmişti. 
     Elektrikli makina-cihaz sektörünün dış ticaret açığı, bu yılın ilk yedi ayında, geçen yılın aynı dönemine göre yüzde 93.4 oranında artış gösterdi. 
     
</TEXT>
</DOC>
