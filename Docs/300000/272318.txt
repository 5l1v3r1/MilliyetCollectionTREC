<DOC>
<DOCNO> 272318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko24.html </URL>
<DATE> 2004/09/16/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Zimbabwe'de enflasyon yüzde 314'e indi... Hükümet kendinden emin 
</HEADLINE>
<TEXT>

     Güney Afrika ülkelerinden Zimbabwe'nin Ağustos sonunda yıllık enflasyonu yüzde 314'e geriledi. 
     Business Report internet sitesinde Zimbabwe Merkezi İstatistik Kurumu verilerine dayanılarak yayınlanan haberde, ülkenin, Temmuz'da yüzde 363 olan yıllık enflasyonunu, Ağustos'ta 49 puan düşürmeyi başardığı bildirildi. 
     Dünyanın en yüksek enflasyona sahip ülkeleri arasında bulunan Zimbabwe'nin yıllık enflasyonu Ocak'ta yüzde 623 ile rekor kırmıştı. 7 aydır kesintisiz şekilde enflasyonu düşürmeyi sürdüren ülkenin aylık enflasyon oranı Temmuz'da yüzde 10, Ağustos'ta da yüzde 5 oldu. 
     Zimbabwe'de hükümet, enflasyonu yıl sonuna kadar yüzde 200'e düşürmeyi hedefliyor. 
     ''Karaborsacıların boğazını sıkarak ve sıkı para politikasından taviz vermeyerek ekonomiyi rayına soktuk'' diyen ekonomi yetkilileri, enflasyon hedefine ulaşılacağından emin olduklarını belirtiyor. 
     IMF'ye göre ise Zimbabwe'nin yüksek enflasyonu, sorumsuz kamu harcamaları, devlet kontrolünün sağlanamaması ve yabancı yatırımcıların ülkeden kaçırılmasından kaynaklanıyor. 
     Ülke ekonomisinin belkemiği olan tarımda Devlet Başkanı Robert Mugabe'nin son 4 yıldır kamulaştırma politikası uygulaması, Zimbabwe'de ekonomik göstergelerin kontrolden çıkmasına neden olmuştu. 
     Uluslararası yardım kuruluşları, ülkenin birbirini takip eden üçüncü kıtlık yılıyla karşılaşacağı uyarısında bulunarak önlem alınmasını istiyor. 
     Güney Afrika'nın fakir ülkesinde işsizlik oranı ise yüzde 80 seviyesinde bulunuyor. 
     
</TEXT>
</DOC>
