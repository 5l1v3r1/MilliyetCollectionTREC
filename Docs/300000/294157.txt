<DOC>
<DOCNO> 294157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonsiy06.html </URL>
<DATE> 2004/12/02/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan enerji içeceği reklamı uyarısı... 
</HEADLINE>
<TEXT>

     Sağlık Bakanlığı, enerji içecekleri reklamları yapılırken içeceğin tavsiye edilmediği grupların uyarılmasını istedi. Bakanlık, şeker, cips reklamlarının da çocukların uyuduğu saatlerde yayımlanması gerektiğini kaydetti. 
     Sağlık Bakanlığı Temel Sağlık Hizmetleri Genel Müdürü Mehmet Uğurlu imzası ile Sanayi ve Ticaret Bakanlığı Tüketicinin ve Rekabetin Korunması Genel Müdürlüğü'ne gıda ve içecek reklamları ile ilgili uyarı yazısı yazıldı. 
     Medyadaki enerji içecekleri raklamlarının toplumun tüm kesimlerine yönelik yapıldığını belirten Sağlık Bakanlığı, ancak enerji içeceklerinin kullanımında dikkat edilmesi gereken önemli hususlar bulunduğunu kaydetti. Bakanlık, enerji içeceklerinin çocuklar, 18 yaşından küçükler, gebe ve emzikli kadınlar, yaşlılar, diyabetikler, yüksek tansiyonu olanlar, metabolik hastalığı olanlar, böbrek yetmezliği olanlar ve kafeine hassas kişiler için tavsiye edilmediğini vurguladı. Sağlık Bakanlığı, bu içeceklerin yoğun fiziksel aktivite sırasında, sonrasında ve alkol ile karıştırılarak veya beraberinde tüketilmemesi gerektiğine işaret etti. 
     Sağlık Bakanlığı, tüketmesi tavsiye edilmeyen kesimlerin sağlığının korunması amacıyla söz konusu uyarıların reklamlarda da yer alması gerektiğini bildirirken, özellikle televizyon reklamlarında uyarıların alt yazı şekilde zorunlu hale getirilmesi gerektiği konusunda Sanayi Bakanlığı'nı uyardı. 
     
     ŞEKER REKLAMLARI BESLENME ALIŞKANLIĞINI OLUMSUZ ETKİLİYOR 
     Enerji ve şeker içeriği yüksek ancak besleyici değeri düşük olan ürünlere ilişkin de çok sayıda reklam yapıldığını anımsatan Sağlık Bakanlığı, "Oysa bu yaştaki çocuklara yeterli ve dengeli beslenme ilkeleri doğrultusundaki mesajların verilmesi onların sağlığı açısından çok daha yararlıdır. Reklamlar aşırı tüketimi desteklemekte, çocukları erken yaşlarda bilinçsiz tüketici olarak etkilenmektedir. Erken yaşlarda kazanılan tüketim alışkanlığı ilerleyen yaşlarda sergilenecek tüketim davranışlarına da temel oluşturmaktadır" açıklamasında bulundu. 
     Bakanlık, çocukların sağlığının korunması amacıyla, beslenme alışkanlıklarını olumsuz etkileyen şeker, şekerleme, çikolata, cips, gofret, asitli içecek reklamlarının çocukların daha az televizyon izlediği saatlerden sonra, örneğin 21.30'dan sonra yayımlanmasını istedi. 
     
</TEXT>
</DOC>
