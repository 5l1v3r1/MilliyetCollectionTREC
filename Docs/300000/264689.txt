<DOC>
<DOCNO> 264689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun38.html </URL>
<DATE> 2004/08/19/ </DATE>
<TIME> 20.51 </TIME>
<AUTHOR>  </AUTHOR>
<HEADLINE>
Şiiler, Amerikalı gazetecinin serbest bırakılmasını istedi 
</HEADLINE>
<TEXT>

     Şii lider Mukteda Sadr'ın üst düzey yardımcıları, Irak'ta kaçırılan Amerikalı gazeteci Micah Garden'in derhal serbest bırakılmasını istedi. 
     Sadr'ın yardımcılarından Şeyh Evs El Hefeci, Nasıriye'de yaptığı açıklamada, Sadr'ın Mehdi Ordusu'nun adam kaçırılmasına karşı olduğunu söyledi. 
     Garden'i kaçıran gruba seslenen El Hefeci, gazetecinin derhal serbest bırakılmasını istedi. Gazetecinin durumunu öğrenmek için birçok grupla temas kurmaya çalıştıklarını belirten El Hefeci, Garden'i kaçıranlara, cami minarelerindeki hoparlörlerle ulaşmaya çalıştıklarını kaydetti. 
     Garden'in kaçırılmasını kınayan Sadr'ın bir diğer yardımcısı da, gazeteciyi kaçıran gruba ulaşmaya çalıştıklarını söyledi. 
     Irak'ta Amerikalı bir gazeteciyi kaçırdıklarını öne süren Iraklı ''Şehit Tugayları'' adlı grup, Amerikan birliklerinin Necef'ten çekilmemesi durumunda gazeteciyi 48 saat içinde öldürecekleri tehdidinde bulunmuştu. 
     
</TEXT>
</DOC>
