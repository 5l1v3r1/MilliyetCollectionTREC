<DOC>
<DOCNO> 293699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/yazar/bila.html </URL>
<DATE> 2004/12/01/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
AB'nin pazarlığı 
</HEADLINE>
<TEXT>


Avrupa Birliği, pazarlığı yüksekten açtı. Kamuoyuna yansıyan 17 Aralık zirvesi taslak metni bunu gösteriyor. 
Taslakta, Türkiye'nin reformları övülmekle birlikte Kıbrıs Rum Yönetimi'nin tanınması talebi, işgücünün serbestçe dolaşımına sürekli kısıtlama getirilebileceği, müzakerelerin askıya alınması koşulları yer alıyor. 
Dışişleri Bakanı Abdullah Gül, taslak metnin taktik olduğu yorumunu yaptı ve bu metnin daha çok değişebileceği mesajı verdi. Elbette bu metin nihai metin değil. Daha çok pazarlık metni... 
AB ve Türkiye, bu taslak üzerinde 17 Aralık'a kadar yoğun bir müzakere yürütecekler. Zirveden orta yolu bulan bir metin çıkarmaya çalışacaklar. 
Taslakta en önemli yön, Türkiye'nin, Gümrük Birliği'ni genişleterek Güney Kıbrıs'ı dolaylı olarak tanıması talebi. 
AB'nin de Rum Yönetimi'nin de beklentisi bu. Tarih almaya kilitlenmiş Türkiye'den 17 Aralık'a kadar böyle bir ödün istiyorlar. 
Gerek Başbakan Erdoğan, gerek Dışişleri Bakanı Gül, Güney Kıbrıs'ı tanıma gibi bir niyetleri olmadığını birkaç kez açıkladılar. Kıbrıs sorunu konusunda sorumluluğun Rum Kesimi'nde olduğunu vurguladılar. Türk tarafının Annan Planı'na 'evet' diyerek üzerine düşeni yaptığını, Rum tarafının ise 'hayır' diyerek uzlaşmayan taraf olduğunu kanıtladığını belirttiler. 
Buna karşın Rum Yönetimi AB'ye üye oldu ve şimdi Türkiye'ye baskı yapıyor. Başbakan Erdoğan ve Dışişleri Bakanı Gül'ün bugüne kadarki tutumları bu baskıya boyun eğmeyecekleri yönünde. 
Bu tutum doğrudur. Kıbrıs'ta Türkiye'den ve Türk tarafından istenecek bir ödün kalmamıştır. Sorumluluk Rum tarafındadır. AB'nin haksız desteğiyle üye yapılan Güney Kıbrıs'ın şimdi Türkiye'ye karşı tavır alması aynı desteği görmemelidir. AB, Rum Yönetimi'ni kontrol altında tutmalı ve Türkiye'ye karşı bir haksızlık daha yapılmasını önlemelidir. 
Koşul değil diye diye Türkiye'nin önüne konulan Kıbrıs sorunu, tarih alma aşamasında bu kez Güney Kıbrıs'ı tanıma koşuluna dönüştürülürse, Ankara bunu da sineye çekmemelidir. Ödün vermesi gereken taraf Türk tarafı değil, Rum tarafıdır. 
Ankara, Kopenhag kriterlerini yerine getirmiş bir ülke olarak, kayıtsız, koşulsuz müzakere tarihi almayı hak etmiştir. AB bu hakkı teslim etmelidir. Ankara'nın beklediği lütuf değil, hakkının verilmesidir. 



</TEXT>
</DOC>
