<DOC>
<DOCNO> 261519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/yazar/sazak.html </URL>
<DATE> 2004/08/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Süreyya şoku 
</HEADLINE>
<TEXT>


Bin beş yüz metrenin 'Altın Kız'ı Süreyya Ayhan'ın olimpiyatlara 6 gün kala 'sakatlandığı' gerekçesiyle yarışlardan çekilmesi milyonları şoke etti. 
Milliyet'in dünkü başlığı anlamlıydı 
'Ne yaptın Süreyya' 
Haberin 'şok etkisi' sadece Süreyya'nın Atina'ya gidemeyecek olmasından kaynaklanmıyordu. Sakatlık dışında 'doping' kontrollerine katılmadığına ilişkin iddialar da 'Ne yaptın Süreyya' manşetini karşılayacak şekilde ön sayfaya yerleştirilmişti. 
Süreyya, Fransa'da kendisinden altın madalya beklenen yarış öncesinde de 'stres' altındaydı ama kimsenin aklına vücuda direnç ve dayanıklılık veren ilaçlar kullanabileceği gelmemişti. Öyle ki, yarışma günü hızını kesebilecek 'regl' sorununu aşmak için ilaç almaktan 'doping' kaygısıyla kaçınmıştı. 
Oysa bugün iddialar, Süreyya'nın doping kontrolünden kaçınması nedeniyle Atina'daki yarışlardan çekilmek zorunda kaldığı yönündedir. 
Dünya Dopingle Mücadele Ajansı'nın WADA Edirne kampındaki 'doping' testlerine katılmayan Ayhan'ın başka bir atletin idrar örneğiyle kendini koruduğu öne sürülüyor. Bir başka varsayım da Süreyya'nın, sonradan doping listesine alınan ilaçların kurbanı olmasıdır. 
Bütün bu olasılıklar, Sydney Olimpiyatları'nda 1500 metrede yarı final koştuktan sonra, Atina'da 'altın madalya' beklenen Süreyya Ayhan şoku karşısında 'Ne yaptın' sorusunu haklı çıkarıyor. 
Gençlik ve Spor Genel Müdür Vekili Mehmet Atalay, doping iddiaları üzerine soruşturma açıldığını açıkladı. Uluslararası Atletizm Federasyonu'nun IAAF Süreyya Ayhan'la ilgili uyarılarının da Ankara'yı harekete geçirdiği anlaşılıyor. 
Süreyya'nın Antrenörü Yücel Kop ise iddiaları reddediyor. 
Bu tür olaylarda karşılaştığımız 'Türkiye'ye özgü tuhaflıklar' Süreyya Ayhan'la ilgili ilk resmi açıklamalarda kendini gösterdi. Atina'dan çekilme gerekçesi önce 'sakatlanma' olarak duyuruldu. Başbakan Erdoğan, spordan sorumlu Devlet Bakanı ile ilgili Genel Müdür'den bilgi aldıktan sonra Almanya'da bulunan Süreyya Ayhan'ı arayarak, 'geçmiş olsun' dileğinde bulundu. Oysa WADA'nın Dünya Dopingle Mücadele Ajansı ve IAAF'nin Uluslararası Atletizm Federasyonu Süreyya Ayhan'ı bir süredir doping takibine aldığı anlaşılıyor. Mehmet Atalay, Edirne kampında bazı 'sıkıntılar' yaşandığını dünkü basın toplantısında açıkladı. 
Süreyya Ayhan'la ilgili gelişmeleri kamuoyundan gizlemek ve olimpiyatta madalyaya giden bir sporcuyu 'antrenörü ve eşi' Yücel Kop'la baş başa bırakmak doğru muydu 
Akla gelen bir başka soru da şudur 
Atina'da 1500 koşacak Elvan'ın Süreyya'yla yarıştırılması kararı da Ayhan'ın üzerindeki baskıyı artırmış olabilir mi 
Süreyya ceza alırsa iki yıl pistlerden uzak kalacak. 
Ne yaptın Süreyya 



</TEXT>
</DOC>
