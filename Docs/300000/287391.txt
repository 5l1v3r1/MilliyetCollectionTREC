<DOC>
<DOCNO> 287391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun29.html </URL>
<DATE> 2004/11/09/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Filistinli bir kaynağa göre Arafat'ın birkaç saat ömrü kaldı 
</HEADLINE>
<TEXT>

     Filistinli bir kaynak, Filistin lideri Yaser Arafat'ın sadece birkaç saatlik ömrü kalmış olabileceğini söyledi. 
     Filistinli yetkililerin, Paris'te bir Fransız askeri hastanesinde yoğun bakım ünitesinde komada olan ve durumu ağırlaştığı bildirilen Yaser Arafat'ın durumuyla ilgili doktorlarla görüşmesinden sonra, Filistinli bir kaynak açıklama yaptı. 
     Filistinli yetkililerin Fransız doktorlarla yaklaşık bir saat görüştüğünü ve Arafat'ın sağlık durumu hakkında ayrıntılı bilgi aldıklarını belirten Filistinli kaynak, ''Ölmedi, ancak saatleri sayılı'' dedi. 
     Hastanedeki bir Filistinli kaynak da Filistin Başbakanı Ahmed Kurey'in Arafat'ı yoğun bakım ünitesinde gördüğünü açıklamıştı. 
     Aynı kaynak, Kurey'in Filistin liderinin bulunduğu yoğun bakım bölümüne, diğer Filistinli yetkililer olmadan, yanında yalnız Arafat'ın korumalarından Yusuf Abdullah ile birlikte girdiğini belirtmişti. 
     Arafat'ın eşi Süha ile aralarındaki gerginlik nedeniyle Filistin liderini Paris'te ziyaret etme kararından önce vazgeçen, ardından yeniden ziyarette bulunma kararı veren Filistin Başbakanı Kurey, Dışişleri Bakanı Nebil Şaat ile Filistin Kurtuluş Örgütü FKÖ Genel Sekreteri Mahmud Abbas hastaneye birlikte gelmişlerdi. 
     Hastane yetkilileri bugün, Arafat'ın durumunun gece kötüleştiğini, derin komada olduğunu açıklamıştı. 
     
</TEXT>
</DOC>
