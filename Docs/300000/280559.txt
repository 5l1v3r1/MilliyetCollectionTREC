<DOC>
<DOCNO> 280559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/yasam/axyas01.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Himalaya ve Klimanjaro buzulları eriyor 
</HEADLINE>
<TEXT>


Küresel ısınma, Himalaya ve Klimanjaro Dağları'nı da vurdu. Dağlardaki buzulların erimesi nedeniyle Çin, Nepal ve Hindistan'da sel ve kıtlık bekleniyor 

DIŞ HABERLER SERVİSİ 

İklim değişiklikleri ve küresel ısınma nedeniyle, kutuplardaki buzullardan sonra en büyük su kaynağı olan Himalaya dağlarındaki buzulların eriyerek yılda 10 - 15 metre alçaldığı açıklandı. 

Yaşam kaynağıydı 
Dünya Vahşi Yaşam Vakfı'nın yayımladığı rapora göre, Himalaya buzullarının erimesiyle Çin, Hindistan ve Nepal'de seller meydana gelecek, ardından da bu bölgelerde kıtlık yaşanacak. 30 - 40 yıl sonra su seviyesi normale dönecek olsa da, bütün bunlar Çin'in batısı, Nepal ve Hindistan'ın kuzeyinde devasa ekonomik ve çevresel sorunların ortaya çıkmasına yol açacak. 
Himalaya buzulları, 7 büyük nehri besliyor, bu nehirler, dünyanın en kalabalık nüfuslarına sahip bölgelere yaşam kaynaklığı yapıyor. 
Afrika'nın en yüksek dağı Klimanjaro'nun zirvesindeki buzulların da eriyerek 11 bin yılın en düşük seviyesine gerilediği belirtildi. Dağ, ABD'li yazar Ernest Hemingway'in "Klimanjaro'nun Karları" isimli öyküsüne konu olmuştu. 



</TEXT>
</DOC>
