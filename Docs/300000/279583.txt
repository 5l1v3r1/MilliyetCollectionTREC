<DOC>
<DOCNO> 279583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/ekonomi/eko03.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol 54 dolar oldu 
</HEADLINE>
<TEXT>


Dün 54 dolara kadar çıkan petrolde analistlerin beklentisi fiyatların önce 55 dolar sınırını görmesi, sonra 60 dolara kadar yükselmesi 

EKONOMİ SERVİSİ 

Nijerya'da petrol çalışanlarının dört günlük grevi ham petrol fiyatlarını ABD'de varil başına 54 dolara kadar çıkardı. Petrol fiyatları en son pazartesi günü 53.80 sınırına dayanmıştı. 
Analistler kış aylarında ısıtmada meydana gelecek talep artışı nedeniyle fiyatların daha da yukarı çıkacağı yorumlarında bulundular. Petrol fiyatlarının Önümüzdeki üç - dört ay içinde hızlı yükselişini sürdüreceği tahmin ediliyor. Asya piyasalarında hızlı yükselişini sürdüren petrol fiyatlarının önümüzdeki günlerde ilk olarak 55 dolara yükseleceği ardından 60 dolar seviyelerini göreceği tahmin ediliyor. 

10 ayda yüzde 60 yükseldi 
ABD'de 2004 yılı başından bu yana yüzde 60'ı bulan fiyat yükselişinde, ABD ve Çin'den gelen yüksek talepler, İvan kasırgasinin ardından ABD'nin buradaki petrol üretiminin eski seviyesine gelememesi ve Nijerya'nın başı çektiği ülkelerdeki üretim kısıtlamaları etkili oldu. Nijerya'da pazartesi gününden bu yana devam eden petrol işçilerinin grevi ile Shell tesislerinde çıkan yangın da dünkü yükselişte etkili faktörler arasında yer aldı. Nijerya'da bulunan petrol şirketleri ise grevin, günde 2 ile 2.5 milyon varillik petrol ünetimini etkileyip etkilemeyeceği konusunda endişeli. 

Dünya Bankası ve IMF kaygılı Uluslararası Enerji Ajansı IEA rafinerilerdeki kısıtlı stokların kış aylarında fiyatları daha da yükseltebileceği konusunda uyardı. OPEC'in en önemli üreticilerinden Kuveyt ve Suudi Arabistan'ın üretimlerini artıracağı haberlerine rağmen petrol fiyatlarının yükselmesi analistleri şaşırttı. ABD Hazine Bakanı John Snow, yükselen petrol fiyatlarının güçlü ekonomi için ters bir etki yaptığını yorumunda bulunurken bir IMF yetkilisi ise yükselişin dünya ekonomisi ile ilgili tahminlerini alt üst ettiğini açıkladı. Dünya Bankası'nın baş iktisatçısı François Bourguignon ise yüksek petrol fiyatları nedeniyle bazı yoksul ülkelerin döviz stoklarının yüzde 30 oranında eridiğine dikkat çekti, aynı nedene bağlı olarak tüketici fiyatlarında da önemli artışlar görüldüğünü belirtti. 


</TEXT>
</DOC>
