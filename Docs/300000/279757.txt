<DOC>
<DOCNO> 279757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonsiy12.html </URL>
<DATE> 2004/10/13/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Günay İhraç kararı CHP'ye verdiğim emeğe haksızlık ve saygısızlıktır 
</HEADLINE>
<TEXT>

     CHP Yüksek Disiplin Kurulu YDK tarafından partiden kesin olarak ihraç edilen eski genel sekreter Ertuğrul Günay, kararın CHP'de verdiği emeğe karşı ağır bir haksızlık ve saygısızlık olduğunu bildirdi. 
     Ertuğrul Günay, YDK'nın ihraç kararıyla ilgili olarak yazılı bir açıklama yaptı. Hakkında açılan disiplin kovuşturmasının Ankara İl Disiplin Kurulu tarafından daha önce reddedildiğini anımsatan Günay, YDK'nın ihraç kararını ''Genel Başkanın yönlendirmesi ve baskısıyla verdiğini'' savundu. Günay, açıklamasında şunları kaydetti 
     ''Bu karar, on yıllardan buyana 'en genç il başkanı' olarak başlayıp, genel sekreterliğe kadar her kademesinde özveriyle hizmet ettiğim CHP'de verdiğim emeğe karşı ağır bir haksızlık ve saygısızlıktır. Bugün benim kişiliğimde hukuku ve siyasal ahlakı savunanlar ihraç edilmeye, CHP'den dışlanmaya çalışılıyor. Bu açıdan derin bir üzüntü duyuyorum.'' Karara şaşırmadığını ifade eden Günay, açıklamasında ''Kişisel hırs ve hesaplarını herşeyin üstünde tutanların, CHP'yi de kendileri ile birlikte küçülten ve tüketen bir yolda sürüklemeye çalıştıkları'' görüşünü ileri sürdü. 
     Ertuğrul Günay, AA muhabirinin bundan sonraki sürece ilişkin sorusu üzerine, ''Gerekçeli kararı henüz görmedim. Kararı gördükten sonra arkadaşlarımla bir değerlendirme yapacağım'' dedi. 
     CHP Ankara İl Disiplin Kurulu'nun Günay'ın ihracına yönelik başvuruyu reddetmesi üzerine, Ankara İl Başkanlığı YDK'ya başvurarak karara itiraz etmişti. YDK, yaptığı inceleme sonucunda Günay'ın ihracına karar vermişti. Oylamada 5 üye ihraca karşı çıkarken 8 üye ihraç yönünde oy kullanmıştı. 
     
</TEXT>
</DOC>
