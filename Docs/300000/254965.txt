<DOC>
<DOCNO> 254965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/siyaset/asiy.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail randevu bekliyor 
</HEADLINE>
<TEXT>


İsrail Başbakanı Şaron'dan mesaj getirdiğini söyleyen Başbakan Yardımcısı Olmert, Erdoğan'dan bir kez daha randevu istedi. Erdoğan'ın görüşmek istemediği belirtildi 

Abdullah Karakuş 


Başbakan Recep Tayyip Erdoğan'la, Filistin'deki operasyonları nedeniyle "devlet terörü" uygulamakla suçladığı İsrail hükümeti arasında randevu krizi çıktı. İsrail Başbakanı Ariel Şaron'dan mesaj getireceğini söyleyen ve bu akşam Ankara'da olacak Başbakan Yardımcısı Ehud Olmert, Erdoğan'dan randevu alamadı. Erdoğan'ın programının yoğunluğu gerekçe gösterilirken, Olmert dün bir kez daha randevu istedi. Henüz yanıt verilmediği belirtilirken, Erdoğan'ın "görüşmeme" yanlısı olduğu vurgulandı. 
Olmert'in Cumhurbaşkanı, Dışişleri Bakanı ve bazı bakanlarla görüşmesi bekleniyor. NTV'nin sorularını yanıtlayan Olmert, Şaron'dan Erdoğan'a özel bir mesaj getireceğini belirterek, "Bu mesajın ilişkilerimizin geliştirilmesinin önünü açacağını düşünüyorum. Erdoğan'ı önceden tanıyorum. Şaron'la iyi dost olabileceklerini düşünüyorum" dedi. 

Erdoğan bizi anlayacaktır 
Erdoğan ve Gül'ün, İsrail'in son aylardaki faaliyetlerini "devlet terörü" olarak nitelendiren sözlerinden rahatsız olduklarını kaydeden Olmert, şöyle konuştu "Terör konusundaki kaygılarımızı anlatacağım. Gazze'den çekilme planını detaylı olarak Erdoğan'a anlattığımda, eminim ki yaptığımız şeyin doğru olduğunu anlayacak. Onaylamadığı bazı şeyleri geride bırakacaktır." Erdoğan'ın önceden planlanmış tatil programı nedeniyle Olmert'e, "Ankara'ya bir gün önce ya da daha önce gelirse görüşmekten memnuniyet duyacağını" ilettiğini belirten Dışışleri kaynakları, Olmert'in Brüksel temaslarından dolayı Ankara'ya erken gelmesinin mümkün olmadığını söylediğini bildirdi. 

'Günler uymadı' 

Olmert, Jerusalem Post'a yaptığı açıklamada, Erdoğan'ın program yoğunluğu nedeniyle görüşemeyeceğini kendisine ilettiğini ve bir gün önce Ankara'ya gelmesi önerisinde bulunduğunu dile getirdi. Olmert de yanıt olarak, Ankara'dan önce Brüksel'de temaslarda bulunacağını hatırlattığını belirtti. Olmert, Erdoğan'ın siyasi nedenlerle randevu vermediğini düşünmediğini, aksi halde Sezer ve Gül görüşmelerinin de olamayacağını kaydetti. Bu arada Erdoğan, AKP grup toplantısının ardından Suriye Başbakanı Muhammed Naci El-Otri'yi ağırlayacak. Ankara, ziyaretin Şam'dan gelen sürpriz talep üzerine gerçekleştiğini bildirdi. 


</TEXT>
</DOC>
