<DOC>
<DOCNO> 295921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy26.html </URL>
<DATE> 2004/12/08/ </DATE>
<TIME> 19.39 </TIME>
<AUTHOR>  </AUTHOR>
<HEADLINE>
Sağlık bakanı Akdağ'a Memur-Sen'den ziyaret... 
</HEADLINE>
<TEXT>

     Sağlık Bakanı Recep Akdağ, ''SSK hastanelerinin Sağlık Bakanlığı'na devrine ilişkin takvimde bir değişiklik yok'' dedi. 
     Memur-Sen Genel Başkanı Ahmet Aksu, bazı yönetim kurulu üyeleriyle birlikte, SSK hastanelerinin Sağlık Bakanlığı'na devrine ilişkin görüşlerini iletmek üzere Sağlık Bakanı Akdağ'ı ziyaret etti. 
     Akdağ, makamında gerçekleşen görüşmede, ziyaretten duyduğu memnuniyeti dile getirdi. 
     Toplum olarak herkesin, siyasetçilerin, sendikacıların yapması gereken işin, vatandaşların hayat standartlarını yükseltmek ve daha yaşanır bir Türkiye için çalışmak olduğunu belirten Akdağ, Sağlıkta Dönüşüm ve Genel Sağlık Sigortası çalışmalarının bu amaca yönelik olduğunu ifade etti. 
     Bakan Akdağ, ''Attığımız, atacağımız adımların, vatandaşların hayrına olacağını biliyoruz, buna inanıyoruz'' dedi. 
     Akdağ, yıllardır insanların, bu arada özellikle SSK'ya tabi hastaların, almaları gereken sağlık hizmetini alamadıklarını ifade ederek, ''Hükümet olarak bize düşen SSK'lı, Bağ-Kur'lu, emekli, yeşil kartlı, memur bütün vatandaşlarımıza daha iyi bir sağlık sistemini hayata geçirmektir'' diye konuştu. 
     Çalışmaları büyük toplum örgütleriyle yürüttüklerini dile getiren Akdağ, bugüne kadar kapılarının bütün sivil toplum örgütlerine açık olduğunu, bundan sonra da böyle olacağını söyledi. Akdağ, ''Bir hükümet, kendine iktidar olma hakkını vermiş olan milletin arzuları doğrultusunda işler yapacaktır'' dedi. 
     SSK hastanelerinin devriyle ilgili yasanın, sadece SSK ile ilgili sağlık kuruluşlarını değil, diğer kamu kuruluşlarının sağlık tesislerini de kapsadığını belirten Akdağ, şunları kaydetti 
     ''Başından beri hassasiyetle üzerinde durduğumuz husus şu Biz özellikle sağlık personelinin özlük haklarını bundan herhangi bir şekilde olumsuz etkilenmemesi için gerekli maddeleri yasaya koyduk. Üstelik personel Sağlık Bakanlığı'na geçtikten sonra döner sermaye katkı payları açısından da ilave bir imkana kavuşacak'' 
     
     AKSU'NUN SÖZLERİ 
     Memur-Sen Genel Başkanı Aksu da SSK hastanelerinin devri konusunda diğer sendika ve sivil toplum örgütlerinden farklı bir politika uyguladıklarını söyledi. 
     Anayasa'nın sağlık ile ilgili maddelerinin, sağlık hizmetlerinin tek elden yürütülmesini zorunlu kıldığını belirten Aksu, hükümetin Anayasa'nın ilgili maddelerinin gereğini yerine getirmekten sorumlu olduğunu belirtti. 
     Bugün itibariyle sağlıkta ''bölük, pörçük'' bir yapı bulunduğunu dile getiren Aksu, ''Bu yapıyı ortadan kaldıracak tek bir sağlık sistemini, tek bir sosyal güvenlik sistemini ve genel sağlık sigortasını destekliyoruz. Ayrıca aile hekimliği uygulamasının da fayda getireceğine inanıyoruz'' dedi. 
     Askeri hastaneler ve üniversite hastaneleri de dahil olmak üzere tüm hastanelerin bir çatı altında birleştirilmesini istediklerini ifade eden Aksu, SSK hastanelerinin devri konusundaki görüşlerini hastanelerin kesinlikle özel sektöre devredilmemesi, özel sektörün desteklenmesi, SSK hastanelerindeki mülkiyet sorununun ve SSK'da çalışan personelin statüsünün devirden önce belirlenmesi ve tayin konusunda güvence verilmesi olarak sıraladı. 
     Memur-Sen olarak Emek Platformu'nun eylemlerine katılmadıklarını ve katılmayacaklarını ifade eden Aksu, Emek Platformu eylemlerinin hükümeti devirmeye yönelik bir politika haline geldiğini, bundan da endişe duyduklarını söyledi. 
     
     SORULAR 
     Bakan Akdağ, daha sonra gazetecilerin sorularını yanıtladı. 
     SSK hastanelerinin Sağlık Bakanlığı'na devriyle ilgili tasarının Genel Kurul'a ne zaman geleceğinin sorulması üzerine Akdağ, 17 Aralık görüşmeleri dolayısıyla Ceza Muhakemesi Kanunu ve Ceza İnfaz Yasası'nın öncelik kazandığını bu nedenle de Meclis'te onların öne alındığını bildirdi. Akdağ, ''Bunun dışında takvimde bir değişiklik yok'' dedi. 
     Norm kadro cetvellerinin yenilenmesiyle ilgili çalışmayla ilgili soru yöneltilen Akdağ, bu konuda sonuca yaklaştıklarını, ocak ayı içerisinde sonuçların alınacağını kaydetti. 
     Cetvellerin, dinamik cetveller olacağını dile getiren Akdağ, ''Biz dondurulmuş cetvellerin oluşturulmasını doğru bulmuyoruz. Tüm gelişmiş ülkelerde ihtiyaçlar belirlenip, fonksiyonel olarak takip edilerek bu cetveller her yıl yeniler. Bu şekildeki çalışmamıza devam edeceğiz'' dedi. 
     Sağlık Bakanı Akdağ, askeri hastanelerin tüm vatandaşlara açılmasıyla ilgili soruya karşılık, işin kanuni bir yönünün olduğunu, Milli Savunma Bakanlığı'nın bu konuda bir tasarı hazırladığını bildirdi. 
     
</TEXT>
</DOC>
