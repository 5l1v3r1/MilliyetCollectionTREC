<DOC>
<DOCNO> 262563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonyas06.html </URL>
<DATE> 2004/08/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ruslar'ın "ikinci vatanı" Antalya... 
</HEADLINE>
<TEXT>

     Antalya'ya bu yılın 7 aylık döneminde gelen Rus turist sayısı, geçen yılın aynı dönemine göre yüzde 52.39 oranında arttı. 
     AA muhabirinin Antalya Kültür ve Turizm İl Müdürlüğü'nden aldığı bilgeye göre, 1 Ocak-31 Temmuz tarihleri arasında başta AB ülkeleri olmak üzere 34 ülkeden 3 milyon 141 bin 190 yabancı turist Antalya'yı ziyaret etti. Antalya'ya gelen turistlerin başında ilk sırayı yine Almanlar aldı. Bu yılın 7 aylık döneminde, Antalya'ya gelen Alman turist sayısı, geçen yılın aynı dönemine göre yüzde 36.81 oranında artarak, 1 milyon 239 bin 878'e ulaştı. 
     Akdeniz'in yükselen yıldızı Antalya'ya Almanlardan sonra en fazla Rusya'dan turist geldi. Rus turist sayısı geçen yıla göre yüzde 52.39 oranında artarak, 587 bin 777'ye ulaştı. 
     Bu sezon İranlı turist sayısında önemli artışlar oldu. Antalya'ya gelen İranlı turist sayısı yüzde 69.23 oranında artış göstererek, 4 bin 300 olarak gerçekleşti. 
     Antalya'ya gelen Amerikalı sayısında da artış yaşandı. Geçen yıl bin 500 Amerikalı bölgeyi ziyaret ederken, bu yıl bu rakam 7 bin 846 oldu. 
     İtalyan turistlerin sayısı da yükselmeye başladı. Geçen yılın yedi aylık bölümünde 8 bin 737 İtalyan Antalya'yı ziyaret ederken, bu yılın aynı döneminde 21 bin 855 İtalyan turist geldi. 
     Antalya'ya gelen turistler ülkelerine göre değerlendirildiğinde ilk beş sırayı Alman, Rus, Hollanda, Avusturya, Belçika ve İngiliz turistler oluşturdu. 
     
</TEXT>
</DOC>
