<DOC>
<DOCNO> 291329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/yasam/yas01.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, 'yarı yol' partisi verdi 
</HEADLINE>
<TEXT>


Yelkenlisiyle dünya turuna çıkan Rahmi Koç, denizcilerin 'yolun yarısı' geleneğine uydu 


KOÇ Holding Şeref Başkanı Rahmi Koç, 'Nazenin IV' yelkenlisiyle çıktığı dünya turunda yolu yarıladı. Koç ve Nazenin mürettebatı, bu amaçla denizcilik geleneklerine göre kostümlü bir parti verdi. Koç'un dünya seyahatine ilişkin gelişmelerin duyurulduğu www.nazenin4.com sitesinde, Kaptan Joseph Katalan, 'Yosi' imzasıyla, partiyle ilgili seyir notlarını da kaleme aldı. 

Denize, 'sürpriz mesaj'lı şişe atıldı 

KAPTAN Katalan'ın seyir defterinde, parti şöyle anlatıldı "Dün sabah saat 10 00'da, yarı yolu geçtiğimizden, akşam denizcilik geleneklerine göre kostümlü parti yaptık. Bu deniz şartlarında, aşçı Wendy sabahtan akşama kadar uğraşarak ziyafet sofrası hazırlamış. Rahmi Bey'in deyişiyle, bu her babayiğidin harcı değildir. Açılan şampanya şişelerinden birine mesaj yazıldı, herkes tarafından imzalanıp denize fırlatıldı. Bulacak talihli, güzel bir hediye alacak. Bu ziyafeti gören, bir gün önce bizden ayrılan 3 beyaz balıkçıl tekrar yuvaya döndüler. Gece, Rahmi Bey'in söylediği 'Benim gönlüm sarhoştur yıldızların altında yaşamak ne hoştur yıldızların altında' nakaratları ile sona erdi." 


</TEXT>
</DOC>
