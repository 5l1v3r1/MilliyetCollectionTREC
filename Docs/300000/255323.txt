<DOC>
<DOCNO> 255323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun26.html </URL>
<DATE> 2004/07/14/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Fransa, AB anayasasını referanduma sunuyor 
</HEADLINE>
<TEXT>

     Fransa Cumhurbaşkanı Jacque Chirac, AB anayasasını gelecek yıl Fransa'da referanduma sunacağını açıkladı. 
     14 Temmuz Ulusal Gün dolayısıyla ülkenin önde gelen televizyon gazetecilerinin sorularını canlı yayında yanıtlayan Chirac, ''AB anayasasını, parlamento değil seçmenler onaylayacak'' dedi. 
     ''AB ülkelerinin önümüzdeki yıllarda anayasayı onaylaması gerektiğini'' hatırlatan Chirac, ''Bu konu Fransızları doğrudan ilgilendiriyor, dolayısıyla onların görüşlerine başvurulacak ve referandum olacak'' dedi. 
     
     LAİKLİK UYARISI 
     Orta dereceli devlet okullarında dini simge ve giysilerin yasaklanmasıyla ilgili yasa konusundaki soruyu yanıtlayan Chirac, bu yasanın herkese uygulanacağını söyledi. 
     Chirac, bununla birlikte yasanın ''akıllı ve anlayışla'' uygulanması çağrısında bulundu. 
     Fransa İslam Örgütleri Birliği'nin UOIF , kız talebelerin okula istediği gibi giyinerek gelmeleri yolunda yaptığı çağrıyı eleştiren Chirac, yasaya karşı gelinmesi yolunda yapılan bu tür çağrıların ''kabul edilemez'' olduğunu söyledi. 
     Konuşmasında Fransa'da özellikle Afrika ve Arap kökenli azınlığın topluma entegrasyonunun önemli olduğunu vurgulayan Chirac, ''Bütün Fransızlar yasa önünde eşittir ve herkes yasalara uymak zorundadır, sonuç olarak her türlü cemaatçiliğe karşıyız'' dedi. 
     Fransa'da iç politikaya yönelik soruları da yanıtlayan Chirac, Başbakan Jean-Pierre Raffarin'a olan güveninin tam olduğunu söyledi. 
     Raffarin'a hükümet için de herkesin saygı göstermesini gerektiğin belirten Chirac, iktidar partisi içinde liderlik yarışını başlatan Maliye Bakanı Nicolas Sarkozy'yi de üstü kapalı bir biçimde eleştirdi. 
     
</TEXT>
</DOC>
