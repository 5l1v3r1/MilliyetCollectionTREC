<DOC>
<DOCNO> 250715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/ekonomi/eko05.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dedeman'dan halka arz sinyali 
</HEADLINE>
<TEXT>


Dedeman Holding, madencilik ve otelciliğe odaklanarak Dedeman Otelcilik'i halka açacak. Detur ve Dekon ise çalışanlara devredilecek 

EKONOMİ SERVİSİ 

Dedeman Holding, otelcilik faaliyetlerini yürüten Dedeman Otelcilik'i halka arz etmeyi planlıyor. Dedeman Otelcilik'in halka açılacağını bildiren Dedeman Holding Yönetim Kurulu Başkanı Murat Dedeman, en erken eylül ve ekimde, borsadaki ivmenin yüksek olduğu bir dönemde halka arzın gerçekleştirileceğini kaydetti. Dedeman Holding ayrıca seyahat acentası Detur'un çoğunluk hisselerini, kongre turizmi yapan turizm şirketi Dekon'un ise tamamını çalışanlarına devrediyor. 

117 milyon dolar ciro hedefi 
Murat Dedeman, holdingin otelcilik ve maden alanlarında büyüyeceğini kaydetti. Dedeman, Detur ve Dekon'u k r getirmelerine rağmen çalışanlara devretmelerinin nedenini ise Dedeman otellerinin tur şirketlerinin rekabetinden olumsuz etkilenmesi olarak açıkladı. Dedeman, madencilik alanında yüzde 34, otelcilikte ise yüzde 26'lık k r marjını yukarı çekmeyi amaçladıklarını belirtti. 
Otelcilik ve madencilikte yeni yatırımlara gideceklerini açıklayan Dedeman Turizm Yatırımları Genel Müdürü Koray Yetik, bu yıl 117 milyon dolar ciro hedeflediklerini bildirdi. 

Gençler yönetime giriyor 
Yetik, otelcilikte isim hakkı, kiralama, ortaklık veya işletme yöntemleriyle Türk cumhuriyetleri öncelikli olmak üzere ABD, Doğu - Batı Avrupa ve Ortadoğu'da yatırım hedefleri olduğunu bildirdi. Yetik, ayrıca bugün 15 olan otel sayılarını 2010'da 50'ye çıkarmayı hedeflediklerini de söyledi. 
Kurumsallaşma çalışmaları kapsamında yönetim ve icrayı ayıran Dedeman Holding'de Nazire Dedeman başkanlığında bir yüksek istişare kurulu da oluşturuldu. Kurul, aile fertlerinden Rıfat Dedeman, Özlem Önal, Özben Önal ve Banu Dedeman'dan oluşacak. Bu arada ailenin gençlerinden iki kişi her yıl dönüşümlü olarak yönetim kurulunda görev alacak. 


</TEXT>
</DOC>
