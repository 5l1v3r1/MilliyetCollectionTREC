<DOC>
<DOCNO> 287884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/dunya/dun01.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Allavi'nin kuzenini kaçırdılar 
</HEADLINE>
<TEXT>


DIŞ HABERLER SERVİSİ 


ABD'nin Irak'taki direnişin kalbi Felluce'ye düzenlediği operasyonun emrini veren Irak geçici hükümeti Başbakanı Iyad Allavi'ye misilleme yapan teröristler, Başbakan'ın amca oğlunu, karısını ve oğlunu kaçırdı. Allavi'den operasyonu 48 saat içinde durdurmasını ve cezaevlerindeki Iraklı tutukluların serbest bırakılmasını isteyen teröristler, aksi halde ellerindeki rehinelerin başlarını keseceklerini bildirdiler. 
İnternetteki bir sitede kaçırma olayını duyuran "Ensar El Cihad" Cihad Takipçileri adlı grup "Mukaddes Ramazan'da Allah'ın yardımıyla Ensar El Cihad'ın bir timi Iraklı ajanların 3 akrabasını kaçırdı. Allah, Allavi'yi cehennemde yaksın" dedi. Ensar El Cihad'ın adı daha önce duyulmamıştı. İslamcı teröristlerin, önceki akşam Allavi'nin 75 yaşındaki amca oğlu Gazi Allavi, eşi ve oğlunu başkent Bağdat'ın güneybatı semtlerinden Yarmuk'taki evlerinin önünde silah zoruyla bir araca bindirerek kaçırdıkları belirtildi. Geçici hükümet sözcülerinden Georges Sada, Allavi'nin 3 akrabasının kaçırıldığını bildirirken, diğer sözcü Tahir El Nnakib, 2 kişinin kaçırıldığını söyledi. El Nnakib, kaçırılanların başbakanın kuzeni Gazi Allavi ve kuzeninin gelini olduğunu kaydetti. 


</TEXT>
</DOC>
