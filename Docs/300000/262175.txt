<DOC>
<DOCNO> 262175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur30.html </URL>
<DATE> 2004/08/10/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İstanbul saldırılarını El Kaide üstlendi 
</HEADLINE>
<TEXT>

     Terör örgütü El Kaide ile bağlantılı bir grup İstanbul'daki bombalı saldırıları üstlendi. Grup, İslami bir internet sitesinde yayınlanan mesajında daha fazla saldırı yemini etti. 
     'Ebu Hafız El Mısri Tugayları' adlı grup mesajında, söz konusu olayın Avrupa ülkelerine karşı düzenlenen ilk ciddi saldırı olduğunu açıkladı. 
     Sultanahmet'teki Holiday Otel ve Laleli'deki Pars Otel ile Esenyurt'taki Milangaz'a ait dolum tesisinde yaşanan patlamalarla ilgili emniyetin inceleme ve soruşturması devam ediyor. 
     Pars Otel yetkilileri, otelin altı katlı olduğunu, patlama anında otelde 37 müşterinin bulunduğunu belirttiler. Patlamanın üçüncü katta meydana geldiğini anlatan otel görevlileri, "Patlamadan yaklaşık on dakika önce kimliği belirsiz bir kişi bizi arayarak, "305 nolu odada bomba var" diye ihbarda bulundu. Bizde bunun üzerine hemen durumu polise bildirdik. Ancak aradan birkaç dakika geçmeden büyük bir görültüyle patlama meydana geldi" diye konuştular. 
     
     HAİN PARMAK HANGİ ÖRGÜTE AİT 

     İstanbul Emniyet Müdürlüğü'nden konuyla ilgili ayrıntılı bir açıklama henüz yapılmazken, Emniyet Müdürü Celalettin Cerrah görüntünün ilk haliyle bir terörist saldırı olasılığını güçlendirdiğini söyledi. Emniyet güçleri bölgede önlem almaya devam ediyor, bölgede şüpheli kişi ve yeni bomba olup olmadığına yönelik araştırmalar sürüyor. 
     İçişleri Bakanı Abdülkadir Aksu da konuyla ilgili geniş bilgi almak için İstanbul'a geldi. 
     

     
</TEXT>
</DOC>
