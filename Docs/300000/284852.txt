<DOC>
<DOCNO> 284852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/soneko10.html </URL>
<DATE> 2004/10/31/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
2005'de 12 aylık TÜFE artışı yüzde 8 hedeflendi... 
</HEADLINE>
<TEXT>

     2005 Yılı Programına göre, 2005 yılında 12 aylık Tüketici Fiyat Endeksi TÜFE artışı yüzde 8, ortalama TÜFE artışı ise yüzde 9.6 olarak hedeflendi. 
     Gayri Safi Milli Hasıla deflatörü artışı da yüzde 8 olarak öngörülüyor. 
     2005 Yılı Programının Uygulanması, Koordinasyonu ve İzlenmesine Dair Bakanlar Kurulu Kararı eki, bugünkü Resmi Gazete'nin mükerrer sayısında yayımlandı. 
     Buna göre, GSMH'nin yüzde 5 oranında toplam yurt içi talebin ise yüzde 3 oranında artması hedefleniyor. 
     Özel tüketim harcamalarının yüzde 2.5, özel kesim sabit sermaye yatırımlarının ise yüzde 8 oranında artmasının beklendiği programda, 2005 yılında kamu tüketiminin yüzde 1, kamu kesimi sabit sermaye yatırımlarının ise yüzde 17.6 oranında artması tahmin ediliyor. 
     Bu tahminler altında toplam tüketim artış hızının yüzde 2.3'e ulaşması, toplam sabit sermaye yatırımlarının ise yüzde 10.5 oranında artması bekleniyor. 
     Programa göre 2005 yılında ihracat 71 milyar dolar, ithalat ise 104 milyar dolar olarak tahmin edilirken, Dış ticaret açığının ödemeler dengesinde yer aldığı şekliyle 2005 yılında, 2004 yılı sonu tahminlerine göre 1.8 milyar dolar gerileyerek 21.8 milyar dolar olarak gerçekleşmesi bekleniyor. 
     
     CARİ AÇIK 10.6 MİLYAR DOLAR 

     Tüketim malı ithalatında öngörülen düşme eğilimi ve turizm gelirlerindeki artışın sonucunda cari açığın 2004 yılı sonu tahminine göre 3.8 milyar dolar tutarında iyileştirme göstererek 10.6 milyar dolar açık vereceği tahmin ediliyor. 
     2005 yılında konsolide bütçe gelirlerinin GSMH içindeki payının bir önceki yıla göre yüzde 0.8 oranında artarak yüzde 28.9, konsolide bütçe vergi gelirlerinin GSMH içerisindeki payının ise bir önceki yıla göre 1 puan artışla yüzde 24.7 olması hedeflendi. 
     
     KONSOLİDE BÜTÇE FAİZ ÖDEMELERİ 2 PUAN AZALACAK 

     Aynı dönemde konsolide bütçe faiz dışı harcamalarının GSMH'ye oranın 2004 yılına göre 0.9 puan aratarak yüzde 23.2 düzeyinde gerçekleşmesi, Konsolide bütçe faiz ödemelerinin GSMH'ye oranın ise bir önceki yıla göre 2 puan azalarak yüzde 11.8 olması hedeflendi. Böylece konsolide bütçe harcamalarının toplamının GSMH'ye oranının yüzde 34.9 olması programlandı. 
     
     KONSOLİDE BÜTÇE FAİZ DIŞI FAZLASI 

     Gelir ve harcama hedefleri altında konsolide bütçe açığının GSMH'ye oranının 2005 yılında 6.1'e düşmesi hedeflenirken, Konsolide bütçe faiz dışı fazlasının GSMH'ye oranının yüzde 5.7 olması bekleniyor. 
     2005 yılında kamu kesimi borçlanma gereğinin GSMH'ye oranın 2004 yılına göre 2.3 puan azalarak yüzde 3.6 olacağı, bu hedeflenen azalmanın büyük ölçüde faiz ödemelerindeki düşme ve vergi gelirlerindeki artıştan kaynakladığı ifade edildi. 
     
     KAYITDIŞI EKONOMİ 

     2005 yılında maliye politikasının temel hedefinin programda öngörülen faiz dışı fazla hedefine ulaşmak ve borç stokunun sürdürülebilirliğini devam ettirmek olduğu vurgulanırken, vergi politikasının temel hedefinin büyüme ve istihdam politikalarını destekleyici ve aynı zamanda mevcut makro ekonomik politikalar ile uyumlu etkin bir vergilendirme sisteminin oluşması olduğu kaydedildi. 
     Vergi sisteminin daha etkin hale getirilmesi için yapısal düzenlemelere devam edileceği, bu kapsamda kayıtdışı ekonomiyi kontrol altına almak amacıyla vergi idaresinin izleme, uygulama ve denetleme fonksiyonlarının güçlendirileceği, gelir idaresinin yeniden yapılandırılması çalışmalarının sonuçlandırılacağı kaydedildi. 
     
     PROGRAMDA, 2004 YILI HEDEFLERİNİN TAHMİNLERİ DE YER ALDI 

     2005 Yılı Programında, 2004 yılı hedeflerinin tahminleri de yer aldı. Buna göre, 2004 yılında dış ticaret açığının 23.6 milyar dolar, cari işlemler dengesinin 14.4 milyar dolara bedelsiz ithalat 1.1 milyar dolar olarak alınmıştır ulaşması bekleniyor. 
     2005 Yılı Programının Uygulaması, Koordinasyonu ve İzlenmesine Dair Bakanlar Kurulu Karar eki bugünkü Resmi Gazete'nin mükerrer sayısında yayımlandı. Buna göre, 2004 yılı sonunda 12 aylık TEFE artış hızının yüzde 13.5, TÜFE artış hızının da yüzde 10 olarak gerçekleşeceği tahmin ediliyor. 
     2004 yılı ihracat hedefinin 62 milyar dolar, ithalatının ise 95.5 milyar dolar olarak gerçekleşmesi öngörülüyor. 
     2004 Yılında turizm gelirlerinin 16 milyar dolar, 2005 yılında ise 18 milyar dolar olarak gerçekleşmesi tahmin edilirken, Ocak-Ağustos döneminde yabancı sermaye girişi gayrimenkul satışı dahil 1 milyar 970 milyon dolara ulaştı. 
     2004'de 99.2 katrilyon lira olarak öngörülen vergi gelirlerinin yıl sonunda 100.5 katrilyon lira olarak gerçekleşmesi, bütçe açığının GSMH'ye oranın yüzde 8, faiz dışı bütçe fazlasının GSMH'ye oranın da yüzde 5.8 olması bekleniyor. 
     
     TOPLAM KAMU BORÇ STOKU 

     2004 yılı Eylül ayı itibariyle 145.3 milyar doları iç borç, 64.8 milyar doları da dış borç olmak üzere toplam konsolide bütçe borç stoku 210.1 milyar dolar olarak gerçekleştiği hatırlatılırken, toplam kamu borç stokunun 238.4 milyar dolar olarak gerçekleşeceği tahmin ediliyor. 
     2005 yılında kamu yatırım harcamalarının GSMH payı içindeki oranı yüzde 0.4 artırılarak yüzde 2.1 olarak hedeflenirken, mahalli idarelerin gelirlerinin 19 katrilyon 470 trilyon, giderlerinin ise 19 katrilyon 567 trilyon, mahalli idareler açığının ise 97 trilyon olacağı tahmin ediliyor 
     
     SOSYAL GÜVENLİK REFORMU 2007 YILINDA UYGULAMADA 

     2004 yılında sosyal güvenlik kuruluşlarının açığı 15 katrilyon 787 trilyon lira olarak, 2005 yılında ise 18.1 katrilyon lira olarak bekleniyor. 2005 yılında sosyal güvenlik kuruluşlarına 6 katrilyon lirası Bağ-Kur'a, 6.6 katrilyon lirası SSK'ya, ek karşılıklar ve faturalı ödemelerle beraber 8.9 katrilyon ise emekli sandığına olmak üzere toplam 21.5 katrilyon liralık bütçe transferi yapılması öngörülüyor. Sosyal güvenlik kuruluşlarıyla ilgili yasanın 2005 yılında yasalaşması beklenirken, 2007 yılı sonuna kadar yeni kurumsal yapının tamamlanmasıyla birlikte reformun tam anlamıyla uygulanmaya geçmesi planlanıyor. 
     2004 yılı sonunda İşsizlik Fonu sigortası varlığının 13.5 katrilyon liraya ulaşması, 2005 yılında ise 18 katrilyon 638 trilyon lira olarak gerçekleşmesi tahmin ediliyor. 
     
     ÖZELLEŞTİRME GELİRLERİ 

     Özelleştirme uygulamalarının başlangıcından 2004 yılı Ağustos ayı sonuna kadar temettü hariç 9 milyar dolar gelir elde edilirken, GSM lisans geliri de dahil edildiğinde bu rakam 12.5 milyar dolara ulaşıyor. 
     Bu arada Türk Hava Yolları'nın hissellerinin 2004 yılı sonuna kadar halka arz edilmesi, TEKEL'in bağlı ortaklığı Sigara Sanayi İşletmelerinin de yıl sonundan önce özelleştirilmesi hedefleniyor. 
     PETKİM'in halka arzı için çalışmaların devam ettiği hatırlatılırken, Milli Piyango'nun özelleştirilmesi için yasal altyapı çalışmalarının tamamlanmasından sonra ihaleye çıkılacağı kaydediliyor. 
     
     TARIM ÜRÜNLERİ ALIMLARI 

     2004'de 1.5 milyon ton olarak hedeflenen buğday alımının yıl sonunda 1.9 milyon ton, pancar alımının 9.7 milyon ton, tütün alımının 37 bin ton, yaş çay alımının da 600 bin ton olarak gerçekleşmesi bekleniyor. 
     2005 yılında TMO'nun 700 bin ton buğday, T. Şeker Fabrikalarının 8.5 milyon ton şeker pancarı, TEKEL'in 53 bin ton tütün, ÇAYKUR'un da 600 bin ton yaş çay alması planlanıyor. 
     2005'de KİT'lerin 2.9 katrilyon lira sabit sermaye yatırım yapmaları da hedefleniyor. 
     
     BANKACILIK VE BİLANÇO İÇİ YABANCI PARA POZİSYON AÇIĞI 

     Bankacılık sektöründe 2004 yılı Ocak-Haziran döneminde sermaye yeterlilik oranı yabancı bankalarda yüzde 26, özel bankalarda yüzde 21, kamu bankalarında yüzde 34.9, TMSF bankalarında ise yüzde - 27 olarak gerçekleşti. 
     Ticari Bankaların bilanço içi yabancı para açık pozisyonu 2004 yılı Haziran ayı itibariyle 1 milyar 137 milyon dolar olarak gerçekleşirken, 2003 yılı sonundaki 57 milyon dolarlık miktara göre önemli ölçüde arttığı ifade ediliyor. 
     Diğer yandan bilanço dışı işlemler de dahil edildiğinde yabancı para net genel pozisyonu 2003 yılında 132 milyon dolar fazla verirken, 2004 yılının ilk yarısında 422 milyon dolar açık verdi. Gruplar bazında bakıldığında TMSF bankaları, kamu bankaları ve yabancı bankalar net genel pozisyon fazlası verirken, özel bankaların net genel pozisyon açığı verdiği gözlendi. 
     
     İSTANBUL YAKLAŞIMI 

     İstanbul yaklaşımı çerçevesinde 2004 yılı Eylül ayı itibariyle 327 firma yeniden yapılandırma kapsamına alındı ve 295 firma ile anlaşma bağıtlanarak, toplam 5.7 milyar dolarlık borç yeniden yapılandırıldı. 
     Bakü-Tiflis Ceyhan hampetrol boru hattının 2004 yılı sonunda tamamlanması ve 2005 yılı Mayıs ayında petrol ihracına başlanması öngörülüyor. 
     
     TÜRKİYE'DE YEŞİL KART KAPSAMINDA 13.4 MİLYON KİŞİ BULUNUYOR 

     2005 Yılı Programı'nda, 2004 yılı gerçekleşmeleri ve yıl sonu tahminleri yer alırken, Türkiye'de yeşil kart kapsamında 13.4 milyon kişi bulunduğu bildirildi. 
     2005 Yılı Programının Uygulanması, Koordinasyonu ve İzlenmesine Dair Bakanlar Kurulu Karar eki bugünkü Resmi Gazete'nin mükerrer sayısında yayımlandı. 
     Buna göre, 2004 yılında hastanelerde yatak başına düşün nüfus 376, hekime düşen nüfus sayısı 735, hemşireye düşen nüfus sayısı ise 850 oldu. 
     Doğuştan hayatta kalma ümidi yüzde 70.7 olurken, bebek ölüm hızı binde 26.9'a geriledi. 
     
     KENTLEŞME VE KONUT SAYISI 

     2004 yılı Ekim ayı itibarıyla belediye sayısı 3 bin 225, belediyelerde yaşayanların sayısının toplam nüfusa oranı ise yüzde 85.3 oldu. 
     2004 yılında nüfusu 20 binin üzerindeki kentlerde 43 milyon kişi yaşarken, bu rakamın 2005 yılında 44 milyona ulaşması bekleniyor. Kentleşme hızı yüzde 2.3, oranı ise yüzde 60.9 olacağı tahmin ediliyor. 
     2004 yılında kentlerdeki konut ihtiyacının 633 bin 600, inşaat izni alan konut sayısının 200 bin, yapı kullanma izni alan konut sayısının ise 170 bin olacağı belirtiliyor. 
     
     2 MİLYON 854 BİN İŞÇİ SENDİKALI 

     2004 yılı Temmuz ayı itibarıyla çalışan 4 milyon 916 bin işçinin 2 milyon 854 bininin sendika üyesi olduğu belirtilirken, Türkiye İş Kurumu verilerine göre ilk 6 ayda kuruma kayıtlı işsiz sayısı 611 bin 280 olarak gerçekleşti. 
     Türkiye'de 2004 yılında toplam kütüphane sayısı bin 435. Kütüphanelerdeki kitap sayısı ise 12 milyon 833 bin olurken, 194 müze ve 545 ören yeri bulunuyor. Müzelerdeki eser sayısı ise 2.6 milyona ulaşıyor. 
     2003-2004 öğrenim yılı itibariyle ilköğretimdeki öğretmen sayısı 384 bine, ortaöğretimde ise 160 bine ulaştı. 
     
     AB İLE İLİŞKİLER... 

     2005 yılı mali işbirliği programları çerçevesinde, Türkiye'ye AB'den 300 milyon euro tutarında kaynak tahsis edilecek. AB'ye uyum sürecinde yapılacak düzenlemeler kapsamında, Kamu İhaleleri alanında, Kişilerin Serbest Dolaşımı alanında, Mesleki Niteliklerin karşılıklı tanınmasına ilişkin yasal düzenleme hazırlıkları sürdürülecek. 
     Bu çerçevede, Genetik Yapısı Değiştirilmiş organizmalarını çevreye bilinçli salımı ve pazara sürülmesine ilişkin yönetmelik çıkarılacak. 
     Gürültü kontrol yönetmeliğinde değişiklik yapılacak. 
     
</TEXT>
</DOC>
