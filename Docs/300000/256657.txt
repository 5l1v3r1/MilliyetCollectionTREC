<DOC>
<DOCNO> 256657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/ekonomi/eko07.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayer, Roche'un reçetesiz ilaç birimini alıyor 
</HEADLINE>
<TEXT>


Bayer, Roche'un reçetesiz ilaç birimine 2.9 milyar dolar ödeyecek 

EKONOMİ SERVİSİ 

Dünyanın önde gelen ilaç ve kimya firmalarından Alman Bayer firması, 2.9 milyar dolar karşılığında İsviçreli rakibi Roche'un reçetesiz ilaç birimini satın almak üzere anlaştı. 
Bayer, Roche'dan aldığı birimi, ABD'deki ortak yatırım şirketi ile birleştireceğini duyurdu. Analistler, anlaşmanın her iki şirket için de olumlu olduğunu belirtiyorlar. 

Fiyat yüksek 
Analistler, fiyatın yüksek olmasına karşılık, stratejik olarak bakıldığında satın almanın Bayer için doğru hamle olduğu yorumunda bulunuyor. Bu yorumlara rağmen, Bayer'in Roche'un reçetesiz ilaç birimine ödeyeceği 2.9 milyar dolarlık fiyatı yüksek bulan borsada Bayer'in hisselerinde değer kaybı yaşandı. 
Almanya'nın önde gelen ilaç ve kimya firması Bayer, yüzyılı aşkın süre önce en ünlü ilacı olan Asprin'i üretmişti. 


</TEXT>
</DOC>
