<DOC>
<DOCNO> 259589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sontur05.html </URL>
<DATE> 2004/07/31/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Başarısızlığın nedeni ne .. Prof. Akbaş'dan ÖSS ve LGS değerlendirmesi 
</HEADLINE>
<TEXT>

     Öğrenci Seçme Sınavı ÖSS ve Liselere Giriş Sınavı'nda LGS binlerce öğrencinin başarısızlığının en büyük nedeninin anne-babanın bilinçsiz yaklaşımı ile sınav sistemi ve ezberci müfredat olduğu belirtildi. 
     Çukurova Üniversitesi Eğitim Fakültesi Eğitimde Psikolojik Hizmetler Anabilim Dalı öğretim üyesi Prof. Dr. Turan Akbaş, AA muhabirine yaptığı açıklamada, LGS sonuçlarına göre 64 bin 598 adayın, ÖSS de ise 32 bin 177 adayın sıfır puan almasında, aile ve eğitim sisteminin büyük rol oynadığını, çocukların durumlarının değerlendirilmesinin bunların sorgulanması kapsamında yapılması gerektiğini belirtti. 
     Akbaş, çok sayıda ailenin çocuklarına bilinçsizce yaklaştığını, özellikle kendilerinin bilinçli olduğunu iddia edenlerin çocuklar üzerinde daha çok baskı kurduklarını kaydetti. 
     LGS'de geçen yıl bu durumdaki adayların sayısı 40 bin 586 iken, bu yıl yüzde 59.1 artış olduğuna dikkati çeken Akbaş, başarısızlığın aile ve eğitim sistemine paralel olarak artış gösterdiğini vurguladı. 
     Öğrencilerin sınavda zorlandıklarını ifade eden Akbaş, şöyle konuştu 
     ''Sınavın mantıksal ağırlıklı, düşünmeye yönlendiren soru tiplerinden oluşması, bu sistemden uzak çocuklara zor geliyor. Bunda aile yapısı etkili. Türkiye'de demokratik aile yapısı var gibi gözüküyor. Oysa, bu yapıya sahip ailelerin oranı, sınav sonuçları gibi basit örnekler de ortaya çıkıyor. 
     Çok sayıda aile, çocuklarıyla sağlıklı iletişim kuramıyor ya da yanlış yöntemleri seçiyor. Bilinçsiz anne-baba, bütün suçu çocuğa atıyor, onlara konuşma hakkı vermeyerek, akıl yürütmelerini engelliyor. Çocuklar konuşmadan, karşıdaki kişiyle diyalog kurmadan, kendisini zorlayan sorulara cevap veremeden mantıksal gelişimini tamamlayamaz.'' 
     
     MÜFREDAT KONUSU 
     Prof. Dr. Turan Akbaş, her iki sınavda da çok düşük düzeyde puan alanların sayısındaki fazlalığın temel nedenlerinden diğerinin ise Milli Eğitim Bakanlığı'nın eğitim ve öğretim müfredatındaki yanlışlar olduğunu savundu. 
     AB'ye uyum süreci kapsamında birçok konuda reform yapılırken, eğitim sisteminde yeterli değişikliklere gidilmediğini kaydeden Akbaş, şöyle devam etti 
     ''Türkiye'de eğitim sistemi çok yanlış yönde ilerliyor. Müfredatta yer alan konuların ya tarihi geçmiş ya da bilgi vermekten yoksun. Çocukları ezberci anlayışa sürüklüyor. Sınav sistemi ise bu ezberci zihniyetin tam tersi yönde gelişme sağlıyor. Doğal olarak başarısızlık kendisini gösteriyor. Sınav sistemi ve ezberci müfredat tamamen değiştirilmelidir.'' Akbaş, birçok uzmanın da özellikle üniversite sınavı konusunda kendisiyle aynı görüşte olduğunu belirterek, ''Soru sistemiyle ilgili çok tartışma oldu. Aynı sorunun birden fazla yanıtı ortaya çıkabiliyor. Müfredat o kadar değişik ki soruları hazırlayan öğretim elemanları bile yanlışlıklar yapabiliyor'' diye konuştu. 
     
</TEXT>
</DOC>
