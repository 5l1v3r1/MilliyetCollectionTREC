<DOC>
<DOCNO> 260747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun05.html </URL>
<DATE> 2004/08/05/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Bush, El Kaide'nin saldırmasından endişeli... 
</HEADLINE>
<TEXT>

     Deniz Arslan 

IMF, Dünya Bankası gibi finansal kuruluşları El Kaide saldırısına karşı turuncu alarma geçiren Amerikalı yetkililer, El Kaide'nin ABD'de terörist saldırıda bulunma planlarına ilişkin yeni kanıtların bulunduğunu belirttiler. 
     Amerikan basınına göre federal ajanlar, Pakistan'da geçen ay ele geçirilen bir El Kaide mensubunun, son birkaç ayda ABD içindeki bazı kişilerle telefon konuşmaları yaptığını tespit ettiler. 
     ABD İç Güvenlik Bakanlığı, bu kişinin bilgisayarında bulunan bilgiler ışığında El Kaide'nin New York, Washington ve New Jersey'deki kuruluşlara saldırı planladığı uyarısında bulunmuşlardı. Ancak Washington Post ve New York Times gibi büyük gazeteler, elde edilen bu istihbaratın, en az üç yıl eski olduğu yönünde haberler yayınlamışlardı. 
     NBC televizyonu, ele geçirilen El Kaide mensubunun verdiği bilgiler ışığında, yeni bir saldırı planının eyleme konulmak üzere olduğunun ortaya çıktığını duyurdu. 
     NBC televizyonu, FBI'ın depo sahiplerinden şüpheli faaliyetleri kendilerine bildirmesini istediğini de kaydetti. FBI'ın, El Kaide teröristlerinin bazı patlayıcıları depolarda sakladığından şüphelendiği belirtildi. Ancak FBI ve CIA yetkilileri bu konuda yorum yapmaktan kaçındı. 
     ABD İç Güvenlik Bakanı Tok Ridge'in ani bir basın toplantısıyla, bazı mali kurumlara yönelik tehdit düzeyini turuncuya yükselttiğini duyurması, Washington'da daha çok bir ''seçim yılı manipülasyonu'' olarak algılanmıştı. Ancak güvenlik ve istihbarat yetkilileri, bu terör alarmının ''gerçek'' olduğunda ısrar ediyor. 
     Beyaz Saray, geçen hafta cuma günü ellerine yeni bir istihbarat raporu ulaşmasının ardından terör alarm durumunu yükseltme gereği duyduklarını belirterek, elde edilen istihbaratın en az 3 yıl eski olduğu suçlamalarını bir kenara itti. Beyaz Saray sözcüsü Scott McClellan, ''Bütün aldığımız istihbarat bilgilerini birleştirince ortaya alarm verici bir resim çıkıyor'' dedi. 
     Elde edilen istihbaratın bir kenara atılmasının yanlış olduğu, terörist saldırıları planlamanın birkaç yıl alabildiği de Washington yönetimi tarafından öne sürülen savlardan biri oldu. 
     
</TEXT>
</DOC>
