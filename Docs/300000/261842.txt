<DOC>
<DOCNO> 261842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur19.html </URL>
<DATE> 2004/08/09/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Teröristin üzerinden çıkan kimliğin sahibi 1.5 yıl önce kaybetmiştim 
</HEADLINE>
<TEXT>

     Van'daki patlamanın ardından yaralı olarak ele geçirilen teröristin üzerinden çıkan sürücü belgesinin sahibi Mesut Özçiçek, olayı büyük bir talihsizlik olarak değerlendirdi. 
     İpekyolu Caddesi Havaalanı Kavşağı'ndaki polis kontrol noktasına yerleştirilmek istenen bombanın patlamasından 11 saat sonra yaralı olarak ele geçirilen teröristin üzerinden çıkan sürücü belgesinin sahibi Mesut Özçiçek, teröristin üzerinden çıkan kimliğin kendisine ait olduğunu polislerden öğrendiğini söyledi. 
     Van'da bir eczanede kalfa olarak çalışan 24 yaşındaki Özçiçek, sürücü belgesini yaklaşık 1.5 yıl önce Ağrı'nın Doğubayazıt İlçesi'nde kaybettiğini ve gazeteye kayıp ilanı verdikten sonra yeni sürücü belgesini çıkardığını belirtti. 
     Dünkü olayın ardından saat 14.00 sıralarında polisler tarafından evinden alınarak Emniyet Müdürlüğü'ne götürülen ve ifadesi alınan Özçiçek, şöyle konuştu 
     ''Yaklaşık 1.5 yıl önce Doğubayazıt'taki İshak Paşa Sarayı'nı ziyarete gittiğimde sürücü belgemi kaybettim. Van'a döndüğümde gazeteye kayıp ilanı verdim ve gerekli evrakı tamamladıktan sonra 10.10.2003'te yeni sürücü belgemi çıkardım. Dün polisler evime geldiği zaman bana ilk sordukları kimliğim oldu. Kimliğimi ve gazetedeki kayıp ilanını polislere gösterdim. Daha sonra beni Emniyet Müdürlüğü'ne götürdüler. Emniyette de başımdan geçenleri anlattım. Bu benim için talihsiz bir olaydır.'' 
     
</TEXT>
</DOC>
