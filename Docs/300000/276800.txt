<DOC>
<DOCNO> 276800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonspo18.html </URL>
<DATE> 2004/10/02/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Daum Denizlispor bizi risk almaya zorladı 
</HEADLINE>
<TEXT>

     Fenerbahçe Teknik Direktörü Christoph Daum, futbolcularının Denizlispor karşısında sergilediği performansla Manchester United maçından sonra Fenerbahçe'nin başarısızlığa doğru gideceğini düşünen bazı kesimlere en iyi yanıtı verdiğini söyledi. 
     Daum, maç sonrası düzenlediği basın toplantısında, takımının Denizlispor karşısında bir bütünlük içinde mücadele ettiğini kaydederek, ''Maç boyunca rakip üstünde baskımızı hissettirdik. Bugün sahada verilecek tek yanıt vardı. Futbolcularım bu yanıtı herkese verdi. Bundan iyisini bugün yapamazdınız. Denizlispor, akıllı bir şekilde alan daraltarak oynadı ve bizi risk almaya zorladı. Biz de risk alarak sonuca gittik'' şeklinde konuştu. 
     Alman çalıştırıcı, ''Fenerbahçe bugün hangi soruya cevap verdi '' şeklinde soruya, ''Son maçta alınan mağlubiyetten sonra bazı kesimlerde hasta olabileceğimiz düşüncesi vardı. Böyle olmadığını daha da çok hırslandığımızı gösterdik'' diye yanıt verdi. 
     Birçok gol pozisyonunu daha iyi değerlendirmeleri gerektiğini vurgulayan Daum, ''Daha hızlı ve isabetli oynamak için kendimizi geliştirmeliyiz'' dedi. 
     Daum, sarı-lacivertli takımın bugün sahadaki hırsıyla bu maçı izleyenlere ''Kazanacağız'', bundan sonrası için de ''Başarılı olacağız'' mesajını verdiğini söyledi. 
     
     AURELIO'YA ÖVGÜ 
     Alman teknik adam, sezon başından bu yana maçlarda sergilediği performansla dikkat çeken Aurelio'ya övgüde bulunarak, Brezilyalı oyuncunun mükemmel oynadığını ifade etti. 
     Daum, Aurelio için ''Bugün mükemmel oynadı. Belki de takımın en iyisiydi'' dedi. 
     Alman çalıştırıcı, iki iyi kaleciye sahip olmanın da öneminin Denizlispor maçında ortaya çıktığını vurgulayarak, Volkan'ın üzerine düşen görevi en iyi şekilde yaptığını dile getirdi. 
     Rüştü'nün ceza alanını terkederek, topu kafayla uzaklaştırdığı pozisyon sonrasında ayak bileğinde bir batma hissettiğini ve bu nedenle ikinci yarıya devam edemediğini bildiren Daum, tecrübeli kalecinin kontrol için hastaneye götürüldüğünü söyledi. 
     Mehmet Yozgatlı'yı maçın ilk 11'inde düşündüğünü, ancak adalesindeki hafif sakatlığı nedeniyle sağ kanatta Serkan ile oyuna başlamayı tercih ettiğini anlatan Daum, ''Mehmet'e ikinci yarıda şans verdim. O'na ihtiyacımız vardı. Böyle bir zamanda gerekeni yaptı. O'nu tebrik ediyorum'' diye konuştu. 
     Servet'i de bugün birçok pozisyonda çok iyi gördüğünü ifade eden Daum, bazı pozisyonlarda Servet'in defansı ayakta tuttuğunu kaydetti. 
     Christoph Daum, Tuncay ile ilgili bir soru üzerine de bu futbolcunun çok büyük potansiyele sahip olduğunu ve O'na her zaman yardımcı olmaları gerektiğini anlatarak, ''Tuncay ile devre arasında konuştuk. O'nu ne zaman pas atması gerektiği konusunda uyardım. O da konuştuklarımızın yanıtını ikinci yarıda sergilediği futbolla gösterdi'' dedi. 
     Fenerbahçe, Gaziantepspor maçı hazırlıklarına yarın başlayacak. Milli takımlara giden futbolcuların dışındaki oyuncular, sabah Samandıra Tesisleri'nde bir antrenman yapacak. 
     Bu antrenmanın ardından 2 gün izin yapacak sarı-lacivertliler, 6 Ekim Çarşamba günü gerçekleştireceği idmanla Gaziantepspor maçı hazırlıklarını sürdürecek. 
     Bu arada maçtan sonra Fenerbahçe, statta dinlenme antrenmanı yaptı. 
     
</TEXT>
</DOC>
