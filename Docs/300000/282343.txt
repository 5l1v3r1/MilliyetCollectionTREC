<DOC>
<DOCNO> 282343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/magazin/amag.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lopez'i taklit ettik' 
</HEADLINE>
<TEXT>


Hülya Avşar'ın, Türkpetrol'ün yeni reklam filminde canlandırdığı 'rap yapan kız' karakteri için, "Biraz Jennifer Lopez'i taklit ettik" sözü, filmin yönetmeni Ömer Faruk Sorak'ı zorda bıraktı 

Deniz Altuntaş 

Hülya Avşar, 'rap yapan kız'ı oynadığı Türkpetrol'ün yeni reklam filminde Jennifer Lopez'i taklit ettiklerini söyleyince, filmin yönetmeni Ömer Faruk Sorak'ı zor durumda bıraktı. Sorak, "Benzeyen yönleri var. Ama başarılı işlerden yola çıkmaya çalıntı gözüyle bakmamak lazım" sözleriyle kendisini savundu. 
Conrad Otel'de yapılan tanıtıma Türkpetrol Yönetim Kurulu Başkanı Erdal Aksoy ile Sorak da katıldı. Avşar, kardeşi Helin Avşar'ın kendisi için beğendiği otantik bir kıyafet giydi. Reklam filmi için 3 gün boş yere dans dersi aldığını açıklayan Avşar, bunun nedenini şöyle açıkladı 
"Ömer sağ olsun, dans sahnelerini kullanmamış. Dans dersi alırken bizzat gelip ilgilendi. Geçen gün bana CD'si geldi. Seyrediyorum, seyrediyorum, dans sahneleri yok. Hayatımda ilk defa rap yaptım. Rap yapan bir kadını oynayacağım için reklam bana heyecan verdi. Ama boşu boşuna ders almışım." 
Reklam filminde kıyafet ve hareketleriyle Jennifer Lopez'i taklit ettiklerini itiraf eden Avşar, "Bu filmde biraz Jennifer Lopez'i taklit ettik. Onu kabul ediyorum. Jennifer Lopez'i çok beğenerek seyrediyorum. Onu beğenirim ama hayran değilim" dedi. 

'Benzer yönler var' 
Avşar'ın açıklamasını düzeltmek isteyen Ömer Faruk Sorak ise, "İkisinin benzeyen yönleri var. İkisinde de güzel iki kadın var. Ama Jennifer Lopez yabancı, Hülya Avşar ise bizim sanatçımız. Hayatımızın her alanında çalıntı diye düşündüğümüz şeylerle iç içeyiz. Daha iyi bir şeyler yapmak için diğer insanların yaptığı başarılı işlerden yola çıkmaya çok fazla çalıntı gözüyle bakmamak lazım" diye konuştu. 


</TEXT>
</DOC>
