<DOC>
<DOCNO> 282083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/yazar/civaoglu.html </URL>
<DATE> 2004/10/21/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Aynada Cumhurbaşkanı 
</HEADLINE>
<TEXT>


TV röportajı... Soru "Aynaya baktığınızda, kendinizi yakın geleceğin Fransa Cumhurbaşkanı olarak görüyor musunuz " 
Cevap 
"Evet... Kesinlikle evet..." 
Başbakan Erdoğan'ın dün konuştuğu Fransa Maliye Bakanı Sarkozy hakkında "net" referans, yukarıdaki satırlarda yansıttığım "soru cevap"tır. 
Sarkozy, Cumhurbaşkanlığı seçimine adaylığını koyacağını, kıvırmadan açıkça söylemektedir. Parti Genel Başkanı değil, Başbakan değil ama Fransa Başkanlığı için gene de en güçlü aday. 
Diğer özelliklerinin yanı sıra Sarkozy'ye büyük destek "güvenilir" olması nedeniyle. 
Düşünceleri, mantığı - bazılarına katılmasak da - gerçekçi... Söylemleri, mantık dokusuna dayalı... 
Açık konuşuyor. 
Müthiş etkili. 
Fransa'nın kanaat önderi... 

Fransa'nın İslamı 
Başbakan Erdoğan'ın da Paris'te siyasetçilerden sadece onunla konuşması bu nedenlerle olmalı. 
Sarkozy, Türkiye'ye AB'den üyelik müzakereleri başlama tarihi verilmesine serin bakmakta. 
Onu kazanmak, Fransa düğümünün çözülmesi için önemli... 
İktidar çoğunluğu, geleceğin başkanı olarak görülen Sarkozy'den etkileniyor. 
ABD'nin Washington Post gazetesi, "Açık sözün Fransızcası" başlığı altında bir makaleyle onu anlattı. 
Türkiye'yi çok yakından ilgilendiren "Sarkozy'nin İslama bakışını da" ortaya koydu. 
Sarkozy, "Yaşlı kıta Avrupa siyasetçilerinin Müslümanlarla ilişkileri, basmakalıp ve baştan savma yöntemlerle ele almalarına artık tahammül yok" mesajını vermekte. 
Sarkozy'nin Post'ta yayımlanan söylemleriyle de harmanlanan görüşü şöyle 
"Ben Fransa'nın İslamını istiyorum. Fransa'daymış gibi yapan İslamı değil. Fransa'yı ve Fransız anayasal laik ilkelerini benimsemiş, içselleştirmiş İslam yaşamını destekliyorum. Onlarla birlikte yaşamak istiyorum. 
Cezayir'den radikal imamlar, Suudi Arabistan'dan yeni camiler yapmak için para gelmesine karşıyım. 
Bu ülkede herkes, dinini, laisizm ilkelerinin öngördüğü özgürlük ve sınırlarda yaşar." 
Sarkozy, bu mantığın AB için de geçerli olması gerektiği kanısında. 
AB'nin de kendi içindeki 25 milyon Müslümanın AB ilkeleri çerçevesinde İslamı yaşamalarından yana. 
Avrupa dışındaki ülkelerin kendi İslam anlayışlarını AB coğrafyasına taşımalarına karşı. 

İşte çözüm 
Sarkozy, böylece "AB'de ya içimizdeki Müslümanlar " sorusuna çözüm getirmek iddiasında. 
"Onlar da Avrupalı. İslamı dışlayan bir zihniyet, içimizde, bizden birileri olarak yaşayan 25 milyon Müslümanı yok saymak olur" itirazlarını göğüslemiş ve çözüm üretmiş olarak Fransa'da ve Avrupa'da "samimi ses" olarak görülüyor 
Demokrasi ve insan haklarını da dikkate alan bu formülü ile arkasında ciddi destek rüzgarı oluştu. 

Türkiye İslamı 
Türkiye'nin AB'ye tam üyeliği ile sonuçlanacak müzakere sürecinin başlaması için Sarkozy mantığının algılanması gerekir. 17 Aralık'ta "görüşmelere başlama tarihi" verilmesi, bu algılama ile Türkiye kimlik kartının örtüşmesini gerektiriyor. 
Türkiye, şunları vurgulamalıdır 
" - Türkiye, bir İslam devleti değildir. 
- Türkiye, laik, çok partili, insan haklarına dayalı örgürlükçü, Avrupa standartlarını benimsemiş bir demokrasidir. 
- Halkının çoğunluğu Müslümandır ama devlet, dini kuralların dışında laik ilkelerle yönetilir. 
- Herkesin dinini, aralarında Fransa'nın da bulunduğu AB ülkelerindeki gibi özgür ve laik çerçevede yaşaması esastır." 
AB, Türkiye'yi içine almakla, AB'nin ve Fransa'nın laisizm değerlerini paylaşan bir ülkeyle genişleyecek, güçlenecektir. 
Sarkozy, Avrupa'daki bazı ikiyüzlü politikaları sürdürmüyor. Her söylemine katılmasak da net ve samimi... Türkiye'yi temsil edenler de "laik Türkiye" kimlik belgesinin "gerçek otantik" olduğu inancını verirlerse, 17 Aralık'ta yol kazası yaşanmaz. Atatürk, bu olanağı Anayasa'ya koyduğu laiklik ilkesiyle onlara hazırlamıştır. 
Atatürk referansı hala en değerlisi. 



</TEXT>
</DOC>
