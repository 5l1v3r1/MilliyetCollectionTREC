<DOC>
<DOCNO> 279582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/ekonomi/eko02.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksit kadar operasyon denedi 
</HEADLINE>
<TEXT>


Dün sabah Çukurova'nın borç taksiti kadar, tam 50 milyon lotluk Yapı Kredi hissesi için satış emri geldi. İşlem iptal edildi ancak öğleden sonraki satışta küçük yatırımcı 120 trilyon zarar etti 

Orhan Tekeoğlu 

Dün borsada adeta bir Yapı Kredi curcunası yaşandı. Çukurova Grubu'nun Yapı Kredi'ye olan borcunun ilk taksitinin ödemesi yılan hik yesine dönünce, Yapı Kredi hızla değer kaybetti. Hisse, düşmemek için ikinci seansın ortasına kadar Bender Menkul'ün alımlarıyla direndi. Ancak saat 15.10'u gösterdiğinde Bender Menkul'ün satışlarıyla ipler koptu. Dibe çakılan Yapı Kredi hisseleri yüzde 9.5 değer kaybetti. Yüzde 42'si halka açık olan bankanın halkın elinde bulunan hisselerinin parasal kaybı da 120 trilyon lira, piyasa değerindeki kayıp da 180 milyon dolar oldu. Yani bir anlamda devlet Çukurova'dan 130 milyon dolar almak için uğraşırken, kabak Yapı Kredi yatırımcısının başına patladı. 
Ama esas şok, dün sabah açılışta yaşandı. Borsa tarihinde eşine rastlanmamış bir satış operasyonu yapılmak istendi. Saat 9.30 - 9.45 arasındaki disket emirlerinde 50 milyon lotluk Çukurova'nın borç taksiti olan 130 milyon dolarlık YKB hissesine satış emri verilmesi, borsada şaşkınlıkla karşılandı. 

Borsacıların kafası karıştı 
Ancak hemen ardından tahta kapatılınca İMKB, Yapı Kredi'deki işlemleri iptal etti ve saat 10.25'te hisseyi yeniden işleme açtı. Bankanın halka açık hisse miktarı 315.9 milyon lot. Bu konuyla ilgili borsa kulislerinde çeşitli söylentiler oldu. Bunlardan birine göre Çukurova Grubu Başkanı Mehmet Emin Karamehmet'in isteğiyle ona yakın bir grubun 'devlete ödeme konusunda iletilecek mesaj kaygısıyla' bu operasyonu yaptığıydı. Bir başka iddia ise Karamehmet'in bazı yabancı yatırımcılarla 'devlete ödeyeceği kadar paranın borsadan elde ettirilmesi' iddialarıydı. Bu oranda bir satışın yapılması mümkün olmadığı için operasyonun hissenin değerini düşürmek için yapıldığı da konuşuldu. 

Saat saat YKP paniği Pazartesi Çukurova Grubu 130 milyon dolarlık ilk taksidi son gün olan dün akşama kadar ödemedi. 
Salı 9.13 Yapı Kredi dün sabah İMKB'ye gönderdiği açıklamada, uluslararası banka iş günleri göz önüne alınarak ödemenin salı dün akşama kadar yapılacağı bildirildi. 
9.35 Borsanın açılıştaki disket emirlerinde 50 milyon lotluk Yapı Kredi hisse satış emri verilmesi borsada ilk olması açısından dikkat çekti ancak kafaları karıştırdı. 
10.10 TMSF'den gelen açıklamada, "Sözleşmeye göre Çukurova Grubu'nun geciken ödemesi en geç bir sonraki yani 30 Ekim'deki taksitle birlikte yapılmalı" dedildi. 
10.12 Bu açıklamanın ardından Yapı Kredi hisselerindeki işlem sırası 10.25'e işleme kapatıldı. 
10.25 Yapı Kredi işlemlere açılıyor. Hisse yüzde 2.5 değer kaybetti. 
15.10 Borsada belirsizlik sinirleri geriyor. Hissede satış fırtınası kopuyor. Hissenin değer kaybı yüzde 11'i buluyor. 
16.03 BDDK Başkanı Tevfik Bilgin, Çukurova Grubu'nun Yapı Kredi'ye olan borcunun ilk taksidini hala ödenmemesi nedeniyle dün Grup yetkilileriyle görüşerek rahatsızlığını iletti. 
16.30 Yapı Kredi hisseleri günü yüzde 9.5'lik değer kaybıyla kapattı. 

Yapı Kredi Bankası kartı Ödenmiş sermaye 752.3 trilyon Hisse senedi fiyatı 3.620 TL Piyasa değeri 1.8 milyar dolar Halka açık kısmı Yüzde 42 Dolaşımdaki lot sayısı 315.9 milyon lot Yabancıların payı Yüzde 47.4 


</TEXT>
</DOC>
