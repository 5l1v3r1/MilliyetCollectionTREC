<DOC>
<DOCNO> 269520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur05.html </URL>
<DATE> 2004/09/06/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Nikahına 4 gün kala öldürüldü... 
</HEADLINE>
<TEXT>

     DHA 
BALIKESİR'in Erdemit İlçesi Altınoluk Beldesi'nde market işleten ve 8 Eylül'de nikah kıyma hazırlıkları yapan 31 yaşındaki Hasan Sevinç, Çanakkale'nin Ayvacık İlçesi yakınındaki Nusratlı rampalarında, park halindeki otomobilinin içinde, başından tek kurşunla vurularak öldürülmüş halde bulundu. 
     Önceki gün saat 23.00 sıralarında alınan bir ihbar üzerine, İzmir-Çanakkale karayolu Nusratlı rampaları mevkiine giden jandarma ekipleri, park halindeki otomobilinin içinde başından tabancayla vurularak öldürülmüş kişinin cesedini buldu. Olay yerinde inceleme yapan jandarma ekipleri, cesedin Edremit'in Altınoluk Beldesi'nde market işleten Hasan Sevinç'e ait olduğunu belirledi. Ayvacık ilçesi'ne bağlı Nusratlı Köyü'nda oturan 23 yaşındaki Sevda Dikmen ile 8 Eylül'de nikahlarının kıyılmasına hazırlandığı belirlenen Sevinç'in evlilik işlemlerini tamamlamak üzere 1 gün önce Çanakkale'ye geldiği öğrenildi. Evlilik işlerini tamamlayan Sevinç'in bazı yakınlarını da ziyaret ettikten sonra Küçükkuyu'daki evine gitmek üzere otomobiliyle yola çıktığı belirtildi. 
     Öldürülen Hasan Sevinç'in nişanlısı Sevda Dikmen'in ifadesini alan jandarma, olayla ilgili geniş çaplı soruşturma başlattı. 
     
</TEXT>
</DOC>
