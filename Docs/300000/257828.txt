<DOC>
<DOCNO> 257828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sondun03.html </URL>
<DATE> 2004/07/24/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
ABD'de durdurulan Türk gemisinin kaptanı, salıya kadar gözaltında... 
</HEADLINE>
<TEXT>

     ABD'nin doğusundaki Delaware nehri üzerinde, ''içinde bomba bulunduğu'' kuşkusuyla ABD güvenlik güçlerince durdurulan Türk bandıralı kuru yük gemisinin kaptanı Yıldırım Beyazer Tümer'in, salı günkü duruşmasına kadar gözaltında tutulacağı bildirildi. 
     Federal hakim, ilk duruşması dün yapılan Tümer'in, salı günü yapılacak duruşmaya kadar gözaltında tutulmasına karar verdi. 
     Gemisinde bomba olduğunu söyleyerek asılsız ihbarda bulunmakla suçlanan 46 yaşındaki Tümer'in, suçlu bulunması halinde 15 yıla kadar hapis cezası ve 500 bin dolar para cezasına çarptırılabileceği kaydediliyor. 
     Amerikan Federal Soruşturma Bürosu FBI'ın bölge bürosu yetkililerinden Barry Maddox, ''Philadelphia sahil koruma ekipleri rutin kontrol için gemiye bindiklerinde Tümer'in yaygara kopardığını ve bir yetkiliye gemide bomba bulunduğunu söylediğini'' belirtmişti. 
     Bunun üzerine sahil korumanın FBI'a haber verdiğini bildiren Maddox, Bowers yakınında demirleyen gemide yapılan aramanın birkaç saat sürdüğünü ve bomba bulunamadığını kaydetmişti. 
     Reuters ajansı, Delaware nehri üzerine seyreden geminin kaptanının, ''ABD sahil güvenlik güçleri tarafından oluşturulan denetim noktalarında beklemekten sıkılarak, yetkililere gemide bomba olduğunu söylediğini'' haber vermişti. Haberde, ''daha sonra kaptanın şaka yaptığını belirterek sözünü geri almasına karşın, sahil güvenlik yetkililerinin geminin aranmasına karar verdiği'' bildirilmişti. 
     Türkiye'deki Kaptanoğlu şirketine ait Cenk Kaptanoğlu adlı geminin kömür taşıdığı belirtilmişti. AP'nin haberinde ise geminin çelik taşıdığı bildirildi. 
     Gemi, halen 22 kişilik mürettebatıyla birlikte Delaware limanında tutuluyor. 
     
</TEXT>
</DOC>
