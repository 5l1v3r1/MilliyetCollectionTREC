<DOC>
<DOCNO> 274829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/soneko03.html </URL>
<DATE> 2004/09/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Üretemiyor, ithal ediyoruz... 
</HEADLINE>
<TEXT>

     Yasal düzenlemelere gidilmediği için Türkiye'de üretimi yasak olan transgenik tarım ürünlerinden milyonlarca dolar değerinde binlerce ton ithal edildiği bildirildi. 
     Selçuk Üniversitesi Ziraat Fakültesi Tarla Bitkileri Bölümü Öğretim Üyesi Doç. Dr. Mehmet Babaoğlu, AA muhabirine yaptığı açıklamada, gen transferi yoluyla elde edilen ürün anlamına gelen transgenik üretilen ürünler hakkında Türk halkı ve çiftçisinin çok fazla bir bilgiye sahip olmadığını ifade etti. 
     Yüksek verim alındığı için transgenik ürünler üzerinde son yıllarda çok fazla durulduğunu ifade eden Babaoğlu, şunları söyledi 
     ''Modern bitki biyoteknolojisi ile aynı türden ya da diğer canlı türlerinden alınan bir veya birkaç genin laboratuvar şartlarında istenilen bitkiye aktarılması işlemine gen transferi deniliyor. Bu yapıldıktan sonra üretime geçiliyor. Zaten gen transferi yapılan bitkide bir anormallik olduğunda bitki yetişmiyor. Yani, sadece sağlıklı bitkilerden elde edilen tohumlarla üretim yapılıyor. Bu nedenle bu tür ürünlere zararlı demek çok zor.'' Babaoğlu, Türkiye'de transgenik ürünler konusunda önyargılı hareket edildiğinin gözlendiğini belirterek, bu tür ürünlere ''zehir yiyoruz, Frankestein gıdalar'' şeklinde yaklaşılmasının doğru olmadığını bildirdi. 
     Örneğin, normal bir mısırda bulunmayan ancak zararlı böcekler ve koçan kurduna karşı etkili olan Bt geninin bir bakteriden izole edilerek mısıra aktarıldığını belirten Babaoğlu, bu genin böceklerin yaklaşmasını önleyen toksik ürettiğini, bunun da insanlar açısından kesinlikle zehir etkisi göstermediğini anlattı. 
     
     ''TRANSGENİK ÜRÜNLER GIDALARDA KULLANILIYOR'' 
     Bu tür tartışmaların bilgisizlikten kaynaklandığını dile getiren Babaoğlu, şöyle devam etti 
     ''Yasal düzenlemelere gidilmediğinden transgenik ürünlerin üretimi Türkiye'de halen yasak. Çiftçi bu konuda bilinçsiz. Ancak, ithalatı konusunda bir sınırlama yok. Ülkeye ne kadar girdiğini bilen de yok. Çünkü bu ürünler transgenik ürün adı altında satılmıyor. Genellikle ABD'den ithal edilen binlerce ton mısır ve soyanın yüzde 70'i gen transferi yoluyla üretiliyor. Ülkeye giren bu ürünler çeşitli gıdalarda kullanılıyor.'' 
     
     ''İTHALATA PARA HARCANMASIN'' 
     Babaoğlu, Avrupa Birliği ülkelerinde bu tür üretimden önce halkın bilgilendirildiğini ve referanduma gidildiğini belirterek, Türkiye'de de benzer bir uygulama yapılabileceğini kaydetti. 
     Babaoğlu, bugün Türk çiftçisinin bilmeden transgenik ürün üretiyor olabileceğini vurgulayarak, ''Çünkü birkaç yıldır binlerce ton tohum ithal ediliyor. Türkiye'de üretimine izin verilmiyorsa ithalatı da yasaklanmalı ya da her ikisi de serbest bırakılmalı. Yasal düzenleme yapılırsa paramız yurt dışına gitmez'' diye konuştu. 
     
</TEXT>
</DOC>
