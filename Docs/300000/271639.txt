<DOC>
<DOCNO> 271639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun28.html </URL>
<DATE> 2004/09/14/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Mayınla mahkeme bastı, yakalandı 
</HEADLINE>
<TEXT>

     Almanya'nın başkenti Berlin'de Eyalet Sosyal İşler Mahkemesi'ni basan silahlı bir kişi, güvenlik güçleri tarafından yakalandı. 
     Berlin polisi, 62 yaşındaki kişinin mahkeme binasına girişinde bir silahla kapıdaki görevli kadını tehdit ettiğini ve geçirdiği bir ameliyatın parasının kendisine ödenmesini istediğini bildirdi. 
     Olay yerine gelen güvenlik güçlerinin söz konusu kişiyi etkisiz hale getirdiğini belirten polis, bu kişinin beline sarılı bir de Rus yapımı tank mayını bulunduğunu kaydetti. 
     Polis, olay sırasında yaralanan olmadığını, binanın da boşaltılarak köpeklerle arandığını açıkladı. Yaklaşık 250 yargıcın binadan tahliye edildiği bildirildi. 
     Söz konusu kişinin otomobilinde yapılan aramada da bir tank mayını daha bulunduğu ifade edildi. 
     
</TEXT>
</DOC>
