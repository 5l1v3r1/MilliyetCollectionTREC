<DOC>
<DOCNO> 261101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/soneko17.html </URL>
<DATE> 2004/08/06/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
''Bankalar düzenli ödeme yapan kredi kart sahiplerini sevmiyorlar'' 
</HEADLINE>
<TEXT>

     Tüketiciler Birliği Genel Başkan Yardımcısı Kemal Özer, 1 milyar liralık kredi için tüketiciden 2 memur kefil isteyen bankaların, 2 milyar lira limiti olan kredi kartlarını sokakta kefilsiz verdiğini söyledi. 
     Özer, AA muhabirine yaptığı açıklamada, kredi kartı kullanımındaki önlenemez artışın, bankalar ve bilinçsiz tüketiciden kaynaklandığını savundu. 
     Bugünkü koşullarda kredi kartı almanın inanılmaz kolaylaştığını ifade eden Özer, özellikle alışveriş için çıkarılan kredi kartlarının hemen hemen tüm büyük mağazalardan edinilebildiğini anlattı. 
     Bankaların, tüketici kredisi çekmek isteyen ile kredi kartı isteyen tüketicilerine farklı yaklaştığını ileri süren Özer, şunları kaydetti 
     ''1 milyar liralık kredi için tüketiciden çok sayıda belge ile birlikte 2 memur kefil isteyen bankalar, 2 milyar lira limiti olan kredi kartlarını sokakta kefilsiz veriyor. Peynir, ekmek gibi kredi kartı alınabiliyor. Çünkü, bankalar kredilerden fazla kazanamıyor. Ancak, faizleri yüksek olan kredi kartları, bir de ödeme günü geçtiğinde bankaya daha fazla kazandırıyor. Bu yüzden bankalar, düzenli ödeme yapan kredi kart sahiplerini sevmiyorlar. Özellikle temerrüt faizleri bankaların çok işine geliyor. Taksitli alışveriş ile başlayan kredi kartı kullanımı üzücü olaylarla sonuçlanıyor.'' Özer, asıl temel sorunun, kredi kartlarında limitlerin kontrol altına alınamaması olduğunu ifade ederek, bankaların tüketicinin başvurusu olmadan, kısa süreli düzenli ödemeye bağlı olarak kredi kartı limitini artırdığına dikkati çekti. 
     Bugün bir kişinin 10 çeşit kredi kartı bile kullanabildiğini vurgulayan Özer, ''Bunun kontrol altına alınması gerekir. Öncelikle kişinin gelirinin üzerinde kredi kartı limiti olmamalı. Kullandığı kredi kartlarının toplam limiti de gelirini aşmamalı. Bunları yapmak çok zor değil. Bankalar, ortak bir veri tabanıyla bunları gerçekleştirebilirler'' dedi. 

     
</TEXT>
</DOC>
