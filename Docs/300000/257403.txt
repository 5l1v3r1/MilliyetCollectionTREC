<DOC>
<DOCNO> 257403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonspo28.html </URL>
<DATE> 2004/07/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Aziz Yıldırım "Bize düşen yeni yönetime destek vermek" 
</HEADLINE>
<TEXT>

     Fenerbahçe Kulübü Başkanı Aziz Yıldırım, Dr.Levent Bıçakcı'nın başkanlığa seçildiği Futbol Federasyonu Genel Kurulu ile ilgili, ''Yeni yönetimle birlikte, Türk futbolunda temiz bir sayfa açılmasını temenni ediyorum'' dedi. 
     Aziz Yıldırım, genel kurulun ardından yaptığı açıklamada, yeni bir yönetimin göreve geldiğini belirterek, oylamada herkesin, hiçbir müdahale olmadan özgür iradesini ortaya koyduğunu söyledi. 
     Yeni yönetim ve ona bağlı kurulların, tüm kulüplere, yazılı ve yasalarda belirtilen biçimde eşit yaklaşım göstereceğine inandığını ifade eden Yıldırım, ''Eminim ki Türk futbolu, böyle bir yapı içinde hem kulüpler hem de milli takımlar düzeyinde çok daha iyi noktalara gelecektir. Bugün futbolumuz için çok önemli bir gün. Hepimize hayırlı olsun. Tüm kamuoyu ve kulüpler, göreve gelen yönetime destek vermelidir'' diye konuştu. 
     Fenerbahçe Kulübü'nün, kesinlikle kendisine bir ayrıcalık yapılmasını istemediğini vurgulayan Yıldırım, şunları kaydetti 
     ''Bizim dediğimiz, Türk sporuna zarar veren uygulamaların yapılmamasıdır. Biz, her zaman bu yarışın içinde bulunacağız. Başarılı oluruz ya da olmayız. Bunu, normal şartlar altında sezon sonunda oturup düşünür, özeleştirimizi yaparız. Ama başarımız ya da başarısızlığımız dış etkenlerden kaynaklanmamalı. Bugüne kadar söylediğimiz buydu. Şimdi yeni bir yönetim var ve bize düşen görev, onlara, başarılı olabilmeleri için destek olmaktır.'' 
     
</TEXT>
</DOC>
