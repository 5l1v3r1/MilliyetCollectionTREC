<DOC>
<DOCNO> 264127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonsiy07.html </URL>
<DATE> 2004/08/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
El Yaver Türkiye'nin Musul Başkonsolosluğu yeniden faaliyete başlayacak 
</HEADLINE>
<TEXT>

     El Yaver, tüm komşularının istikrarı ve barışını istediklerini belirterek, ''Türkiye de dahil olmak üzere, komşularımıza zarar vermek isteyenlere göz yummayacağız'' dedi. 
     El Yaver, Sheraton otelinde düzenlediği basın toplantısında, PKK KONGRA-GEL'e karşı ne gibi somut önlemler düşündüklerine ilişkin bir soru üzerine, komşulara zarar vermek isteyen grupları ülkede barındırmayacaklarının altını çizdi. 
     Irak Devlet Başkanı, güvenliğin yeniden tesisi ve Irak güvenlik birimlerinin etkin biçimde devreye sokulması konularında uluslararası toplumla birlikte çalıştıklarını, kısa zaman içinde başarının sağlanacağını söyledi. 
     Irak olarak hiçbir ülkenin güvenliğine tehlike teşkil edecek bir örgüt ya da kuruluşun barınmasına izin vermeyeceklerini yineleyen El Yaver, içişlerine müdahaleden kaçınma ve iyi komşuluk ilişkileri kurmanın BM ilkeleri arasında da yer aldığını, bir terör örgütünü barındırmanın, başka ülkenin içişlerine karışmak anlamına geldiğini dile getirdi. 
     Türkiye'den Irak'a ikinci sınır kapısı açılmasına ilişkin bir soru üzerine de El Yaver, bu konuyla ilgili iki ülke makamları arasında çalışmanın sürdürüldüğünü, kapının açılmaması için hiçbir engelin olmadığını belirtti. 
     
     ''MUSUL'DAKİ BAŞKONSOLOSLUK YENİDEN AÇILACAK'' 

     El Yaver, Türkiye'nin Musul'da başkonsolosluğunu yeniden açma talebinin uzun süredir yanıtsız bırakıldığı yönündeki eleştirilerin sorulması üzerine, açılışından 1995'e kadar faaliyet gösteren başkonsolosluğun yakında yeniden açılacağını ve görevine devam edeceğini kaydetti. 
     Talebe yanıtın gecikmesinin, ''sanki bir mesele var'' gibi yorumlanmaması gerektiğini ifade eden El Yaver, hükümetin daha 1,5 ay önce göreve geldiğini, Dışişleri Bakanlığı'nın çok yoğun gündemi olduğunu hatırlattı. 
     El Yaver, Irak'ın büyükelçi adayı için Ankara'dan agreman talebinin de dün cevaplandırıldığına işaret ederek, ''Yakında da Musul'daki başkonsolosluk yeniden faaliyete başlayacaktır. Bunun olmaması için hiçbir neden yoktur'' dedi. 
     
     KERKÜK 

     Kerkük'ün statüsüne ilişkin bir soru üzerine, kentin tüm Irak vatandaşlarının ortak bir kenti olduğunu vurgulayan El Yaver, ''bu güzel kentte çeşitli etnik grupların geçmişte barış içinde yaşadığını, kentin gelecekte de, birlikte yaşamanın sembolü olacağını'' ifade etti. 
     El Yaver, son 35 yılda kentin baskı ve zorunlu göç gibi olaylarla karşı karşıya kaldığını, Irak vatandaşlarının evlerine dönmesinin hukuki ve doğal hakları olduğunu belirterek, hiçbir vatandaşın etnik ve ırksal özellikler gibi nedenlerle diğer vatandaşlara üstünlüğünün söz konusu olamayacağını söyledi. 
     Kerkük'e ilişkin uyarıları ''içişlerine müdahale olarak algılayıp algılamadığının'' sorulması üzerine El Yaver, bunları kesinlikle bu şekilde algılamadıklarını, tam tersine karşılıklı güven ve işbirliği gözüyle baktıklarını belirtti. El Yaver, ''Irak halkı hiçbir zaman bölünmez, bunu kimse yapamaz. Irak halkı birbirine kenetlenmiş durumdadır'' ifadelerini kullandı. 
     
     TIKANMA YOK 

     Irak Devlet Başkanı Gazi El Yaver, Ankara'da Türk yetkililerle yaptığı görüşmelerde tıkanıklık olduğu yönündeki haberlerden üzüntü duyduğunu belirterek, tıkanıklığa neden olacak hiçbir meselenin gündeme gelmediğini söyledi. 
     Ankara Sheraton Oteli'nde basın toplantısı düzenleyen El Yaver, Türkiye ile aralarında askıda kalmış herhangi bir sorunun bulunmadığını, görüşmelerin çok yapıcı ve her iki tarafı memnun eden bir havada geçtiğini ifade etti. El Yaver, iki ülke işbirliğini geliştirmeye yönelik görüş alışverişinde bulunduklarını ve ele alınan tüm konularda taraflar arasında görüş birliğinin hüküm sürdüğünü kaydederek, ziyaretinin çok yararlı ve yapıcı geçtiğini, gelecek dönemde bu gezisinin faydalarının görüleceğini dile getirdi. 
     
     NECEF'TEKİ OLAYLAR 

     Necef'teki olaylara ilişkin sorular üzerine El Yaver, ''Iraklıların kanının akıtılmamasını istediklerini, her Iraklının kanının kutsal olduğunu'' kaydederek, sorunları müzakere etmek ve çözmek için ellerinden geleni yaptıklarını söyledi. 
     ''Irak ordusunun üstünde bir ordu, Irak yargı sisteminden ayrı, şeriata dayalı bir sistem yaratmak istemenin'' dünyanın hiçbir yerinde kabul edilemeyeceğini belirten El Yaver, ''Bana, bunu kabul edecek bir ülke gösterin'' dedi. 
     ''İnsanlara, isteklerine göre hak-hukuk veremeyeceklerini'' ifade eden El Yaver, bu kişilere, ''saçmalığa bir son verip siyasi sürece katılma'' çağrısında bulundu. 
     El Yaver, bölgede diğer ülkeleri ziyaret edip etmeyeceğinin sorulması üzerine, gelecek dönemde bu tür ziyaretlerinin süreceğini belirterek, Irak Başbakanı İyad Allavi'nin de Arap ülkelerini gezdiğini, ekip anlayışı içinde çalıştıklarını söyledi. 
     Irak Devlet Başkanı, komşu ülkeler ve Arap ülkelerine benzer ziyaretleri sürdüreceklerini belirtti. 
     Türk yetkililerle görüşmelerinde su sorununun gündeme gelip gelmediğinin sorulması üzerine de El Yaver, konunun gündeme geldiğini, gelecek dönemlerde taraflar arasında konuya ilişkin görüşmelerin devam edeceğini kaydetti. 
     Irak Devlet Başkanı El Yaver, konuya ilişkin bir de espri yaparak, ''Türkiye'ye su istemeye gelmiştik, Allah bizi cevaplandırdı ve güzel yağmur yağdı'' diye konuştu. 
     
</TEXT>
</DOC>
