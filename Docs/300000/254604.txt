<DOC>
<DOCNO> 254604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonsiy10.html </URL>
<DATE> 2004/07/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Şener Kamusal alan tüm bireylerin yararlanacağı alandır 
</HEADLINE>
<TEXT>

     Devlet Bakanı Abdüllatif Şener, CNNTürk'te katıldığı Kafe-Siyaset programında yaptığı açıklamada, kamusal alan tartışmasının Türkiye'de yanlış bir zemine oturtulduğunu belirtti. Şener, "Kamusal alan ve kamusal hizmet denildiği zaman ülkedeki tüm bireylerin yararlanacağı bir alandan bahsedilir. Eğer bazı vatandaşlar bu hizmetten yararlanamaz derseniz o zaman topyekün kamuyu ve kamu hizmetini tartışırsınız" dedi. Bu tartışmaların Türkiye'de "Burası kamusal alan burdan bazıları yararlanamaz" noktasına getirildiğini söyleyen Şener, "Türban ve kamusal alan kavramı etrafında iki konuyu birlikte değerlendirmek felsefi temeli olmayan yanlış bir zemindir" dedi. 
     Şener, Kuzey Irak'ta PKK Kontra-Gel örgütünün temizlenmesine yönelik olarak ABD'yle mutabakata varılmasına karşın henüz somut bir adım atılmadığını söyledi. Şener, "ABD'nin Irak'ta rahat olmadığı bilinen bir gerçektir. 
     Gelişmeler içinde elbette PKK Kontra-Gel terörünün de temizlenmesi yapılan açıklamalarda ortak görüş ve kanaattir. 
     Ama somut herhangi bir mesafenin alınmadığını görüyoruz. 
     Türkiye izlemeye ve beklemeye devam ediyor" dedi. 

     
</TEXT>
</DOC>
