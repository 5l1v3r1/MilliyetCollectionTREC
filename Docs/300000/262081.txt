<DOC>
<DOCNO> 262081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko57.html </URL>
<DATE> 2004/08/10/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
"Sigaralarda fiyat artışı kaçınılmaz hale geldi..." 
</HEADLINE>
<TEXT>

     Sigarada bugün gerçekleştirilen ÖTV değişikliğinin ardından sektör yetkilileri, yeni belirlenen vergi oranları ile birlikte, özelikle yabancı harmanlı olan ve orta fiyat grubunda yer alan sigaralarda fiyat artışının kaçınılmaz hale geldiğini öne sürüyor. 
     Bazı sektör yetkilileri, yeni ÖTV'nin orta ve alt grupta yer alan yabancı harmanlı sigaralar ile üst fiyat seviyesindeki sigaraların fiyatlarını birbirine yaklaştıracağını, bunun da kaçakçılığın artmasına neden olacağını savunuyor. 
     Bazı yetkililer, maktu vergiler konulurken, şark tipi tütün kullanımının esas alındığını, dışarıdan ithalatın yasak olması nedeniyle bunun Türk tütünü anlamına geleceğini belirtirken, bunun AB mevzuatına aykırı olacağını, dolayısıyla korumacılık anlamına geleceğini ileri sürüyor. 
     Karşı bir görüş de bunun, Türk tütününü koruyacağı ve özelleştirme kapsamında yer alan TEKEL'in karlılık ve değerini artıracağı için olumlu bir uygulama olduğunu savunuyor. 
     
     ŞARK TİPİ TÜTÜN ORANI NASIL BELİRLENECEK 
     Bazı yetkililer, maktu verginin, şark tipi tütün kullanımı oranına göre belirlenmesinin ardından saptanacak olmasının, bunu kimin denetleyeceği sorununu da ortaya çıkardığını ileri sürüyor. 
     Aynı yetkililer, şimdiki uygulamada, firmaların Tütün Kurumu'na sigara harmanında yer alan oranları bildirdiği, ancak bir sigaradaki şark tipi tütünün miktarını belirlemenin hem zor hem de pahalı bir işlem olacağına dikkati çekiyor. 
     Burada, yerleşmiş markaların harman değiştirmeyeceği, ancak özellikle yeni çıkan markalarda maktu vergiden kaçınmak için şark tipi tütün kullanım oranlarında oynama olabileceği ve bir alt vergi grubuna atlamalar yaşanabileceği vurgulanıyor. 
     
</TEXT>
</DOC>
