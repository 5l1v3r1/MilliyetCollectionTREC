<DOC>
<DOCNO> 284281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/spor/ykoksaldi.html </URL>
<DATE> 2004/10/29/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Klonlamayı biz bulduk 
</HEADLINE>
<TEXT>



Milan - Inter maçında nefis bir pankart vardı. Mesaj şuydu "Adriano klonlansın". Şikayet etmezdik doğrusu. Ama Türk medyasındaki klonlanmaya itirazımız var. Buna basın tribünü protatipi demek lazım. Yani birbirinden feci derecede etkilenen, fikir üretmeye niyetlenmeyen, aynı tornadan çıkmış yorumlarla dolu bir ordu ile karşı karşıyayız. 
Biri ortaya bir fikir atıyor. 24 saat geçmeden her yorumcunun ilk cümlesi o oluyor. Taktik diziliş ahkamları böyle başladı. Birileri Fenerbahçe, Beşiktaş 3-5-2'ye dönmeli dedi, arkasına takıldılar. Biri Eriksson zavallı hoca dedi, Euro 2004 boyunca İngiltere yorumu diye bunu okuduk. Çekler ve Hollanda'dan biri kesin şampiyon olur dendi, her elenenle favori değişti. Türkiye'de yutturulan balon yorumların uluslararası turnuvalarda patladığını gördük. 
Mesela Türk futbolu son 10 yılın en kötü dönemindeymiş. Her gün gazetelerde sadece bunu okur olduk. Sanki eskiden üç takımın hegamonyasında olan bir lig değildi, puan uçurumları yoktu. Balic sağda oynayamaz, Trabzon maçında ilk 11 çıkmamalı dediniz. Çıktı, iyi oynadı. Tuncay forvet olmalı dediniz, teknik direktörü sizi dinlemedi ve performansını katladı. Kazakistan maçına bakıp Danimarka'da felaket olur dediniz, son dönemlerin en güzel maçlarından birini izledik. Süreyya Ayhan'a olmadık suçlamaları yaptınız, aslı astarı çıkmadı. 
Hatasını kabulleneni görüyor musunuz İyi olan her şeyi kötüleme alışkanlığı var klonlanmış yorumcularımızda. Fenerbahçe - Sakaryaspor maçında Deniz'i, Tuncay'ı tıpkı Ali Güneş, Erhan gibi küfürle yıkan tribünlerle, teknik direktörleri ve futbolcuları küçümsemek için fırsat kollayan yorumcular arasında fark görüyor musunuz 
Onlara göre Daum beş para etmez, Del Bosque ve Scala kötü, Piontek aptal, Parreira aciz, vs. Kendileri en iyisini bilir. Biri Dünya, biri iki Avrupa kupası kazanmış, biri Real Madrid ile tarihe geçmiş, biri Almanya'da futbol anlayışını kökten sarsmış da ne olmuş 
Dedikodu, huzursuzluk ile mutlu oluyor spor basını. Tribünler de bunu yaptığı için basına öfkeleniyor, ama diğer yandan istiyor Acayip bir kendi kendine işkence etme durumu. Lig kalitesiz bahanesiyle isterseniz sinemaya, ister bara gidin. Klonlanmış yorumcularımız olarak zaten maçları seyretmiyorsunuz. Ön yargılarınızı yazıyorsunuz. 


</TEXT>
</DOC>
