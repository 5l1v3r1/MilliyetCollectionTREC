<DOC>
<DOCNO> 291193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur09.html </URL>
<DATE> 2004/11/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
13 yaşındaki kız, 7 yaşındakilerlerle birlikte birinci sınıfta okuyor 
</HEADLINE>
<TEXT>

     Nesrin COŞKUN İZMİR, DHA 

AİLESİNİN ekonomik gücü yetmediği için bugüne kadar okul yüzü görmeyen 13 yaşındaki Zeynep Şipallioğlu, Haydi kızlar okula kampanyası' sayesinde öğrenci oldu. Yoksulluk nedeniyle okula gönderilmeyen Zeynep, Buca Gazi İlköğretim Okulu'nda 7 yaşındaki öğrencilerle birlikte geçen cuma günü birinci sınıfa başladı. Babası inşaat işçisi olan ve iki ağabeyi ile iki kız kardeşi de okuyan Zeynep Şipallioğlu, "Çok sevinçliyim, artık ben de ağabeylerim, kardeşlerim gibi okuyacağım. Doktor olacağım'' dedi. 
     Türkiye'nin eğitimde en ileri illerinden biri olmasına karşın İzmir'de, kız çocuklarının okula gitmesine destek kampanyası kapsamında yapılan çalışmalarla, zorunlu temel eğitim çağındaki 4 bin 68 kız çocuğunun okula gitmediği belirlenmişti. 
     İl Milli Eğitim Müdürlüğü tarafından oluşturulan 180 rehber öğretmenin önderliğindeki komisyonlar, aileleri kız çocuklarını okula göndermeleri konusunda ikna etmek üzere özel eğitimden geçirilmişti. Bu ekipler 2004-2005 öğretim yılı başında ev ev dolaşıp tespit ettikleri kaçak kızlar'dan 512'sinin okullu olmasını sağlarken, 3 bin 500 civarındaki 6-14 yaş grubundaki kızların örgün öğretime kazandırılması için çalışmaların sürdüğü bildirildi. 
     
     ERKERLER DE OKULA 
     UNICEF- Milli Eğitim Bakanlığı işbirliğiyle başlatılan kampanya bir seferberlik halinde sürdürürken, Buca Gazi İlköğretim Okulu kampanyada öne çıkan okul oldu. 2 bin 300 öğrencisi bulunan okulun, 3 ay önce müdürlüğüne atanan Hasan Basri Karaoğlu, 65 öğretmenin kapı kapı dolaşıp temel eğitim yaşında oldukları halde okula gitmeyen çocukları tespit ettiğini söyledi. 
     Bu kampanya kapsamında 6-14 yaş grubunda okula gitmeyen sadece kız değil erkek öğrencileri de tespit edip okula başlamalarını sağladıklarını belirten Karaoğlu, "Biz sadece okula gönderilmeyen kız öğrenci bulacağımızı sanırken, aynı çağda okulda olması gereken erkek çocukları da belirledik. Nitekim kampanya kapsamında 36'sı erkek olmak üzere 60 öğrenciyi belirledik, hepsinin birinci sınıflara kaydını yaptık. En yeni öğrencimiz ise 13 yaşındaki Zeynep Şipallioğlu oldu. 3-C sınıfı öğretmenimiz Asiye Gümüşay Baykuş, veli toplantısında anne babalarla sohbet ederken Zeynep'in hiç okula gitmediğini öğrenmiş. Annesi 5 çocuğundan 4'ünün okula gittiğini, Zeynep'i ise ekonomik güçleri olmadığı için hiç okula gönderemediklerini söylemiş. Hemen gereken diyalog kuruldu ve Zeynep'in ihtiyaçlarının karşılanacağı söylendi, aile baştan itiraz etmesine karşın ikna edildi'' dedi. 
     Ağabeyleri Sedat ve Mesut'un liseye devam ettiği 13 yaşındaki Zeynep Şipallioğlu, okulların açılmasının üzerinden 2 ay geçmesine karşın kızkardeşi Esra'nın 3'üncü sınıf, Sıdıka'nın 1'inci sınıf öğrencisi olduğu Buca Gazi İlköğretim Okulu'nda bugün 1'inci sınıf öğrencisi olarak okula başladı. 
     Kardeşlerini kendisinin okula getirip götürdüğünü, yıllardır okuyamamanın ezikliğini yaşadığını belirten Zeynep, "Ailemin durumu iyi olmadığı için beni bugüne kadar hiç okula göndermediler. Annem biraz okuma yazma biliyordu, bana da öğretti. Kardeşlerimin derslerine bakıp bir şeyler öğrenmeye çalışıyordum. Ama okula gidemediğim için çok üzülüyordum. Ağabeyim Sedat basketbol oynadığı için burslu okuyor. Diğer kardeşlerimi ise ailem güçlükle okutuyor. Çünkü annem Behiye evhanımı, babam Abdurrahman Şipallioğlu ise inşaat işçisi. Bir gün okullu olacağımı rüyamda görsem inanmazdım. Herkese çok teşekkür ediyorum. Çok sevinçliyim. Okuyup, meslek sahibi olmak istiyorum. En çok da doktor olmayı'' diye konuştu. 
     Müdür Hasan Basri Karaoğlu, Zeynep'in önlük ve kırtasiye ihtiyaçlarının karşılanacağını söyledi. Zeynep'in okula gitmediği halde okur yazar olduğunu belirten Karaoğlu, "Önümüzdeki hafta bir seviye sınavı ile Zeynep'i daha uygun bir sınıfa alacağız. Okumaya çok istekli, gözlerinin içi parlıyor'' dedi. Sınıf Öğretmeni Zafer Şıracı da, "Zeynep şu anda 7'inci sınıfta olması gereken bir yaşta. Ancak öğrenmeye o kadar istekli ki bulunduğu sınıfı yadırgamadan kendini derse verdi. Başarılı olacağına inanıyorum'' diye konuştu. 
     
</TEXT>
</DOC>
