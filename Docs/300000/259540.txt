<DOC>
<DOCNO> 259540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun26.html </URL>
<DATE> 2004/07/31/ </DATE>
<TIME> 23.22 </TIME>
<AUTHOR>  </AUTHOR>
<HEADLINE>
Iraklı bir grubun iddiasına göre 37 bin sivil öldü 
</HEADLINE>
<TEXT>

     Iraklı bir grup, ABD'nin Irak savaşının başladığı Mart 2003 ile Ekim 2003 arasında ölen Iraklı sivillerin sayısının yaklaşık 37 bin olduğunu belirtti. 
     El Cezire'nin internet sitesinde yer alan habere göre, sözkonusu sivil can kaybı sayısını açıklayan ''Halk Mücadelesi Hareketi'' adlı grubun Genel Sekreter Yardımcısı Muhammed El Ubeydi, ''37 bin sivilin öldüğünün, doğru bir tahmin olduğundan yüzde yüz eminiz '' iddiasında bulundu. 
     El Ubeydi, bu rakamın zorlu bir çalışmanın sonucu olduğunu belirterek, ''Elbette, bize bildirilmemiş ölümler olabilir, ancak her halükarda sayı bizim bulgularımızdan daha az olmayacaktır'' diye konuştu. 
     Grubun verdiği rakamlara göre, Mart-Ekim 2003 arasında Irak'ta ölen sivil sayısı bölgelere göre şöyle 
     Bağdat'ta 6103, Musul'da 2009, Basra'da 6734, Nasıriye'de 3581, Divaniye'de 1567, Vasit'te 2494, Babil'de 3552, Kerbala ve Necef'te 2263, Mutana'da 659, Misan'da 2741, El Anbar'da 2172, Kerkük'te 861 ve Selahaddin'de 1797. 
     Grup, ayrıca can kaybı verilerini topladıkları sırada, Remzi Musa Ahmed adlı mühendis bir çalışanın Kürt militanlar tarafından gözaltına alınarak Ekim 2003'te Amerikan güçlerine teslim edildiğini ve bir daha kendisinden haber alınamadığını söyledi. 
     Irak'ta, savaşın başından bu yana sivil can kayıpları konusunda farklı bilgiler veriliyor. 
     Arap ve Batı medyası savaşın başından bu yana 15 ila 20 bin, Amerikan ve İngiliz akademisyenlerin dahil olduğu ''Iraq Body Count Project'' adlı bir girişimse 11 ila 13 bin sivilin öldüğünü belirtiyor. 
     Irak'a 1997'de yapılan son nüfus sayımında 24 milyon kişi saptanmıştı. Geçici hükümet yeni bir nüfus sayımına hazırlanıyor ve bunun Ekim ayında olacağı belirtiliyor. 
     
</TEXT>
</DOC>
