<DOC>
<DOCNO> 295121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun23.html </URL>
<DATE> 2004/12/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
AB Komisyonu Türkiye açık hedef üye olacak, B planı yok 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, Türkiye ile üyelik müzakerelerine başlanması durumunda tek hedefin üyelik olacağını söyledi. 
     Rehn, Alman Berliner Zeitung gazetesine verdiği demeçte, Türkiye'ye 1963'ten beri üyelik sözü, 1999'da adaylık statüsü verildiğini hatırlatarak, ''Üyelik müzakerelerinin özelliği de buna bağlı. Müzakereler doğaları gereği her zaman ucu açıktır. Uzun ve zorlu bir süreç olacak ve hiç kimse başarılı şekilde sonuçlanacağını garanti edemez. Ancak Türkiye ile üyelik müzakereleri başlatılırsa şartlar yerine getirildiği takdirde açık hedef üyelik olacaktır. B planı yok'' dedi. 
     Üyelik müzakerelerine ne zaman başlanabileceği sorusuna karşılık Rehn, ''Komisyon müzakerelere Türkiye'de hukuk alanındaki reformların tamamlanması durumunda başlanmasını tavsiye etti. Bunun da Nisan 2005'te tamamlanması bekleniyor. O zaman Türkiye'nin siyasi ve hukuki şartları yerine getirip getirmediğini göreceğiz. Ancak müzakerelere tam olarak ne zaman başlanacağına AB ülkeleri hükümet ve devlet başkanları karar verecekler. Bunun 2005 içinde olacağını sanıyorum'' şeklinde konuştu. 
     Rehn, AB ülkelerinin bu konudaki kararı erteleyip erteleyemeyecekleri şeklindeki bir soruyu da ''Ben, takvimlere tam olarak uyulmasının takdir edildiği bir siyasi çevreden geliyorum. Müzakerelere başlanmasıyla ilgili olarak kesin bir tarih verilmesi herkesin çıkarına olacaktır'' diye cevapladı. 
     Türkiye'nin modernleşme sürecinden sapması durumunda müzakerelerin kesilmesi yönünde tavsiyede bulunduklarını hatırlatan Rehn, Avrupa'daki şirketlerin Türkiye piyasalarına eşit şartlarla girebilmesi konusunda varolan bazı sorunların da giderilmesi gerektiğini söyledi. 
     Türkiye'nin ekonomik kurallarını AB kurallarıyla uyumlu hale getirmesi gerektiğini kaydeden Rehn, ''Diğer yandan Türkiye, AB'nin ortak dış ve güvenlik politikasına önemli katkı sağlayabilir. Coğrafi konumundan ve güçlü ordusundan dolayı. Türkiye ayrıca, Avrupalı demokrasiler ile Müslüman dünyası arasında bir köprü oluşturabilir. Türkiye'nin, Avrupa'nın değerlerini İslamiyet ile bağdaştırması büyük başarı olacaktır. Bu İslam dünyası için olumlu bir örnek teşkil edecektir'' dedi. 
     Rehn ayrıca bir soru üzerine, Türkiye'ye serbest dolaşım hakkı konusunda getirilmesi düşünülen kısıtlamaların sürekli olmasının gerekmediğini, böyle bir şeyin sadece Avrupa istihdam piyasasında ciddi sorunların ortaya çıkması durumunda mümkün olabileceğini belirtti. 
     Türkiye'den Avrupa'ya yönelik bir göç konusunda vatandaşların endişelerini de dikkate almak durumunda olduklarını ifade eden Rehn, ''Bu tür düzenlemeler hakkında düşünülmesi yasal. Türkiye'nin nüfusunu ve ekonomik gelişimini de göz önünde bulundurmamız lazım. Ancak bazı uzmanlar, Avrupa ülkelerindeki nüfusun yaşlandığı, bu nedenle birkaç yıl içinde Türk işgücüne ihtiyacımız olacağı görüşündeler'' diye konuştu. 
     
</TEXT>
</DOC>
