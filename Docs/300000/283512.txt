<DOC>
<DOCNO> 283512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonspo32.html </URL>
<DATE> 2004/10/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Gaziantepspor, 4 haftalık galibiyet hasretine son vermek istiyor... 
</HEADLINE>
<TEXT>

     Birinci Süper Futbol Ligi'nde 4 haftadır galibiyete hasret kalan Gaziantepspor, Çaykur Rizespor ile yapacağı maçın hazırlıklarını 3 puan hedefiyle sürdürüyor. 
     Ligin ilk haftalarında özellikle büyük takımlara karşı oynadığı futbolla alkış alan ve galibiyet serisi başlatan kırmızı-siyahlılar, ligin 6. haftasında Trabzonspor ile deplasmanda yaptığı ve golsüz eşitlikle sahadan ayrıldığı karşılaşmanın ardından süratle inişe geçti. 
     Lige UEFA Kupasına katılma ve ligde üst sıralar hedefiyle başlayan Gaziantepspor, son olarak geçtiğimiz hafta Konyaspor ile 2-2 berabere kalarak bir anda 15. puanla 8. sıraya düştü. 
     Öncelikle ligde alınan istikrarsız sonuçlara çare aradıklarını, eksik oyuncuların kadroya girmesiyle sıkıntının biraz olsun hafifleyeceğini belirten Gaziantepspor Teknik direktörü Nurullah Sağlam, AA muhabirine ligde her takımın puan kaybedebileceğini, hedeften daha fazla uzaklaşmamak için Çaykur Rizespor maçını mutlak kazanmak zorunda olduklarını söyledi. 
     ''Hedefimiz ve çizdiğimiz rotamız bellidir. Ufak bir sapma oldu, ama emin adımlarla yolumuzda ilerliyoruz'' diyen Sağlam, şöyle devam etti 
     ''Galatasaray, Beşiktaş, Trabzon gibi zorlu engelleri aşarken mutlak kazanmamız gereken karşılaşmaları ya kaybettik ya da berabere bitirdik. 3 puanlı bir sistemde her an her şey olabiliyor. 
     Çok dikkatli olmalıyız, hata yapmamalıyız. Ligin üst sıraları ile alt sıraları arasında açılmalar başladı. Bu lig için büyük bir tehlike. Galibiyet hasretimize Çaykur Rizespor maçı ile son vermek istiyoruz. Önümüzdeki haftalarda tekrar ligde çıkışa geçeceğimize inanıyoruz.'' Bu arada, Çaykur Rizespor maçında cezası biten Mehmet Polat ile sakat olan Tarık Ettayeb, Hasan Özer ve Lazarov'un forma giyeceği haberi sevinç yarattı. Tedavisi Bursa Uludağ Üniversitesi'nde süren kaleci Hasagiç'in ise durumu henüz netlik kazanmadı. 
     
</TEXT>
</DOC>
