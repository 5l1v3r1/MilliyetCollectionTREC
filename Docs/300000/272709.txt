<DOC>
<DOCNO> 272709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonspo23.html </URL>
<DATE> 2004/09/17/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Beşiktaş İstanbul'a döndü... 
</HEADLINE>
<TEXT>

     UEFA Kupası 1. tur ilk maçında Norveç'in Bodo Glimt takımıyla karşılaşan Beşiktaş, İstanbul'a döndü. 
     Siyah-beyazlı kafile, yaklaşık 4 saat süren uçak yolculuğunun ardından Atatürk Havalimanı'na geldi. 
     Beşiktaş Kulübü Asbaşkanı ve Futbol Şube Sorumlusu Kıvanç Oktay, Bodo Glimt karşısında beraberliğin iyi sonuç olduğunu, ancak galip de gelebileceklerini söyledi. Oktay, şöyle konuştu 
     ''Artık Bodo Glimt maçını unutup, tamamen Galatasaray maçına konsantre olmalıyız. Derbiden de iyi bir sonuçla ayrılmak istiyoruz. 
     Deplasmanda oynanan maç için iyi skor gözüküyor. Ama keşke orada bitirebilseydik. Bu işi buraya bırakmasaydık. Yenebileceğimiz takımdı. Bodo Glimt maçını Norveç'te bıraktık. Şimdi Galatasaray maçını düşünüyoruz. Şimdi lige motive olacağız. UEFA Kupası'na 2 hafta sonra konsantre olacağız.'' Oktay, Galatasaray Kulübü'nden, yapılacak maç için ek güvenlik talebi gelip gelmediği sorusunu ise ''Böyle bir talep gelmedi. Zaten bütün önlemler alındı. Önemli bir sorun olmayacak'' diye yanıtladı. 
     Asbaşkan Oktay, Galatasaray Kulübü İkinci Başkanı Ergun Gürsoy'un derbi maçta kendilerini favori göstermesinin hatırlatılması üzerine de ''Derbi maçların favorisi olamaz. İyi oynayan kazanır. Önceki performanslara bakıp da bu maçı değerlendirmek yanlış olur'' diye konuştu. 
     
     FUTBOLCULARIN GÖRÜŞLERİ 

     Sergen Yalçın, UEFA Kupası'nda deplasmanda alınan 1-1'lik sonucunun her takım için iyi olduğunu ifade ederek, ''Avantajlı bir skorla dönüyoruz. İstanbul'da turu geçeceğimize inanıyorum'' dedi. 
     Galatasaray maçına da değinen Sergen, ''Zor maç olacak. Kazanmak istiyoruz. İlk kez sahamızda oynayacağımız bu maçta taraftarlarımıza galibiyet sevinci yaşatmak için elimizden geleni yapacağız'' diye konuştu. 
     Bodo Glimt maçında Beşiktaş'ın beraberlik golünü atan Ahmed Hassan ise şunları söyledi 
     ''Maça kötü başladık. Ancak ilerleyen dakikalarda toparlanıp dengeyi kurduk. 1-1 bizim için iyi bir sonuç. İnşallah İstanbul'da da galip gelip turu geçeriz. Attığım gol beni çok mutlu etti. Ama önemli olan takımın başarısı. Artık Galatasaray maçına bakıyoruz. Kazanmak istiyoruz.'' Cordoba'nın sakatlanmasının ardından kaleye geçen Murat Şahin ise ''Sakatlıktan dolayı kaleye geçmek üzücü. Isınmadan oyuna girmek de çok zordu. Deplasmanda aldığımız sonuç bizim için iyi. İstanbul'da turu rahat geçeriz'' dedi. 
     
     HAVALİMANINDAN İDMANA 

     Siyah-beyazlılar, İstanbul'a döndüktün sonra BJK Nevzat Demir Tesisleri'ne gitti. 
     Ayaklarının tozuyla basına kapalı idman yapacak olan Beşiktaş, yarın da karşılaşmanın yapılacağı BJK İnönü Stadı'nda son idmanını gerçekleştirecek. 
     Öte yandan Teknik Direktör Vicente Del Bosque, yarın saat 12.30'da BJK İnönü Stadı'nda basın toplantısı düzenleyecek. 
     
</TEXT>
</DOC>
