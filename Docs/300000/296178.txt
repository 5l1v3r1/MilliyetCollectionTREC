<DOC>
<DOCNO> 296178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun28.html </URL>
<DATE> 2004/12/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
NATO Konseyi ortak bildirisi açıklandı... 
</HEADLINE>
<TEXT>

     NATO'nun en yüksek siyasi karar organı olan ve 26 üye ülkenin dışişleri bakanlarından oluşan NATO Konseyi'nın yıl sonu olağan toplantıları, Brüksel'de yapıldı. 
     Türkiye'nin Dışişleri Bakanı ve Başbakan Yardımcısı Abdullah Gül tarafından temsil edildiği toplantılar sonunda yayımlanan ortak bildiride, İstanbul zirvesinde alınan çeşitli kararların uygulanma sürecinin gözden geçirildiği duyuruldu. 
     Bakanlar, ''Avrupa-Atlantik bağlarının tüm değerini koruduğunu ve NATO'nun, ortak savunma ve güvenlik alanında temel kalmayı sürdürdüğünü'' teyit ettiler. 
     Bildiride, ''Şekil ve hedefleri ne olursa olsun, terörizmin şiddetle kınandığı, terörizme karşı mücadelenin, gerektiği sürece, birlikte verileceği'' ifade edildi. 
     Afganistan'da demokrasi ve istikrara katkı konusunda kararlılık da yansıtan NATO Konseyi, Kosova'daki ''hassas döneme'' dikkat çekerek, yerel yönetimleri ''sorumluluklarını üstlenmeye'' davet etti. Bakanlar, Kosova'da barışı koruma gücü KFOR'un, siyasi durum ve güvenlik koşulları aksini gerektirinceye kadar, bölgedeki operayonel gücünü koruyacağını bildirdiler. 
     İstanbul zirvesinde alınan kararlar doğrultusunda, Irak halkını destekleme alanında NATO müttefiklerinin birlik içinde olduğu belirtilen bildiride, Irak geçici hükümetine, 2005'te yapılması öngörülen seçimlerin düzenlenmesi ve iç güvenlik sağlanması alanlarında destek mesajı verildi. Bakanlar, Iraklı güvenlik yetkililerinin eğitimlerinin ittifak tarafından sağlanmasına ilişkin operasyonların başlatıldığını, bugün, NATO Konseyi'nin, bu desteği artırma kararı aldığını duyurdular. 
     Bosna Hersek'te barışı koruma gücü SFOR'un görevini tamamladığı ve bu görevin AB'ye devredildiği belirtilen bildiride, NATO'nun Saraybosna'daki Genelkurmay birimlerinin varlığını sürdüreceği ve AB'yi yönlendireceği ifade edildi. 
     Arnavutluk, Hırvatistan ve Makedonya'nın NATO üyeliği iradeleri çerçevesinde çabalarının takdirle karşılandığı belirtilen bildiride, NATO-Rusya ilişkilerine verilen önem üzerinde de duruldu. 
     Bildiride, Ukrayna'da tarafların seçim yasası reformu alanında gereken önlemleri almaları istendi ve halkın iradesinin dikkate alınması gereği üzerinde durularak bu ülkenin toprak bütünlüğü, hükümranlığı ve bağımsızlığına verilen önem kaydedildi. 
     NATO Konseyi, Akdeniz ülkeleriyle diyalog konusuna da değindiği ortak bildirisinde, bu ülkelerin ittifak ile işbirliği konusunda gösterdikleri istek ve iradeden duyulan memnuniyeti yansıttı. 

     
</TEXT>
</DOC>
