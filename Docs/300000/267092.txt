<DOC>
<DOCNO> 267092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/yazar/altan.html </URL>
<DATE> 2004/08/28/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bir 'Kurnazlıklar ansiklopedisi' yapılsa... 
</HEADLINE>
<TEXT>


Günlerden cumartesi, hava güzel, deniz de şıkır şıkır oldu mu yataktan öğleye doğru kalkanlar arasındaki, kızlı erkekli 20 - 25 yaş kuşağının gençleri, ufukları zıpkınlama cezbesinin coşkusuyla, kim bilir ne şaşırtıcı şeyler düşünüyorlardır. 
Bir kez kendi yaşamlarının, hiç kimsenin yaşamına benzemeyeceği inancı, derinliğine demir atmıştır yüreklerinde... 
Nasıl atmasın ki, hem zeki, hem kıvrak, hem kurnazdırlar. 

O nedenle de herhalde, Türkiye'de bir "Kurnazlıklar ansiklopedisi"ni gerçekleştirme projesi kıpırdayıp durmaktadır bazılarının hayalleri arasında... 
Örneğin II. Abdülhamit ve İttihatçılar döneminde, birkaç yüz bin kişilik nüfusu olan İstanbul'un su ihtiyacını, Fransız Terkos Şirketi, Terkos Gölü'nden sağlardı. 
O tarihlerde şantajcılığa da yelken açmış, kurnazlıklar prensi, bir gazeteci vardı, Baba Tahir... 
Baba Tahir, özellikle İstanbul'daki yabancı şirketleri, aleyhlerinde yayın yapmakla tehdit ederek, onlardan para koparırdı. 
Fransız Terkos Şirketi'ni de tehdit etmiş, ama şirket tehdide kulak asmamıştı. 
Bunun üstüne Baba Tahir'in sahibi de bulunduğu gazetede şöyle bir haber çıkmıştı 
"Terkos Gölü'nde bir domuz leşi bulundu" 

İstanbul'un Müslümanları, içinde domuz leşi bulunan bir gölden, kente dağılan suyla nasıl abdest alacaklar, o suyla nasıl yemek pişireceklerdi 
Gazetenin haberi kulaktan kulağa da yayıldı ve ortalık karıştı. 
Fransız Terkos Şirketi, okkalı sayılacak epey bir altın ödedi Baba Tahir'e... 
Ve Baba Tahir'in gazetesinde birkaç gün sonra şöyle bir haber yayınlandı 
"Birkaç gün önce Terkos Gölü'nde, domuz leşi sanılan görüntünün bir ağaç kütüğü olduğu anlaşılmış ve kıyıya çekilmiştir" 

Kurnazlık, her türlü yalanı, abartmayı, çürütmeyi, şantajı da, gerektiğinde kullanarak ve karşısındakinin çıkarına hareket ediyormuş gibi tavırlar takınarak kendi art niyetli hesaplarını gerçekleştirme doğrultusunda, bir zeka sambası yapmayı benimsemektir. 
Bazı tezgahtarların, tanıdığı müşteriye 
- Vallahi sizin hatırınıza, sermayesine veriyorum, diye defolu bir malı sokuşturmaya kalkması gibi... 
Ne var ki, kurnazları bekleyen idam ilmiği, kendilerine karşı gitgide daralan güvensizlik çemberidir. 

20 - 25 yaş kuşağının gençlerinden bazıları günlerden cumartesiyse, hava güzel, deniz de şıkır şıkırsa öğleye doğru yataktan kalktıklarında, hiç düşünmeye başlamaz olurlar mı, herkesin merakla kapışacağı böyle bir "Kurnazlıklar ansiklopedisi"ni gerçekleştirmeyi 

Akla gelmedik şeyleri kurcalamak... 
Örneğin Gazi'nin kardeşi Makbule Hanım'ın mezar taşında ne yazdığını merak etmek... 
Yahut en fazla yabancı okulun bulunduğu İstanbul'da, bu okullardan şimdiye dek mezun olmuşların yaşamlarını, hangi alanlarda ne tür bir uğraşla sürdürmüş ve yeryüzünden nasıl bir düzeyde geçmiş olduklarını merak etmek... 
Uçak hosteslerinin, bir ay boyunca uçak içinde servis yaparken kaç kilometre yürüdükleri de merak edilebilir Türkiye'de aileleriyle birlikte 12 milyonluk bir kesimi kapsayan "şoförler dünyası"nın, bir ayda kaç bin ton benzin, yahut mazot yaktıkları ve toplam kaç yüzbin kilometre taksi, kamyonet, kamyon kullandıkları da... 

Merak etmek... Hep aynı plağı çalıp duranların hiç akıllarına gelmeyen konuları kurcalamak... Beyinsel pencereleri genişletmek... 
Türkiye'deki kurnazlık türlerini, maddeler halinde örnekleriyle sıralamak... 
Boğaz'dan geçen tankerlerin kaptanlarıyla röportajlar yapmak... 
20 - 25 yaş kuşağı için, kendini somutlaşmış bir çalışmada kanıtlama olanakları, neredeyse sonsuz... 
Doğal olarak, bir de cinsel tutkularla takıntılar var... Ekonomik bir saydamlıktan kopuk olan tutku ve takıntılar... 

Genç kuşaklarla ahbaplığa bayılıyorum hele hele laf arasında Halit Ziya'nın adı geçtiğinde 
- O da kim, hiç tanımıyorum, dediklerinde... 
Neyse ki yataktan kalktıklarında, herhalde çok aşamalı şeyler düşünenler de var aralarında... 



</TEXT>
</DOC>
