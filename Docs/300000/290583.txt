<DOC>
<DOCNO> 290583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/spor/yercan.html </URL>
<DATE> 2004/11/21/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Doğan'ın inadı 
</HEADLINE>
<TEXT>



Elbette Daum'un oyunu okuyuşu ve taktik zekası da şekil verecekti maça, ama Ziya Doğan'ın kafasından geçenler ve sahaya süreceği on bir çok daha önemliydi. Ya, "yürekli bir komutanlığa" soyunup "vezir" edecek, ya da kronikleşmiş inadının kurbanı olup, "rezil" edecekti. O, ikinci şıkkı seçti. Sahasında kaybettiği Galatasaray maçından yeterli dersi almamış olacak ki, Fenerbahçe karşısına da aynı "korkaklıkla" çıktı. Formsuz ve moralsiz Fenerbahçe defansı karşısında belki de en büyük kozu olabilecek Yattara'yı yine yedek soyundurarak takımını "topal" bıraktı. Dört forvetle hücum ağırlıklı oynadığı maçlarda rakiplerine karşı bariz ve ezici bir üstünlük kuran Trabzonspor'u, sahasından çıkamayan "korkaklar mangasına" çevirdi. Bu sezon Fenerbahçe'nin gol atıp öne geçtiği hiçbir maçı kolay kolay kaybetmediği gerçeğini unutup, rakibinin öne geçmesini bekledi. 

Tekzip etti 
Fenerbahçe aradığı golü bulup avantaj sağladığında, alayla karışık kendisini "tekzip" edercesine 30. dakikada Yattara ve 40. dakikada da Mehmet Yılmaz'ı oyuna alarak günah çıkarmaya çalıştı. Ancak, ilk on birde forma bekleyen bu iki futbolcunun moral ve motivasyon bozukluğu sahaya yansıyınca forvete yeterli hareketlilik gelmedi. Doğan, özellikle üç büyükler karşısında oyunu okuyamama basiretsizliğini sürdürünce Trabzonspor, liderlik için eline geçirdiği bu önemli avantajdan da yararlanamadı. 
Fenerbahçe, bu zorlu deplasmanda futbolun gereğini yerine getirdi. Güçlü rakibi karşısında Nobre'nin de atılmasıyla büyük bir bölümünü on kişi oynadığı maçta galibiyeti hak eden bir futbol sergiledi. Daum, liderliği ele geçirmek için galibiyete ihtiyacı olan rakibi çok iyi analiz etmişti. Hooijdonk'un sürpriz yokluğuna rağmen sahaya sürdüğü on bir son derece doğru bir seçimdi. Oyunu kendi sahasında kabul eden Fenerbahçe, Alex'in skora önemli derecede etki eden muhteşem oyunu ve Rüştü'nün kalesinde "aslan kesilmesiyle" sahadan üç puanla ayrılarak şampiyonluk yarışında çok önemli bir avantaj yakaladı. 
Hakem Selçuk Dereli, zaman zaman oyunun kontrolünü elinden kaçırdığı maçta Fenerbahçe'yi on kişi bırakırken, Nobre'nin isyanına neden olan pozisyonu kaçırdı. Ancak profesyonel bir futbolcuya yakışmayacak tepkiler gösteren Nobre'yi kırmızı kartla saha dışına gönderirken de haklıydı. 


</TEXT>
</DOC>
