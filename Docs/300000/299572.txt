<DOC>
<DOCNO> 299572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo37.html </URL>
<DATE> 2004/12/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Samsunspor'da "geri dönüş" 
</HEADLINE>
<TEXT>

     Samsunspor'da bir süre önce kulüple ilişkileri kesildiği açıklanan 5 futbolcudan Serkan Aykut ve Ali Akdeniz'in geri dönmesi konusunda anlaşma sağlandığı, Cenk İşler ile görüşmelerin sürdürüldüğü bildirildi. 
     Yaklaşık bir ay önce teknik ekibin raporu doğrultusunda kulüple ilişkileri kesildiği açıklanan Serkan Aykut, Ali Akdeniz, Cenk İşler, Erman Güraçar ve Göksel Gencer'i yeniden takıma kazandırma için yönetim kurulu girişimde bulundu. 
     Özellikle Başkan İsmail Uyanık'ın bu konuda tavır ortaya koymasının ardından 5 futbolcu ile yeniden görüşme masasına oturuldu. 
     Görüşmelerle ilgili AA muhabirine bilgi veren genel menajer Süleyman Hurma, Serkan Aykut ve Ali Akdeniz'in yeniden takıma döneceğini söyledi. 
     Bu iki futbolcu ile anlaşma sağlandığını belirten Hurma, Cenk ile görüşmelerin sürdüğünü bildirdi. 
     Hurma, Göksel ve Erman konusunda ise yeni bir gelişme olmadığını, bu iki futbolcunun sözleşmelerinin feshedileceğini kaydetti. 
     
</TEXT>
</DOC>
