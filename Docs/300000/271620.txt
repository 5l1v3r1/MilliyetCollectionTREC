<DOC>
<DOCNO> 271620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun09.html </URL>
<DATE> 2004/09/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Forbes Amerikan Havayolu şirketleri için 11 Eylül devam ediyor 
</HEADLINE>
<TEXT>

     ABD ekonomisinin büyük kısmının 11 Eylül 2001 terörist saldırılarının etkisinden önemli ölçüde kurtulmasına rağmen, Amerikan havayolu şirketlerinin bu saldırının olumsuz etkisini hala yaşamaya devam ettiği bildirildi. 
     US Airways şirketinin iki yıl içinde iflas konusunda ikinci kez mahkemeye başvurduğunu hatırlatan Forbes dergisinde çıkan habere göre, havayolu şirketlerinin gelirleri, aradan geçen üç yıllık zamana rağmen, 11 Eylül saldırıları öncesindeki seviyesine bir türlü ulaşamadı. 
     ABD Ulaştırma İstatistikleri Bürosu verilerine göre, 2001 yılının ikinci üç ayında 129 milyar dolarlık gelir elde eden Amerikan havayolu şirketleri, 2003 yılının aynı döneminde ancak 104 milyar dolarlık gelire ulaşabildi. Bu yılın ikinci üç ayında ise bu miktarın 120 milyar dolara eriştiğini kaydeden Forbes, hala 11 Eylül öncesinden 9 milyar dolarlık bir eksiklik bulunduğuna dikkat çekti. 
     Dergi, 1996-2000 yılları arasında birbirini takip eden 5 yıl boyunca hep karda olan sektörün kaderinin 11 Eylül saldırılarıyla tamamen değiştiğini kaydederek, 2000-2002 yılları arasındaki yüzde 8'lik gerilemenin sektör için beklenmedik bir geriye gidiş olduğunu yazdı. 
     Forbes, ABD havacılık sektörü için kötüye gidişin aslında 11 Eylül saldırılarından önce başladığını, bunu da 2001'in ikinci üç ayındaki gelir düşüşünün ispatladığını kaydetti. 
     
</TEXT>
</DOC>
