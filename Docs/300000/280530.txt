<DOC>
<DOCNO> 280530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/magazin/axmag01.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk Gambiti' Kızıl Ordu'yu çileden çıkardı 
</HEADLINE>
<TEXT>


Rusya Savunma Bakanlığı, ülkede hasılat rekorları kıran Türk Gambiti'ni "Sağduyu ve tarihi gerçeklerden yoksun, boş bir film" olarak tanımladı 

CENK BAŞLAMIŞ Moskova 

Rusya Savunma Bakanlığı'nın yayın organı Krasnaya Zvezda Kızıl Yıldız gazetesi, dün itibariyle 15 milyon dolara yakın gişe hasılatı yapan Türk Gambiti adlı filmi yerden yere vuran uzun bir yoruma yer verdi. 
Gazete, 1877-78'deki "93 Harbi" olarak bilinen Türk-Rus savaşının Balkan cephesinin anlatıldığı filmde, bir Türk ajanın Rus ordusunu Plevne önünde durdurmayı başarmasıyla ilgili bölümü "abes" olarak niteledi. 
Krasnaya Zvezda, Rus general Mihail Skobelev'in filmde "kadınlara düşkün bir geveze" olarak gösterilmesine de sert tepki gösterdi. 

Subaylar piknikte mi 
Gazete, "Filmde Rus subaylar sanki pikniğe çıkmışlar gibi şampanya içiyor, müzik dinliyor ve kağıt oynuyor. Ama yönetmenimiz Türk topçusunun taarruz eden Rus birliklerini nasıl yok ettiğini göstererek savaşın kanlı yönünü göstermeyi de unutmuyor " diye yazdı. 
Krasnaya Zvezda gazetesi, Türk casusu Enver Efendi'yi öldüren kadın kahraman Varvara Suvorovo için de, "Atına atlamış, Türk cephesinde Türk casusunun peşine düşüyor. Böyle saçmalık mı olur " ifadesini kullandı. 


</TEXT>
</DOC>
