<DOC>
<DOCNO> 270941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/soneko09.html </URL>
<DATE> 2004/09/11/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Hisse senetleri geçen hafta ortalama yüzde 1.10 değer kazandı 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 1.10 oranında değer kazandı. 
     Uzmanlar, endeksin geçtiğimiz günlerde 21,500 puan seviyesinin üzerini denediğini ve 21,300 zirvesinin ardından yeni bir zirve yaptığını belirterek, kapanış olarak bakıldığında bunun oldukça olumlu bir gelişme olduğunu ifade ediyor. 
     Bu seviyelerde endeksin zorlandığını ve piyasada yorgunluk belirtileri olduğunu vurgulayan uzmanlar, bu yorgunluğun özellikle lokomotif kağıtlarda kendini gösterdiğini, Ağustos sonu Eylül başından itibaren açıklanan ekonomik verilerin yoğun bir şekilde piyasada satın alındığını, açıklanan datalara bakıldığında ekonomik gidişatın olumlu olduğunun görüleceğini kaydediyor. 
     Borsanın bu olumlu ortam nedeniyle zirve yaptığını belirten uzmanlar, şu anda piyasaları tedirgin eden dış ticaret dengesi ve cari denge olmak üzere iki konunun bulunduğunu savunuyor. 
     Endeksin 21,000 puan seviyesinin altını gördükten sonra bu seviyenin üzerinde zor bir kapanış yaptığına işaret eden borsa uzmanları, borsada yaşanan düzeltme hareketinin bir süre daha devam edebilecegini, Agustos ayı bütçe gerçekleşmeleri ve Ağustos ayına ait dış ticaret rakamlarının piyasalarda yön belirlemede etkili olacağını, Endeksin 20,700 puan seviyesinde desteği bulunduğunu ve bu seviyeden bir tepki gelebileceğini vurguluyor. 
     
     ÖZETLE PİYASALAR 
     Borsadaki yükselişin yanında İMKB Tahvil ve Bono Piyasası'nda sakin bir seyir gözlendi. Altın fiyatlarında düşüş, dövizde de hareketsiz sayılabilecek bir hafta yaşandı. Mevduat faizlerinin ortalamalarında da herhangi bir değişiklik olmadı. 
     Hisse senetleri haftalık bazda ortalama yüzde 4.63 oranında değer kazandı. 24 ayar külçe altının gram satış fiyatı yüzde 1.01, Cumhuriyet altınının satış fiyatı da yüzde 1.49 düşüş kaydetti. Türk Lirası karşısında dolardaki artış yüzde 0.13, eurodaki artış da yüzde 0.27'de kaldı. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.98 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.34, haftalık reponun net getirisi yüzde 0.32 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü ortalama yüzde 0.37'lik artışla haftaya başladı. Salı ve Çarşamba günleri endeks bazında rekorla sonuçlanan güçlü çıkışlar gerçekleşti. Hisse senetleri Salı günü ortalama yüzde 1.28, Çarşamba günü de ortalama yüzde 1.65 oranında değer kazandı. Haftanın son iki günü gelen kar satışları sonucunda hisse senetleri Perşembe günü ortalama yüzde 0.33, Cuma günü de ortalama yüzde 1.84 oranında değer yitirdi. 
     Endeks, hafta boyunca 229.14 puanlık artışla 20,775.00 puandan 21,004.14 puana çıktı. Hisse senetlerindeki haftalık ortalama artış yüzde 1.10 oldu. 
     İMKB Ulusal-Mali Endeksi 227.60 puan artışla 27,678.78 puandan 28,906.38 puana, İMKB Ulusal-Sanayi Endeksi 69.08 puan artışla 18,716.58 puandan 18,785.66 puana ve İMKB Ulusal-Hizmetler Endeksi de 459.83 puan artışla 10,435.72 puandan 10,895.55 puana yükseldi. 
     Böylece, mali grup hisseleri ortalama yüzde 0.79 oranında, sanayi grubu hisseleri ortalama yüzde 0.37 oranında ve hizmetler grubu hisseleri ortalama yüzde 4.41 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 301 hisse senedinden 207'si değer kazanırken, 67 hisse senedi değer yitirdi, 27 hisse senedinin değeri değişmedi. 
     Geçen hafta en yüksek oranlı artış yüzde 51.67 ile Aksu İplik hisselerinde gerçekleşti. Yüzde 30.43'lük artışla Bosch Fren hisseleri ikinci ve yüzde 30.00'luk artışla Plastikkart hisseleri üçüncü oldu. 
     En yüksek oranlı düşüş ise yüzde 9.39 ile Burçelik Vana hisselerinde oldu. Yüzde 7.20'lik düşüşle Kardemir A hisseleri ikinci ve yüzde 7.08'lik düşüşle de Metemtur Otelcilik hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 976 milyar 961.4 milyon adet hisse senedi işlem gördü ve karşılığında 5 katrilyon 495.7 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında Dolar ve İngiliz Sterlini değer yitirirken, Euro ve İsviçre Frangı değer kazandı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 1.06 oranında düşüş, euro ise yüzde 0.44 oranında artış kaydetti. 
     Önceki hafta sonuna göre ABD Doları'nın Türk Lirası satış fiyatı 16 bin lira düşerek 1 milyon 494 bin liraya gerilerken, Euronun satış fiyatı 8 bin lira artarak 1 milyon 834 bin liraya çıktı. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.71 düşerek 2 milyon 675 bin liraya gerilerken, İsviçre Frangı'nın satış fiyatı yüzde 0.25 artarak 1 milyon 195 bin liraya yükseldi. 
     Bugün öğle saatlerinde ise İstanbul serbest piyasada ABD Doları 1 milyon 498 bin liradan, Euro 1 milyon 834 bin liradan, İngiliz Sterlini 2 milyon 694 bin liradan ve İsviçre Frangı da 1 milyon 190 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış yüzde 1.28, Cumhuriyet altınının satış fiyatı da yüzde 0.76 oranında düşüş gösterdi. 
     Külçe altının gram satış fiyatı 19 milyon 350 bin liraya, Cumhuriyet altınının satış fiyatı da 131 milyon liraya geriledi. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı da yüzde 2.49 düşüş göstererek, 19 milyon 186 bin lira oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 1.14 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 5,904 puan artarak 518,079 puandan 523,983 puana çıktı. 
     Geçen haftanın en çok değer kazanan katılma belgeleri, yüzde 6.38'lik artışla Anadolubank A Tipi Değişken Fon, yüzde 5.20'lik artışla Turkish Yatırım A Tipi Değişken Fon ve yüzde 5.19'luk artışla İş Bankası A Tipi İştirak Fon olarak sıralandılar. 
     Haftanın en çok değer yitiren katılma belgeleri ise yüzde 0.88'lik düşüşle Vakıf B Tipi Yabancı Menkul Fon, yüzde 0.62'lik düşüşle Ata B Tipi Yabancı Menkul Kıymet Yatırım Fon ve yüzde 0.54'lük düşüşle Oyakbank B Tipi Yabancı Menkul Kıymet Fon oldu. 
     
     HAZİNE İHALELERİ 
     Hazine Salı günü 455 gün vadeli TL cinsinden ve 364 gün vadeli ABD Doları cinsinden olmak üzere iki ayrı iskontolu devlet tahvili ihalesi düzenledi. 
     455 gün vadeli Türk Lirası cinsinden iskontolu tahvil ihalesinde, 1 katrilyon 87.5 trilyon liralık net satış gerçekleştirdi. İhaleye 3 katrilyon 709.1 trilyon liralık nominal teklif gelirken, bileşik faiz oranı yüzde 26.21 oldu. 
     Amerikan Doları cinsinden 364 gün vadeli iskontolu devlet tahvili ihalesinde ise 897.4 milyon dolarlık net satış yapıldı. İhaleye 968.2 milyon dolarlık nominal teklif gelirken, bileşik faiz oranı yüzde 4.55 oldu. 
     İhalelerde kamu kuruluşlarına 65.5 trilyon lira ve 44 milyon dolar, piyasa yapıcılarına da 558.7 trilyon lira ve 797 milyon dolarlık satış yapıldı. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.34 ile yüzde 0.51 arasında gerçekleşti. 
     Mevduat faizlerinin ortalamalarında geçen hafta önemli bir değişim olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.34 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 22.4 dolayında bulunan haftalık reponun net getirisi de yüzde 0.32 oldu. 
     
</TEXT>
</DOC>
