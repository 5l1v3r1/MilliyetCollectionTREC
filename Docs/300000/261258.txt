<DOC>
<DOCNO> 261258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/ekonomi/eko01.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez'den cari açık ve petrol uyarısı 
</HEADLINE>
<TEXT>


Cari açıktaki yükselişe karşı 'seçici önlem' önerisinde bulunan Merkez Bankası, petrol fiyatındaki artışın akaryakıta zam yapılmasını gerektirebileceğini açıkladı 

EKONOMİ SERVİSİ 

Merkez Bankası'nın Temmuz Ayı Enflasyonu ve Görünüm başlıklı raporunda yıl sonunda cari açığın geçen yıllara oranlara daha yüksek olabileceği tahminine yer verildi. 
Raporda, önümüzdeki dönemde cari açıktaki gelişmelerin alt kalemleriyle beraber detaylı olarak takip edilmesi ve gidişatta muhtemel bir sorun öngörülmesi durumunda, mali disiplinden taviz verilmeyerek, gerekirse tüketim malı artışının kontrol altında tutulmasına yönelik "seçici önlemlerin" alınmasının faydalı olabileceği vurgulandı. Uzmanlar ise raporda sözü edilen tüketim malı artışlarının dayanıklı tükekim ve otomotiv sektörlerinde yaşandığını vurgulayarak, "seçici önlemlerin" ya bu ürünlere yönelik vergi artışı ya da tüketici kredilerinin daha pahalı olması anlamına gelebileceğini belirttiler. 
Raporda ham petrol fiyatlarındaki artış eğiliminin önümüzdeki dönemde hem cari işlemler açığı hem de enflasyon üzerindeki baskı oluşturmasının olasılığı üzerinde duruldu. Dünya petrol fiyatlarında artışın devam etmesinin ve kur baskısıyla artabilecek bütçe finansman ihtiyacının önümüzdeki dönemde de akaryakıt ve petrol ürünleri fiyat artışlarını kaçınılmaz hale getirebileceği vurgulandı. Raporda, "Önümüzdeki dönemde TEFE'nin dalgalı seyir izleyeceği, tarım dışı TEFE'nin ise ham petrol fiyatları ve kurdaki gelişmelere bağlı olarak artmaya devam edebileceği öngörülüyor" ifadesi kullanıldı. 

Kira artışlarına dikkat 
Hizmet sektöründe fiyat katılığının sürdüğüne de işaret edilen raporda şöyle denildi "Özellikle kira, eğitim ve hastane hizmetlerindeki yıllık fiyat artışlarının genel enflasyon eğiliminin üzerinde seyretmesi ve geçmişe endeksleme davranışının devam etmesi, 2005 enflasyonu açısından önemli boyutta riskler getirmektedir." 
Raporda, mevcut programın yapısal reformlar kanadına ağırlık verilerek benzer bir yaklaşımla devam edileceğine dair algılamaların oluşması durumunda, enflasyon bekleyişlerinin hedeften sapmayacağı öngörüldü. 

Cari açığa karşı tüketime 'seçici önlem' Yılın ilk yarısında büyüme daha çok özel tüketim ve özel yatırım kaynaklı oldu. İkinci çeyrekteki büyümenin ilk çeyreğe paralel olacağı öngörülüyor. 
Yılın kalanında cari açığın, geçen yıllara oranla daha yüksek olabileceği tahmin ediliyor. Büyüme öngörüleni aşarsa, cari açık da yüksek çıkabilir. 
Merkez Bankası'nın, doğrudan cari açığa müdahalesi söz konusu değil. Böyle bir tepkinin bekleyişleri olumsuz etkilemek dışında bir yararı olmaz. 
Cari açığın artması, dövizi yükseltebilir. Ancak IMF destekli yeni programa ilişkin çalışmalar göz önüne alındığında bunun güçlü bir olasılık olmadığı görülüyor. 
Cari açığın önemli oranda makine - teçhizat ithalatından kaynaklanması, verimlilik artışını destekliyor, düşük enflasyon ve yüksek büyüme hızına katkıda bulunuyor. 
Açığın yüksek seyretmesi ülke ekonomisinin kırılganlığını artırıyor. ABD Merkez Bankası'nın şiddetli faiz artırma olasılığı da bu anlamda bir risk unsuru. 
Cari açıkta bir sorun öngörülürse mali disiplinden taviz verilmeyerek, tüketim malı artışının kontrol altında tutulmasına yönelik "seçici önlemler" alınması faydalı olur. 


</TEXT>
</DOC>
