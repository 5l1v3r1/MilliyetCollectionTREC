<DOC>
<DOCNO> 280285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun10.html </URL>
<DATE> 2004/10/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Washington Times AB Raporu Kıbrıs'ı gölgede bıraktı 
</HEADLINE>
<TEXT>

     AB Komisyonu'nun, Türkiye ile müzakerelerin başlamasını tavsiye eden belgede, Türkiye'nin Kıbrıs'taki askeri varlığından söz edilmemesinin, Rum siyasi çevrelerinin büyük tepkisini çektiği ifade edildi. 
     The Washington Times gazetesinin haberine göre, Rum Yönetimi, AB Komisyonu'nun Türkiye'ye ilişkin raporu nedeniyle büyük bir şaşkınlık yaşıyor. 
     AB'nin Türkiye ile müzakerelere başlamasını tavsiye eden belgede, Türkiye'nin Kıbrıs'taki askeri varlığından söz edilmemesinin, Rum siyasi çevrelerini "şoke ettiği" belirtildi. Rum lider Tasos Papadopulos'un, Türkiye ile müzakerelerin başlamasını veto etme hakkı olduğunu anımsattığına dikkat çekilen haberde, bunun uzak bir ihtimal olduğu yorumu da yapıldı. 
     Papadopulos'un, AB ülkelerine yönelik olarak başlattığı kampanyaya işaret edilen haberde, bu girişimin amacının Rum kesiminin 24 Nisan'da yapılan referandumlarda neden olumsuz oy verdiğinin açıklanması olduğu ifade edildi. 
     
     "ARTIK KİMSE TÜRKİYE'Yİ CEZALANDIRMAK İSTEMİYOR" 
     Rumlar'ın çok uzun bir süredir "Türk güçleri tarafından yasadışı olarak işgal edilen bir ülke olarak uluslararası destek aldıkları" ifade edilirken, "Ancak şimdi kimse, Kıbrıs'ı Yunanistan'a bağlamak amacıyla yapılan Yunan darbesine yanıt olarak gelen 1974 işgali için Türkiye'yi cezalandırmak istemiyor" denildi. 
     
</TEXT>
</DOC>
