<DOC>
<DOCNO> 254660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/ekonomi/eko01.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Analistleri yanıltan euro mu kabına sığmaz dolar mı 
</HEADLINE>
<TEXT>


1999'da 1.30 dolara çıkacağı sanılan euro, 2000'de 82 sente kadar düştü. Ancak 2002'nin sonunda dolara yetişti. Beş yıl sonra 1.30 dolar paritesine yaklaşan euronun 1.40 dolara kadar yükseleceğini öngören analistler var 

Dolar nereye gidiyor - 1 
Osman ULAGAY 

Yaygın kanıya göre Avrupa Birliği AB , ABD dolarının rakipsiz saltanatına son vermek için tek paraya geçti ve 'euro'yu icat etti. Kimilerine göre ise parite tahmini yapmaya kalkışan analistlerin ne kadar yanılabildiklerini sergilemek ve yatırımcıları şaşırtmak için icat edildi euro. 
Euronun kaydi para olarak kullanılmaya başlandığı 1999'dan itibaren yapılan çapraz kur tahminleri sürekli olarak yanlış çıktı ve herkesi şaşırttı. Euro ortaya çıktığında 1.17 dolara eşitlenmişti ve ilk tahminler AB'nin tek parasının dolar karşısında değerleneceği yolundaydı. Euronun bir - iki yılda 1.30, hatta 1.40 dolara yükseleceğini iddia eden dünyaca tanınmış ekonomistler vardı. Ancak beklenenin tersi oldu. Dolar karşısında değer yitirmeye başlayan euro, kısa sürede 1 doların altında indi ve 2000'in ikinci yarısında 82 sente kadar düştü. Euronun kendini toparlaması için 2002 yılına kadar beklemek gerekti. 2002'nin ikinci yarısında, birçok tahmincinin "bu para artık adam olmaz" kanısına vardığı noktada dolara karşı değer kazanmaya başlayan euronun değeri 2003'e girilmeden doları yeniden yakaladı ve geçti. Euronun dolar karşısındaki intikamı acı oldu ve 2004'e girilirken euronun, ilk çıktığı dönemlerde ortaya atılan tahminleri doğrularcasına, 1.30 dolar sınırını zorlamaya başladığı görüldü. 
Bu ortamda euronun 2004'te 1.40 dolara kadar yükseleceği tahminleri yaygınlaşırken AB'nin tek parasının ortada vadede 1.70, hatta 2 dolara kadar yükselebileceğini ileri sürenler bile oldu. ABD'nin dev boyutlardaki dış açığı bu tür tahminlere dayanak oluşturuyordu. Ancak çoğu tahminci bir kez daha yanıldı ve euro şubattan itibaren dolar karşısında değer yitirmeye başladı. ABD'de faizlerin yükseleceği beklentisiyle nisan - mayıs döneminde zaman zaman 1.20 doların altına da inen paritede ibre, çeyrek puanlık faiz artışının gerçekleşmesi sonrasında ise yeniden euro lehine döndü ve son günlerde euronun 1.25 dolara doğru tırmandığı görüldü. Şimdi işte tam bu noktadayız ve tüm yaşananlardan sonra tahmin yapmanın çılgınca bir cesaret gerektirdiğini unutmadan oturup "euro mu, dolar mı " sorusuna cevap aramaya kalkışacağız. 

Şimdi gözler ABD'de olacak Evet işimiz zor ama öncelikle nereye bakmamız gerektiğini biliyoruz hiç olmazsa. Öncelikle ABD'ye, ABD ekonomisindeki ve siyasetindeki olası gelişmelere bakmamız gerekiyor. Kolaylıkla bu sonuca varmamızı biraz da Avrupa sağlıyor. Yıllardır beklenen ekonomik atılımı bir türlü gerçekleştiremeyen Avrupa'nın bu yılın ikinci yarısında da bir mucize yaratmasını ve sıra dışı bir büyüme performansı göstermesini kimse beklemiyor. 

Avrupa Birliği pasif 
AB, 2004 yılında, yüzde 1.7 dolayındaki büyüme hedefini tutturursa kendini başarılı sayacak. Çok muhafazak r bir politika izleyen Avrupa Merkez Bankası'nın AMB faiz oranlarıyla fazla oynaması da beklenmiyor. Uzun lafın kısası Avrupa'ya bakarak euro - dolar paritesinin geleceği hakkında bir kehanette bulunmaya pek olanak yok. Buna karşılık ABD, gerek ekonomisinin kabına sığmaz dinamizmi ve merkez bankasının Federal Rezerv Bankası aktif tavrıyla, gerekse başkanlık seçimi yılında yaşadığı siyasi hareketlilikle dolar - euro paritesini etkileyecek gelişmelere gebe görünüyor. 
Doların bu yılın şubat ayından itibaren euro karşısında değer kazanmasında, kısaca FED diye anılan Federal Rezerv Bankası'nın faizleri yükseltmeye başlayacağı beklentisi belirleyici oldu. 2000 yılında borsa balonunun patlayıp ABD ekonomisinin bir resesyona doğru sürüklenmesi üzerine yüzde 6.5 olan kendi faiz oranlarını Federal funds rate düşürmeye başlayan FED, bu politikasını ısrarla sürdürerek oranı yüzde 1'e kadar indirdi ve bu aşırı ölçüdeki parasal genişlemeyle ABD ekonomisinin toparlanmasına katkıda bulundu. 
Böylece ABD ekonomisi yüzde 4'lere ulaşan bir büyüme hızı temposunu yakaladı. Ancak ekonomideki büyüme büyük ölçüde verimlililik artışlarıyla sağlanıyor ve tatmink r oranlardaki büyümeye karşın istihdamda beklenen sıçrama bir türlü gerçekleşmiyordu. FED de bu nedenle faiz politikasını değiştirmiyor ve "bol para" dönemi sürüyordu. 

DOLAR EURO PARİTESİ AYLIK ORTALAMALAR AYLAR 2002 2003 2004 Ocak - 1.062 1.2638 Şubat - 1.078 1.2640 Mart - 1.079 1.2261 Nisan - 1.086 1.1990 Mayıs - 1.1556 1.1999 Haziran - 1.1674 1.2146 Temmuz - 1.1365 1.2414 Ağustos - 1.1155 Eylül - 1.1267 Ekim 0.981 1.1707 Kasım 1.002 1.1699 Aralık 1.019 1.2297 
11 Temmuz tarihi itibariyle. 

Dolar, işsizlik ve enflasyona endeksli ABD'de ekonomi yavaşlar ve enflasyon artarsa dolardaki düşüş sürebilir. Dış açığın finansmanında sorun çıkarsa dolar çökebilir 

Amerikan ekonomisinin tablosu 2004 yılına girilirken değişmeye başladı ve istihdamda ciddi artışlar gündeme geldi. İşsizlik azalırken ücret artışı baskılarının artacağını düşünen FED'in faiz oranlarını yükseltmeye başlaması için ciddi bir gerekçesi vardı artık. Petrol fiyatlarındaki tırmanışın etkisiyle enflasyonun başını kaldırması da FED'in faiz artırımına başlama zamanının geldiğini düşündürüyordu. 
FED'in uzun süren bir para bolluğu, rekor düzeyde düşük faiz döneminden sonra faizleri artırmaya başlayacağı beklentisinin gündeme gelmesi ve ABD ekonomisinin güçlenme sinyalleri vermeye devam etmesi doların euro karşısında bir miktar değer kazanmasına yol açtı. 
Ancak bir yandan FED'in piyasaları faiz artırımına hazırlamak için fevkalade temkinli davranması ve faiz artışının "ölçülü" gideceği konusunda güvence vermesi, diğer yandan ABD ekonomisindeki canlanmanın sanıldığı kadar güçlü olmadığı izleniminin doğması, doların euro karşısındaki tırmanışını sınırladı ve FED'in çeyrek puanlık faiz artırımı sonrasında bu kez euro değer kazanmaya başladı. 
Euro - dolar paritesi konusunda tahmin yapmak isteyenlerin bir gözü sürekli olarak ABD ekonomisinde ve FED Başkanı Alan Greenspan'in üzerinde olacak bundan sonra da. Kimi ekonomistlerin tahmin ettiği gibi, ABD ekonomisi bu yılın ikinci yarısında yeniden güçlenme belirtileri gösterir, istihdam ve enflasyonda hızlı artışlar gündeme gelirse FED faiz artırımlarını hızlandırmak zorunda kalabilir ve bu da doların değerlenmesi yönünde bir baskı yaratabilir. 

1.20-1.30 bandı 
Şu an için bu beklenti güçlü değil ve bu nedenle dolar euro karşısında değer yitirmeye devam ediyor. Bu beklentinin sürmesi halinde euro - dolar daha doğrusu dolar euro paritesinin 1.20 - 1.30 bandında kalması olası görünüyor. 

Seçimler ve dış açık ABD'de kasım ayında yapılacak olan başkanlık seçiminin de doların değerini etkilemesi beklenebilir. Bu etkinin yönünü kestirmek hiç kolay değil ama ABD'ye hiçbir şey kazandırmayan Başkan Bush'un seçimi kaybetmesi halinde bunun orta vadede doları güçlendireceğini düşünmek mümkün. Ancak doları aşağı çeken asıl büyük etkenin ABD'nin GSYİH'sının yüzde 5.1'ini bulan dev boyutlardaki dış açığı cari işlemler açığı olduğunu ve son dönemde bu açığın giderek büyüyen bölümünü Asya merkez bankalarının finanse ettiğini unutmamak gerekiyor. 
ABD'nin büyümeye devam eden dış açığının finansmanında şu ya da bu nedenle bir sorun çıkması halinde, bir süredir kimi ünlü ekonomistlerin dilinde dolaşan "dolar çöküşü"nün gündeme gelmesi de söz konusu olabilir. Euronun 2 dolara kadar yükseleceği tahmini de ancak böyle bir senaryoyla gerçekleşebilir. 

YARIN Faik Öztrak Dolara dönelim mi 

</TEXT>
</DOC>
