<DOC>
<DOCNO> 290616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sondun06.html </URL>
<DATE> 2004/11/21/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
"Almanya'daki Müslümanlar yeterli dini bilgiye sahip değil" 
</HEADLINE>
<TEXT>

     Alman İslam bilimcisi Prof. Muhammed Sven Kalisch, Almanya'da yaşayan Müslümanların yeterli dini bilgiye sahip olmadığını öne sürdü. 
     Kalisch, Alman Haber Ajansı'na DPA yaptığı açıklamada, ''Camilerde toplanan köktendincilerin sayısının arttığı yönünde bir bilgiye sahip değilim. Almanya'daki Müslümanlar için tipik olan, fanatik dincilik değil, yetersiz dini bilgi'' dedi. 
     Münster Üniversitesi'nde ilk İslam profesörü olan ve Almanya'daki din öğretmenlerinin eğitimini üstlenen Kalisch, ''Birçok kişinin İslamiyet hakkında bilgisi yok. Gerçi Almanya'da kendini dindar olarak gören Müslümanların sayısı artmakta, ancak büyük çoğunluğu İslamiyeti çok zayıf şekilde uyguluyor'' ifadesini kullandı. 
     Kalisch, ''Müslümanların Almanya'da paralel toplumlar kurarak tehlike oluşturdukları'' tartışmalarını da eleştirdi. 
     İslamiyet'in Almanya'da yaşayan Müslümanlar arasında daha iyi anlatılması gerektiğini belirten Kalisch, Diyanet İşleri Türk İslam Birliği DİTİB tarafından Almanya'ya gönderilen imamların 2 yıl gibi kısa süre sonra Türkiye'ye dönmelerinin yanlış olduğunu da savundu. 
     
</TEXT>
</DOC>
