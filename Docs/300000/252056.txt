<DOC>
<DOCNO> 252056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/siyaset/axsiy01.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baykal'a hayır' çağrısı 
</HEADLINE>
<TEXT>


Altan Öymen, CHP kurultayının demokrasi çabalarını yok etme yolunda vahim bir girişim olduğunu belirtti 

ANKARA Milliyet 


CHP'li muhalifler, güvenoyu gündemiyle 3 Temmuz'da toplanacak olağanüstü kurultay öncesi delegelere Genel Başkan Deniz Baykal'a "güvensizlik oyu" vermeleri çağrısında bulundu. 
CHP'li muhalif milletvekilleriyle parlamento dışı muhalefet dün Ankara Klas Otel'de toplandı. Toplantıya eski Genel Başkan Altan Öymen, eski genel sekreterler Adnan Keskin ve Ertuğrul Günay, eski Gaziantep Büyükşehir Belediye Başkanı Celal Doğan ve çok sayıda partili katıldı. Öymen'in okuduğu basın bildirisinde, partide demokrasi eksikliği bulunduğu, kurultayın, son demokratikleşme çabalarını yok etme yolunda vahim bir girişim olduğu belirtildi. Kurultayın seyircisiz ve basına kapalı olması kararını da eleştiren Öymen, "Ülkemize karşı taşıdığımız sorumluluğun gereği olarak CHP'nin ciddi bir iktidar seçeneği olacak biçimde yenileşmesini istiyoruz. Bu değişim genel başkan ve üst yönetim kadrolarından başlayarak gerçekleştirilmelidir" dedi. 

Kurul'a başvuru 
Muhalifler, parti yönetiminin "usulsüzlük" yaptığı gerekçesiyle Çankaya İlçe Seçim Kurulu'na da başvurdu. "Anadolu Hareketi" temsilcisi eski milletvekili Celal Topkan, tüzüğün 54. maddesi 4 fıkrası gereği Baykal'ın "güvenoyu" gündemiyle kurultay çağırma yetkisi bulunmadığını ifade etti. 

Gelinle kaynana kahvede tartışmaz 

ANKARA ANKA 

Genel Başkanı Deniz Baykal, CHP kurultayının basına ve izleyicilere kapalı olması konusunda, "Gelin görümce veya gelin kaynana kahvehanede tartışmaz" değerlendirmesini yaptı. 
Cumartesi günü dışa kapalı yapılacak olağanüstü kurultay için Baykal, konuklara kapalı olmasının doğal karşılanması gerektiğini belirtti. Baykal, olağanüstü kurultayda "aile içi tartışma" yapılacağını kaydederek şöyle konuştu "Bu aile içi bir toplantı olacak. Yani, gelin - görümce veya gelin - kaynana tartışırken 'Hadi bunu kahvehanede tartışalım' demek doğru olmaz" diye konuştu. 


</TEXT>
</DOC>
