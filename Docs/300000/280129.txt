<DOC>
<DOCNO> 280129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur38.html </URL>
<DATE> 2004/10/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Organ var, hasta bulunamıyor... 
</HEADLINE>
<TEXT>

     Denizli'de beyin ölümü gerçekleşen çocuğun ailesi, çocuğun organlarını bağışladı, ancak şu ana kadar organları almak isteyen bir hastaya ulaşılamadı. 
     AA muhabirinin aldığı bilgiye göre, Kiremitçi Mahallesi'nde Tekin Ailesi'nin tek çocuğu 1 yaşındaki Ahmet, pazartesi günü rahatsızlanarak kustu. Kusmuğunun nefes borusuna kaçması sonucu Tekin nefessiz kaldı. Denizli Devlet Hastanesi'ne kaldırılan ve yoğun bakım ünitesinde tedavi altına alınan çocuk, tüm çabalara rağmen yaşama döndürülemedi. 
     Solunum makinesine bağlı olan ve beyin ölümü gerçekleşen Ahmet Tekin'in acısını yaşayan anne Cahide 26 ve baba Mustafa Tekin 30 , hastane yetkililerinin isteğine olumlu yanıt vererek, çocuklarının organlarını bağışladı. 
     Denizli Devlet Hastanesi Başhekimi Dr. Mithat Ekici, AA muhabirine yaptığı açıklamada, Tekin ailesini duyarlı davranışından dolayı kutladığını söyledi. 
     Ailenin organ bağışı yapmasından sonra, ülke genelindeki hastanelerle bağlantıya geçtiklerini ve organa ihtiyacı olan hasta aradıklarını belirten Ekici, şu ana kadar organlarla ilgili hiçbir talep gelmediğini ifade etti. 
     Organların 5-6 hastaya hayat verebileceğini vurgulayan Başhekim Ekici, ''Organ isteyen aileyi bulmak için Ulusal Koordinasyon Merkezi'ne faks çektik. Şu ana kadar talep gelmedi. İstanbul'dan özel bir hastane birkaç gün içinde cevap verecek'' dedi. 
     
     2 GÜN SONRA DOĞUM GÜNÜNÜ KUTLAYACAKTI 
     Anne Cahide Tekin, kaybettikleri oğlunun başka bedenlerde hayat bulması için eşi ile çocuğun organlarını bağışlamaya karar verdiklerini, ihtiyaç sahibi hasta bulunduğunda üzüntülerinin az da olsa hafifleyeceğini ifade etti. 
     Çocuklarının 2 gün sonra doğum günü olduğunu söyleyen acılı anne, ''Ancak doğum günü bize ölüm günü oldu. 3 aylık hamileyim. Doğacak bebek erkek olursa ona Ahmet'in ismini vereceğim'' dedi. 
     Seyyar satıcılık yapan ve sol gözü görmeyen baba Mustafa Tekin ise banyosu ve lavabosu olmayan bir evde 90 milyon lira kira vererek oturduklarını, geçim sıkıntısı çektiklerini belirterek, ''Bu kadar zor şartlarda olmamıza rağmen, insanlara yardımcı olmak istiyoruz. Bu nedenle ölen oğlumun organlarının hiçbir beklentim olmadan başka insanlara can vermesini istiyorum'' diye konuştu. 
     
</TEXT>
</DOC>
