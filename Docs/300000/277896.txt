<DOC>
<DOCNO> 277896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/dunya/dun06.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapalı kapılar ardında sıcak tartışmalar 
</HEADLINE>
<TEXT>


GÜVEN ÖZALP Brüksel 


AB Komisyonu'nun dün açıkladığı İlerleme Raporu ve tavsiye kararı öncesi bir araya gelen 30 komisyon üyesinin yaptığı toplantıda sert tartışmalar yaşandı. 
Hollandalı üye Frits Bolkestein, tavsiye kararına tepki göstererek, Türkiye'yle müzakerelere başlanması önerisine muhalefet etti. Görev süresi 1 Kasım'da dolacak olan Bolkestein, "2003'te Türkiye'den AB'ye 20 bin sığınma başvurusu yapıldı" diyerek, Avrupa'nın en büyük korkusu olan göç konusunu açtı. 
Fransız üye Pascal Lamy de tartışmaya olumsuz görüşleriyle katıldı, ancak Bolkestein kadar ateşli bir muhalefet yürütmedi. Diğer muhaliflerden İspanyol Loyola de Palacio da, bir yurtdışı gezisi nedeniyle toplantıyı erken terk etti. Muhalefet suspus olunca, kararı oybirliğiyle geçirmeye çalışan Günter Verheugen ve AB Komisyonu Başkanı Romano Prodi, oylamaya gitmeme kararı aldı. Oybirliği sağlanamasa da, geniş kapsamlı bir konsensüsle karara onay verildi. 

'Çok rahatladım' 
Türkiye'nin AB macerasının en önemli aktörlerinden Verheugen ise toplantı sonrası, "Son dönemde yaşadığımız her şey sizlere yansımadı. Çok gergin, yoğun ve tartışmalı bir süreçti. Beklediğimden fazla destek bulmaktan çok mutluyum. Çok rahatladım" dedi. 
Hafta boyunca gerçekleştirdiği temaslarda komisyon üyelerini ikna etmek için yoğun çaba harcayen Verheugen, işi Prodi'ye "Tam desteğinizi bekliyorum. Bu gemide ya ikimiz birlikte oluruz ya da bu gemi olmaz" demeye kadar götürdü. Metnin içeriğini sulandırmaya yönelik girişimlere de sert tepki gösteren Verheugen, Lamy tarafından verilen önerileri reddettikten sonra bir üyeye, "Eğer Türkiye için istediğiniz bu ölçütleri sizin ülkeniz için isteseydik şu an o koltukta oturuyor olmazdınız" ifadesini kullandı. 


</TEXT>
</DOC>
