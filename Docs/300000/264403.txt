<DOC>
<DOCNO> 264403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/soneko16.html </URL>
<DATE> 2004/08/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sigaraya zam, vatandaşı ''sarmaya'' yöneltti... 
</HEADLINE>
<TEXT>

     Pazarlarda satılan ve ''sigaramatik'' olarak adlandırılan sigara sarma makineleri, zamların ardından vatandaşın ilgi odağı olmaya başladı. 
     Sigara sarma makinaları ile yapılan sigaraların bir paketinin 425 bin liraya malolduğu belirtilirken, yöntemin, özellikle dar gelirli vatandaşlar ve askerler tarafından tercih edildiği ifade ediliyor. 
     Sigara sarma makinalarının fiyatı pazarlarda 3.5 milyon lira ile 15 milyon lira arasında değişirken, bunların değişik renkleri de bulunabiliyor. 
     Sigara kağıdı dahil filtreli boş sigaranın 100 adetlik paketi ise 1 milyon 250 bin liradan satılıyor. Bunlardan 5 paket sigara çıkıyor. 
     Özellikle Adıyaman yöresinden gelen açık tütünün bir kilosu ile de yaklaşık 10-15 paketlik sigara sarımı yapılabildiği belirtiliyor. 
     Pazarda sigara sarma makinasını satan seyyar satıcılar, makinaların özellikle son 6 aydır revaçta olduğunu belirtirken, hafta sonlarında satışlarının yükseldiğini anlatıyorlar. 
     
     SİGARA NASIL SARILIYOR 

     Sigaranın sarılabilmesi için önce sarma makinasının haznesine tütün konuluyor. 
     Boş sigara kağıdı ve filtre, makinanın ucundaki boruya yerleştirildikten sonra makine üzerindeki mekanizma ileri geri hareket ettirilerek tütün boş sigaranın içine dolduruluyor ve sigara içime hazır hale geliyor. 
     
</TEXT>
</DOC>
