<DOC>
<DOCNO> 282219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonspo15.html </URL>
<DATE> 2004/10/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Beşiktaş, basketbolda iki kulvarda başarıyı hedefliyor... 
</HEADLINE>
<TEXT>

     Beşiktaş Erkek Basketbol Takımı Menajeri Zeki Can, ''Ligde ve Avrupa'da zorlu maçlarla sezona başlıyoruz. Her iki kulvarda da başarılı olmak istiyoruz'' dedi. 
     Siyah-beyazlı kulübün resmi internet sitesine açıklama yapan Zeki Can, Türkiye Kupası'nda ilk 8 takım arasına kalarak çeyrek finale yükselmenin önemine dikkat çekerek, şunları kaydetti 
     ''Türkiye Kupası maçları bu sezon hazırlık mücadeleleri sonrasında oynadığımız ilk resmi maçlar olması nedeniyle, çok önemliydi. Türkiye Kupası karşılaşmalarında, takımımız içerisinde olan aksaklıkların sancısını yaşadık. Bekir Yarangüme'nin dizinde, Ratko Varda'nın da ayak bileğinde ve belinde sakatlık vardı. Haluk Yıldırım'ın uzun bir sakatlık döneminden sonra ilk defa belli bir tempoda çalışmaya başlaması da bizi etkiledi. Bu tür ufak tefek handikaplara rağmen ilk turu geçmeyi başardık ve ilk sekiz takım arasına kaldık.'' Türkiye Basketbol Ligi'nde 2004-2005 sezonundaki ilk maçlarını 23 Ekim Cumartesi günü Pınar Karşıyaka ile deplasmanda yapacaklarını belirten Zeki Can, ''Lige zorlu bir deplasmanla başlıyoruz. Pınar Karşıyaka tüm takımlar için her zaman zor bir deplasmandır. Buraya eksiksiz, tam kadro olarak gideceğiz. En iyi şekilde mücadele edip, ilk maçtan galibiyetle ayrılmak istiyoruz'' şeklinde konuştu. 
     Yeni transfer Andy Ellis'in lisansını en geç yarına kadar çıkartacaklarını belirten Can, antrenör İhsan Bayülken'in uygun görmesi durumunda Ellis'in Pınar Karşıyaka maçında oynayabileceğini belirtti. 
     Menajer Zeki Can, Pınar Karşıyaka mücadelesinin ardından FIBA Avrupa Ligi'nde ilk maçı Belçika takımı Pepinster ile salı günü yapacaklarını vurgulayarak, şöyle konuştu 
     ''Pazartesi günü Belçika'ya gideceğiz ve salı günü Pepinster ile ilk maçımızı oynayacağız. Bu da bizim uzun bir zamandan sonra ilk Avrupa deneyimimiz olacak. Belçika'ya en iyi dereceyi elde etmek için gidiyoruz. FIBA kuralına göre 3 yabancı oyuncuyla oynayacağız. Pepinster mücadelesinin ardından ligin 2. haftasında İTÜ ile sahamızda karşılaşacağız. Artık sezon sonuna kadar her 3-4 günde bir maç yapacağız. Hem ligde, hem de Avrupa'da başarılı olmak istiyoruz.'' 
     
</TEXT>
</DOC>
