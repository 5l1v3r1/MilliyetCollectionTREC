<DOC>
<DOCNO> 280422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur07.html </URL>
<DATE> 2004/10/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İhbar mektubu tecavüzü ve anne vahşetini ortaya çıkardı 
</HEADLINE>
<TEXT>

     Mehmet ÇETİN MUT Mersin , DHA 

MERSİN'in Mut İlçesi'nde uğradığı tecavüz sonucu hamile kalan 28 yaşındaki Nezaket Çamurcu'nun, dünyaya getirdiği erkek bebeği boğarak öldürüp toprağa gömdüğü, isimsiz bir ihbar mektubuyla ortaya çıktı. İhbarın doğru çıkması ile Nezaket Çamurcu tutuklandı. 
     Olay, ilçeye bağlı Çömelek Köyü Güney Yaylası mevkiinde meydana geldi. Savcı Ozan Kaya'ya gönderilen imzasız bir mektupta, köyde oturan Nezaket Çamurcu'nun bir süre önce hamile olduğu, muhtemel bir bebek dünyaya getirdiği, ancak, bebeğin ortada olmadığı yazıldı. Savcı Kaya, Nezaket Çamurcu'nun jandarma tarafından kendisine getirilmesini istedi. Kaya'nın sorguya aldığı Çamurcu, önce iddiaları reddetti, sonra itirafta bulundu. 
     
     ELİYLE ÇIKARTTI 

     Jandarma ve doktor gözetiminde bebeğin gömüldüğü yere götürülen Nezaket Çamurcu, İzmir'de çalışırken bir kişinin tecavüzüne uğradığını iddia ederek, işten ayrılıp köyüne döndüğünü, bebeği gizlice dünyaya getirdiğini, ailesinden ve çevreden çekindiği için şalvarının uçkuru ile boğup öldürdüğünü ve gömdüğünü söyledi. Görevliler, Çamurcu'nun gösterdiği yeri kazıp, çukur açtı. Buraya inen Çamurcu, çürümeye yüz tutmuş cesedi çıkarttı. Yaklaşık 50 gün önce toprağa gömülen ve büyük ölçüde çürüyen ceset, torbaya konuldu. Çamurcu ile bebek cesedi, DNA testi için jandarma gözetiminde İstanbul Adli Tıp Kurumu'na götürüldü. 
     
     "TECAVÜZE UĞRADIM'' 

     Soğukkanlılığıyla dikkat çeken Nezaket Çamurcu, yaklaşık bir yıl önce çalışmak için annesi Fatma Çamurcu ile birlikte İzmir'e gittiğini belirterek, "Üzüm bağında çalışıyordum. Bağda üzüm toplarken, çalışanlardan ismini bilmediğim biri bana zorla tecavüz etti. Ben de korkumdan kimseye bunu söyleyemedim. Hamile kaldıktan sonra da imkanım olmadığı için çocuğu zamanında aldıramadım. Doğurduktan sonra ise bakamayacağımı düşünerek ve aile büyüklerimden çekindiğim için boğup, toprağa gömdüm. Çok pişmanım, ama iş işten geçti'' dedi. 
     Daha önce, gayri meşru bir ilişkisinden bir oğlu bulunduğu ve köydeki annesinin baktığı öğrenilen Nezaket Çamurcu, tutuklandı. 

     
</TEXT>
</DOC>
