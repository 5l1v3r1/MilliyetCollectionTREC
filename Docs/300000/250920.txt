<DOC>
<DOCNO> 250920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur13.html </URL>
<DATE> 2004/06/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Alternatif tatil kamp... İşte tatilin maliyeti... 
</HEADLINE>
<TEXT>

     Yeşili, denizleri, gölleri ve dağlarıyla eşsiz güzelliğe sahip Türkiye'de, tatilini denize gitmek yerine kamp yaparak geçirmek isteyenlere, Ermenek'ten, Kapadokya'ya kadar birbirinden güzel seçenekler sunuluyor. 
     Üç tarafı denizlerle çevrili Türkiye'de, son yıllarda deniz kıyısı kadar ilgi görmeye başlayan kamp tatili için birbirinden güzel seçenekler sunuluyor. 
     Doğayla bütünleşerek tatil yapmak isteyenler, Bolu'nun Sapancası'ndan Kapadokya'ya, Karaman'ın en yüksek yerlerinden biri olan ve yaz boyu serin kalan Ermenek'e ve Van'a kadar çok sayıda kamp yerine giderek, şehir gürültüsünden, stresten ve kalabalıktan uzak kalabiliyor. Tabiatla iç içe tatil yapmak, deniz kenarına oranla oldukça ucuza mal oluyor. Türkiye şartlarında sahilde 2 kişilik ve 1 haftalık tatil için en az 1 milyar lirayı gözden çıkarmak gerekirken, kamp tatili için yaklaşık 500 milyon lira yeterli olabiliyor. 
     Ortalama 80 milyon liralık çadır, 30 milyon liralık uyku tulumu, 50 milyon liralık sırt çantası, kamp ocağı, gece lambası, katlanabilir masa ve sandalyesi ile fiyatı 500 milyon liradan başlayan kamp malzemeleri, her tatilde sürekli kullanılabiliyor. Malzemeler alındıktan sonra geriye sadece kamp uygun kampa yerini belirlemek kalıyor. 
     
     ''GENÇLER ARASINDA GİDEREK ARTIYOR'' 

     Selçuk Üniversitesi Beden Eğitimi Spor Meslek Yüksekokulu Öğretim Görevlisi Hüseyin Yavuz, Avrupa ülkeleri ve ABD'de yıllardır özgürlüğüne düşkün doğa tutkunları tarafından yapılan kampın Türkiye'de yeni tanınmaya başladığını söyledi. 
     Sayısız kamp yerine sahip Türkiye'de bu tarz tatile ilginin özellikle gençler arasında giderek arttığını belirten Yavuz, ''Bilim adamları kampa çıkmayı, Kafayı sıfırlama olarak nitelendiriyor. Stres, televizyon ve gürültüden uzak bir dağ kampı, gerçekten insanı yeniden doğmuş gibi yapıyor'' dedi. 
     Kamp sırasında yapılacak bir dağ yürüyüşünün de sporlar arasında en iyisi olduğunu vurgulayan Yavuz, kampın özellikle çocukların gelişimi açısından da büyük önem taşıdığını söyledi. 
     Yerinde eğitim vermenin öneminin anlaşıldığı günümüzde çocukların doğayla bütünleşmesinin artık bir zorunluluk haline geldiğini ifade eden Yavuz, ''Hem öğrenecek, hem de sağlıklı gelişecek. Yapılan araştırmalar, kampa giden çocukların, gitmeyenlere göre daha sağlıklı geliştiğini ve doğa sevgisiyle büyüdüğünü ortaya koyuyor'' dedi. 

     
</TEXT>
</DOC>
