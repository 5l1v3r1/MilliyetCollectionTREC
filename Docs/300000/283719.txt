<DOC>
<DOCNO> 283719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun48.html </URL>
<DATE> 2004/10/27/ </DATE>
<TIME> 18.44 </TIME>
<AUTHOR>  </AUTHOR>
<HEADLINE>
UBP ile BDH görüşmeleri sona erdi... 
</HEADLINE>
<TEXT>

     Ulusal Birlik Partisi UBP Genel Başkanı Derviş Eroğlu, sayıları yetersiz olduğu için Barış ve Demokrasi Hareketi'yle BDH ortak hükümet kurmalarının mümkün olmadığını belirterek, BDH Genel Başkanı Mustafa Akıncı ile ileriye yönelik faydalı bir görüşme yaptıklarını söyledi. 
     Hükümet arayışlarını sürdüren UBP Genel Başkanı Derviş Eroğlu'nun, BDH Genel Başkanı Mustafa Akıncı ile görüşmesi sona erdi. Görüşmenin ardından Eroğlu ve Akıncı ayrı ayrı açıklama yaptı. 
     Derviş Eroğlu, BDH ile KKTC'nin ve Kıbrıs Türk halkının geleceğine yönelik iyi bir görüşme yaptıklarını ifade ederek, iki partinin milletvekili sayısının hükümet kurmak için yeterli olmadığını belirtti. UBP'nin 20, BDH'nin da 4 milletvekili olduğuna işaret eden Eroğlu, bu nedenle rakamsal olarak birlikte hükümet kurmalarının mümkün olmadığını kaydetti. 
     Koalisyon hükümeti arayışlarını sürdürdüğünü dile getiren Eroğlu, bu akşam toplanacak Demokrat Parti DP Parti Meclisi toplantısında alınacak kararı beklediklerini, DP'nin kararının ardından değerlendirme yapacaklarını söyledi. 
     
     AKINCI'NIN AÇIKLAMASI 
     BDH Genel Başkanı Mustafa Akıncı da, çeşitli konuları değerlendirerek fikir alışverişinde bulunduklarını belirtti. 
     İki partinin milletvekili sayısının hükümet kurmak için yeterli olmadığına işaret eden Akıncı, ''sayısal yeterlilikten önce, özellikle Kıbrıs sorunu konusunda yeterli oranda örtüşen görüşlerin de gerekli olduğunu'' kaydetti. 
     BDH ile UBP arasında örtüşen görüşlerin olmadığını, bunların bilinen gerçekler olduğunu kaydeden Akıncı, ''Sayılar yeterli olsa da sorun vardı. Bunun bilinmesinde yarar var'' dedi. 
     Akıncı, bir soru üzerine, görüşmede, kendilerine, ''sayımız yeterli olsaydı bu konuda BDH'nin tavrı ne olurdu '' sorusunun sorulduğunu ve yanıtlarının ''olumsuz'' olduğunu açıkladı. 
     
</TEXT>
</DOC>
