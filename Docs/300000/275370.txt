<DOC>
<DOCNO> 275370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo34.html </URL>
<DATE> 2004/09/27/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Aktuğ Hocamız Beşiktaşlı ama Trabzon'u satmaz... 
</HEADLINE>
<TEXT>

     Trabzonspor Kulübü Başkanı Atay Aktuğ, Trabzonspor üzerinde oyunlar oynandığını iddia etti. 
     Aktuğ, kulüp binasında düzenlediği basın toplantısında, Trabzonspor'un ligde çok başarılı bir performans gösterdiğini belirterek, ''Trabzonspor şampiyonluk yolunda mücadele ederken ve şampiyonluğa kilitlenmişken, maalesef bu başarı bazı çevreleri rahatsız ediyor. Trabzonspor üzerinde oyunlar oynanıyor. Trabzonspor'un birlik ve beraberliğini bozmak için o çevreler ellerinden geleni yapıyorlar'' dedi. 
     Trabzonspor'un çok büyük bir camia olduğunu ifade eden Aktuğ, şöyle devam etti 
     ''Birlik ve beraberliğimiz bozulmadığı sürece, bütün engelleri aşacak güçteyiz. Hocamız hakkında çıkan dedikodular doğdu değildir. Bu haberler gerçeği yansıtmıyor. Ziya Doğan, daha uzun yıllar Trabzonspor'a hizmet edecek ve kulübümüzü şampiyonluklara taşıyacaktır. Trabzonspor Kulübü'ne Ziya Doğan'la ilgili bir talep gelmemiştir. Hocamız bize lazımdır. Ligi Doğan ile bitireceğiz. Ondan sonra da uzun süreçli bir sözleşme yapacağız.'' Aktuğ, Ziya Doğan ile ilgili çıkan haberlerin maksatlı olduğunu savunarak, ''Beşiktaşlı dostlarıma tavsiye ediyorum. Eğer kendileri tarafından bunlar basına yansıtılıyorsa etik değerlere saygı duysunlar. Bu dedikodularla Trabzonspor'u uğraştırmasınlar. Bunlar daha önce Tolga'ya da yapılmıştı. Trabzonspor başarılı oldukça, bu tür olaylar yaşanacaktır. Trabzonspor'u yıkmaya kimsenin gücü yetmez'' diye konuştu. 
     Trabzonspor'un şampiyonluk mücadelesini, kadrosunu genişleterek sürdüreceğini belirten Aktuğ, şunları söyledi 
     ''Hocamız Beşiktaşlı. Beşiktaş'ta top oynamış. Ama şu anda Trabzonspor'un teknik direktörü. Trabzonspor istemediği sürece de bir yere gidemez. Ziya hocayı çok iyi tanıyorum. Ne kadar dürüst ve karakterli olduğunu biliyorum. Ziya, biz istemedikçe hiçbir yere gitmez. Kulübünü, takımını ve futbolcuları satmaz.'' Başkan Aktuğ, Beşiktaş Kulübü Başkanı Yıldırım Demirören'i telefonla aradığını, fakat ulaşamadığını da söyledi. 
     
</TEXT>
</DOC>
