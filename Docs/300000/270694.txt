<DOC>
<DOCNO> 270694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonsiy05.html </URL>
<DATE> 2004/09/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gül "Zinayı bir şeyin dikte edilmesi şekline büründürmek yanlış" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, zina konusunu "dışardan kuşatarak, Türkiye'ye bir şeyin dikte edilmesi şekline büründürmenin yanlış olduğunu" söyledi. 
     Gül, Estonya'dan Letonya'ya gidişi sırasında gazetecilerin gündeme ilişkin sorularını yanıtlarken, AB Komisyonu'nun Genişlemeden Sorumlu Üyesi Günter Verheugen'in zina yasasının Türkiye'nin AB'deki imajını zedeleyeceğine ilişkin açıklamalarının hatırlatılması "Öyle bir şey baş başa yaptığımız resmi görüşmede söz konusu değil" diye konuştu. 
     Türk hükümetinin, şimdiye kadar hiç kimsenin görmediği reformlar yaptığını ve Türkiye'de Avrupa'nın deyimiyle sivil bir devrim yaptığını belirten Gül, "Dolayısıyla bunları gölgelemeye kimsenin hakkı yoktur" dedi. 
     Gül, bu konuyla ilgili Türkiye'nin görüşlerinin bilindiğini, konunun Meclis'te tartışılacağını ve henüz neticelenmediğini söyleyerek, her toplumun evrensel değerler içinde kendi ayrı değerleri olduğunu ve bunları uzlaşı haline getirmek için uğraşıldığını, bunun her AB ülkesi için geçerli olduğunu kaydetti. 
     "AB ülkelerindekilerden çok Türkiye'dekilerin bu konuyu bu kadar çok mesele yaptığını gözlemlediğini, tüm üzüntüsünün de bu olduğunu" söyleyen Gül, "Bu konu tartışılmasın demiyorum. Herkes fikrini açıkça söylesin. Çünkü bu yasanın Meclis'e gelmeden tartışılması demokrasinin sağlıklı işlediğini gösterir. Herkes, köşe yazarları düşüncesini yazsın, yorumcular yorumlarını yapsın... Bu ayrı bir mevzu. Ama bunu böyle dışardan kuşatarak Türkiye'ye bir şeyin dikte edilmesi şekline büründürmenin yanlış olduğunu söylüyorum"diye konuştu. 
     Gül, bu sağlıklı tartışma sürecini bir şeyi empoze veya tehdit noktasına getirmek ve bütün reform sürecini gölgelemeye kimsenin hakkı olmadığını da belirtti. 
     
</TEXT>
</DOC>
