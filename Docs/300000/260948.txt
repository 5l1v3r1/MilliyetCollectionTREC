<DOC>
<DOCNO> 260948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonyas10.html </URL>
<DATE> 2004/08/05/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Meslek grubuna göre tatil... 
</HEADLINE>
<TEXT>

     MNG Holding Yönetim Kurulu Üyesi ve Antalya Turizm Araştırmaları ve Strateji Merkezi Başkanı Hüseyin Baraner, turizmin 12 aya yayılması için ''Sürdürülebilir Turizm'' anlayışı içerisinde çeşitlendirmeler yapılması gerektiğini belirterek, 10 meslek için ayrı turizm katalogu çıkardıklarını bildirdi. 
     Baraner, A.A muhabirine yaptığı açıklamada, MNG Ben Tour'un ilk defa her meslek grubu için ayrı tatil seçenekleri sunmaya başladığını söyledi. 
     Türk turizminin yeni açılımlara ihtiyacı olduğunu ifade eden Baraner, yaptıkları piyasa araştırmasında meslek gruplarının kendilerine özgü tatil seçeneği aradığını gördüklerini, çalışmalarını bu yönde yapılandırarak meslek guruplarına özgü tatil katalogları bastırdıklarını kaydetti. 
     Tatilcilerin gittikleri ülkelerde sahip oldukları meslek grubuyla bir araya gelmeyi istediklerini ifade eden Baraner, ''İnsanlar artık tatilde dinlenme ve eğlence yanında okumak, mesleki konulardaki gelişmelerden haberdar olmak, fikir alışverişinde bulunmak istiyor. Bu isteklerin sayısının artması bize yeni tatil anlayışı geliştirmek ve bunun altyapısını oluşmak gereği olduğunu gösterdi. Bu amaçla 10 ayrı meslek grubu için tatil katalogları bastırdık.'' 
     
     REKABET İÇİN ÇEŞİTLİLİK 
     Turizmin özgün bir sektör olduğunu ve Türkiye'de artık turizmde ihtisas alanları oluşması gereğini vurgulayan Baraner, Avrupa'da Akdeniz çanağında rekabet edebilmek için çeşitlendirmenin sürmesi gerektiğini bildirdi. Baraner, meslek guruplarına özgü turlar düzenleyerek, gruplara indirimler getirerek, yeni tatil seçenekleri sayısının artırılabileceğini kaydetti. 
     Baraner, bastırdıkları kataloglarda doktorundan bankacısına, mühendisinden öğretmenine kadar 10 ayrı meslek dalına özgü tatil seçeneği sunduklarını belirterek, meslek gruplarının kendine özgü dinlenme ihtiyacını karşılayabileceği altyapı oluşumunu başlattıkların kaydetti. 
     Turizm sektöründe Akdeniz ülkelerinin zor bir yarış içerisinde olduğunu, Türkiye'nin kendini geliştirerek yarışta geri kalmaması gerektiğini anlatan Baraner, ''Her insanın dünyasına hitap eden seçenekler sunmalıyız'' diye konuştu. 
     Hüseyin Baraner, turizmin 12 aya yayılması için ''Sürdürülebilir Turizm'' anlayışı içerisinde çeşitlendirmeler yapılması gereğini tekrarlayarak, yeni hedeflerin belirlenmesi, sektörün daha ileri götürülmesi gereğine işaret etti. 
     
</TEXT>
</DOC>
