<DOC>
<DOCNO> 254066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun17.html </URL>
<DATE> 2004/07/09/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bush'un askerlik kayıtları yanlışlıkla imha edildi 
</HEADLINE>
<TEXT>

     ABD Başkanı George Bush'un, 32 yıl önce Ulusal Muhafız Birliğinde yaptığı askerlikle ilgili kayıtların bir bölümünün yanlışlıkla imha edildiği bildirildi. 
     New York Times gazetesinin, Pentagon'a dayandırdığı haberinde, Savunma Maliye ve Muhasebe Dairesi'nin, 1996-1997 yıllarında kötüleşen mikrofilmlerden kurtulmak için düzenlediği proje çerçevesinde Bush'unkiler dahil olmak üzere birçok askerin bordrolarının imha edildiği belirtildi. 
     Gazete, imha edilen kayıtların, 1972-1973 yıllarında 3 aylık bir bölümü kapsadığı, Vietnam Savaşı'nın sürdüğü bu dönemin, Bush'un Alabama'da olduğunu iddia ettiği hizmet süresine denk geldiğini yazdı. 
     Haberde, söz konusu kayıtları destekleyen hiçbir belgenin bulunmadığı da kaydedildi. 
     Kayıtların imha edildiğine ilişkin bilginin, Savunma Bakanlığı'nın Haber Özgürlüğü ve Güvenlik Teftişi bürosu tarafından basın organlarına verildiği bildirildi. 
     Beyaz Saray'ın geçen Şubat ayında yayınladığı Bush'un yüzlerce sayfalık askerlik kayıtlarında, ABD Başkanı'nın, 1972'deki söz konusu dönemde Alabama'da olduğu kanıtlanmıyordu. Demokratlar, Bush'u bu dönemde ordudan izin almadan görevden kaçmakla suçluyordu. 

     
</TEXT>
</DOC>
