<DOC>
<DOCNO> 278109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonspo12.html </URL>
<DATE> 2004/10/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Fenerbahçeli futbolcular da yağmura yakalandı, idmana geç kaldı 
</HEADLINE>
<TEXT>

     Fenerbahçe, ligin 9. haftasında deplasmanda Gaziantepspor ile yapacağı maçın hazırlıklarını sabah çalışmasıyla sürdürdü. 
     Yağışın meydana getirdiği trafik sıkışıklığı nedeniyle futbolcuların birçoğu tesislere gelmekte geç kalınca, sarı-lacivertlilerin antrenmanı da yaklaşık 45 dakika gecikmeli başladı. 
     Milli takımlarda bulunan 11 futbolcunun yanı sıra Fatih ve izinli olan Fabiano antrenmana katılmadı. Sakatlığı nedeniyle tedavisi süren Serhat takımdan ayrı koşu yaptı. 
     
     KIRAN KIRANA MÜCADELE 
     Teknik Direktör Christoph Daum'un, dar alanda birebir mücadeleye yönelik çalışmalar yaptırdığı antrenman adeta kıran kırana geçti. 
     Futbolcuların mücadele hırsı dikkat çekerken, Alman çalıştırıcının 1,5 saat süren antrenmanın temposunu bir hayli yüksek tuttuğu gözlendi. 
     Son bölümde yapılan şut çalışmasında topu kaleye isabet ettiremeyen oyuncular sahada ceza koşusu yaptı. 
     Sarı-lacivertliler, Gaziantepspor maçının hazırlıklarını öğleden sonra yapacakları çalışmayla sürdürecek. Saat 15.00'deki çalışmanın 15.30'a alındığı bildirildi. 
     
</TEXT>
</DOC>
