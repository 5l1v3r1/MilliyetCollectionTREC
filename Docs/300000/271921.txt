<DOC>
<DOCNO> 271921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/yazar/bila.html </URL>
<DATE> 2004/09/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Gül Kayıtsız kalamayız 
</HEADLINE>
<TEXT>


Başbakan Yardımcısı ve Dışişleri Bakanı Abdullah Gül'ün, Telafer'deki operasyonu kastederek, olayların böyle devam etmesi halinde Türkiye'nin, ABD'ye desteğinin sona erebileceğini, işbirliğinin kesilebileceği yönündeki mesajları yankı buldu. 
Gül'ün, bu netlik ve sertlikte gösterdiği tepki, iç ve dış kamuoyunda dikkatleri çekti. Telafer'deki operasyonun yarattığı rahatsızlık nedeniyle Gül'ün yaptığı bu çıkış, iç kamuoyunun beklentilerine uygundu. 
Irak Türkleri Yardımlaşma Derneği Başkanı Telafer kökenli Dr. Aydın Beyatlı, Gül'ün açıklamasının Türkmenlere güç ve moral verdiğini ifade etti. Bu tür bir tepkiyi çoktandır beklediklerini söyleyen Dr. Beyatlı, Telafer'de ABD güçlerinin yaptıkları aramalardaki tutumlarının kabul edilemez nitelikte olduğunu vurguladı. Dr. Beyatlı, ABD'lilerin ne aradıklarının belli olmadığını belirtirken de, "Keyfi ve aşağılayıcı tutumları, Telafer halkının tepkisini çekmektedir. Türkmen halkına terörist muamelesi yapılması kabul edilemez. Sayın Gül'ün açıklamaları türkmenlerin yüreğine su serpmiştir." dedi. 
Başbakan Yardımcısı ve Dışişleri Bakanı Gül, dün yaptığımız görüşmede, Türkiye'nin duyarlılığının ve girişimlerinin doğal karşılanması gerektiğini vurgulayarak şu değerlendirmeyi yaptı 
"Biz bir an önce Irak'ın bütününde güvenliğin, istikrarın sağlanmasını istiyoruz, gözetiyoruz. Ama hala güvenlik sorunları bulunduğu ortada. Bu konudaki duyarlılığımız sürüyor. Telafer olayıyla ilgili olarak bize ilk gelen bilgiler ABD güçleri tarafından bazı grupların takip edildiği, operasyonun bundan ibaret olduğu biçimindeydi. Ancak sonradan askeri kaynaklarımızdan, istihbarat kaynaklarımızdan, olayların daha farklı boyutlara kaydığı, can kayıplarının olduğu biçiminde haberler gelince tabii, hemen ABD nezdinde ve en üst düzeyde temesa geçtik ve gerekli girişimleri yaptık. Askeri operasyonlarda bazen kontrol dışı gelişmeler olabiliyor. ABD Dışişleri Bakanı Powell'a görüştüm. Kaygılarımızı aktardım. Kamuoyuna yansıttığım görüşleri Powell'a söylemiştim. Washington'da ve Ankara'da her düzeyde ABD'lilerle temas kuruldu. Operasyonun durdurulması, aşırı güç kullanılmaması, sivillere zarar verilmemesi yönündeki taleplerimiz iletildi." 
Gül, Türkiye'nin Telafer'deki gelişmelerden rahatsızlık duymamasının mümkün olmadığını anımsatarak şöyle devam etti 
"Oradaki Türkmenler kardeşimiz, akrabamız. Elbette kayıtsız kalamayız. Tıpkı daha önce sıkıntılı olduklarında oradaki Kürtlere yaptığımız gibi yardımcı oluruz. Kürtler de kardeşlerimiz, akrabalırımız. Biz onlara da yardımcı olduk. Türkmenler konu olduğunda elbette duyarlı olacağız. Onlara elimizden gelen yardımı yapacağız. Bu bizim görev anlayışımız. Akrabalığın, kardeşliğin gereği budur." 
Dışişleri Bakanı Gül, Türkmenlere başta sağlık olmak üzere insani yardım ulaştırılması için gerekli talimatların verildiğini, ABD yetkililerin de bunu memnuniyetle karşıladıklarını ve dün akşam saatleri itibariyle Telafer'den operasyonun bitmek üzere olduğu ve kente geri dönüşlerin başladığı şeklinde haberler aldıklarını da belirtti. 
Gül, Irak'ın genelinde bir an önce güvenliğin, istikraraın sağlanması ve normale dönülmesinin Türkiye'nin samimi arzusu olduğunu vurguladı. 



</TEXT>
</DOC>
