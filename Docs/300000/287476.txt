<DOC>
<DOCNO> 287476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy26.html </URL>
<DATE> 2004/11/09/ </DATE>
<TIME> 23.44 </TIME>
<AUTHOR>  </AUTHOR>
<HEADLINE>
Koray Aydın soruşturma komisyon raporu... 
</HEADLINE>
<TEXT>

     Eski Bayındırlık ve İskan Bakanı Koray Aydın, Yüce Divan'a sevkini öngören TBMM Soruşturma Komisyonu Raporu ile ilgili savunmasını yaparken, sözünün sık sık kesildiği gerekçesiyle Genel Kurul salonunu terk etti. 
     Aydın, TBMM Genel Kurulu'nda, Yüce Divan'a sevkini öngören Soruşturma Komisyonu Raporu'na ilişkin savunmasını yaparken, 3 Kasım seçimlerinin ardından iki partili bir yapı meydana geldiğini ifade etti. Aydın, AK Parti'liler hakkında pek çok yolsuzluk iddiası bulunduğunu, dokunulmazlık zırhının arkasına sığındıklarını savundu. AK Parti'nin ''bu gerçekten kaçamayacağını'' da söyleyen Aydın, şöyle konuştu 
     ''İktidarın iki temel noktada problemi var. Bunlardan bir tanesi, seçimden önceki dönemde yolsuzluklarla suçlanmış olan AKP'nin, bu alandaki oluşmuş imajı. Büyükşehir belediyelerinden kaynaklanan yolsuzluk iddiaları, açılmış onlarca mahkeme, verilememiş hesaplar ve dokunulmazlık zırhlarına bürünmüş, yolsuzluk iddialarından kaçan bir iktidar partisi... 
     Bu, herkesin bildiği bir gerçektir, bu gerçekten kaçamazsınız. Öte yandan, oluşmuş bu olumsuzluk imajına sıkışmış, büzüşmüş, hesabını verememiş, hesabını vermekten kaçan AKP'nin ikinci olumsuzluğu da temsil ettiği Milli Görüş çizgisinde 3 defa kapanmış partilerinden sonra, U dönüşü demeyeceğim, tam 360 derecelik tarihi bir dönüşü gerçekleştirerek, geçmiş çizgisinden, fikirlerinden ve her şeyden kaçarak geldiği nokta geldiği bu noktada bir imaj ve meşruiyet probleminin bulunmasıdır.'' Aydın'ın bu sözlerine milletvekilleri tepki gösterirken, TBMM Başkanvekili İsmail Alptekin, kürsüden ''kendisine sonsuz bir savunma imkanı'' tanındığını ifade ederek, ''Ancak kendinizi savunmaktan ziyade, siyasi partileri hedef alıyorsunuz. Genel Kurulu germeyin. Lütfen siz, bu rapor üzerindeki savunmanızı yapın, biz gereken her türlü imkanı vereceğiz'' dedi. 
     Savunmasına devam eden Aydın, isnatlara cevap vermeye geldiğini, bu isnatların nereden geldiğini anlamadan, iddiaları cevaplandırmanın zor olduğunu ifade ederek, ''Sözümü kesmeyin, bunları kademe kademe cevaplandıracağım'' diye konuştu. 
     AK Parti'nin ''bu iki olumsuz imajı düzeltmenin, AK Parti için bir mecburiyet olduğunu'' ifade eden Aydın, ''AKP'nin bu imajını düzeltmek için takındığı tutum, Türkiye'nin dış politikasını ABD ve AB'ye, ekonomisini de IMF'ye teslim etmesinin arkasında yatan bu meşruiyettir'' dedi. 
     
     ESKİ BAKAN AYDIN ''HESAP VERMEKTEN KAÇAN, HESAP SORAMAZ. " 

     Eski Bayındırlık ve İskan Bakanı Koray Aydın, ''Hesap vermekten kaçan, hesap soramaz. Fellik fellik kaçacağınıza mahkemelere gidin yargıda hesap verin, ondan sonra gelip burada hesap sorun'' dedi. 
     Aydın, TBMM Genel Kurulu'nda, Yüce Divan'a sevkini öngören Soruşturma Komisyonu Raporu ile ilgili savunmasını yaparken, CHP'nin de iktidar partisine, ''AKP, sen yolsuzlukla mücadele konusunda samimi misin '' sorusunu yöneltmesi gerektiğini ifade etti. 
     Seçimden önce hem AK Parti'nin hem de CHP'nin milletvekili dokunulmazlığının kaldırılması konusunda sözler verdiğini belirten Aydın, ''Bunu ağızdan söyleyerek değil, bunu presleyen bir anlayışla AKP'yi bu işi yapmaya mecbur ederek bu işi yapmak, en doğru olanı. Doğru ve akılcı yaklaşım bu olabilirdi'' dedi. 
     Bazı milletvekilleri, ''Hesap ver hesap'' derken, Aydın, şöyle devam etti 
     ''AKP'nin özellikle zayıf karnı olan, yolsuzlukla özdeşleşmiş bu imajını ortadan kaldırmak için attığı bu siyasi canlı adımı, geri itecek doğru ve akılcı yaklaşım bu olabilirdi. 
     Hesap vermekten kaçan, hesap soramaz. Fellik fellik kaçacağınıza, mahkemelere gidin yargıda hesap verin ondan sonra gelin burada hesap sorun.'' Bu sözler üzerine TBMM Başkanvekili İsmail Alptekin, İçtüzüğün 66. maddesini hatırlatarak, buna uymaması halinde Aydın'ın konuşmaktan ''men edebileceğini'' ifade etti. 
     Alptekin, Aydın'dan ''savunmasını yapması ricasında'' bulundu ve İçtüzüğe uymaması halinde ilgili maddeyi uygulayacağı yönünde uyardı. Alptekin, bir siyasi partiye, bakanlara ''hakarete yaklaşan sözler'' söylediğini belirterek, ''Nasıl giriş bu'' dedi. 
     Aydın, sözlerinde hakaret bulunmadığını dile getirerek, ''Bunu içeren sözleri bulun getirin'' dedi. ''Yandaşlarını es geç, rakiplerine çamur'' şeklinde bir anlayışın olamayacağını kaydeden Aydın, ''kendisiyle ilgili iddiaları sabırla dinlediğini'' söyledi. 
     Maliye Bakanı'nın, sahte belge kullanmaktan yargılandığını, ''kendisine af getirerek, bu suçtan kurtulduğunu'', orman arazisi aldığını öne süren Aydın, ''Arkasından düşük gümrük vergisi ile oğlunu mısıra boğacak... Oğlu da o mısırı tavuklara yedirecek... Bunca yaratılan istifama, ilkeli ve prensipli yaklaşarak kendi bakanını yargıya göndermek, bu suçlamalar konusunda aklanmak için fırsat tanımak yolsuzlukla mücadele eden partinin samimiyetini ortaya koyan bir temel göstergedir'' dedi. 
     Aydın, şöyle konuştu 
     ''Ulaştırma Bakanı'nın oğlu, gider kendisine bağlı kuruldan gemi alırsa, bunun yargıda hesap verilen bir konu olmadığını hangi vicdan sahibi milletvekili söyleyebilir. Bütün bunlar, bu konudaki samimiyetsizliğin tescilidir. Her konu şov haline getirilerek, tribünlere oynayarak işler yapılmaya çalışılıyor. Bu, AKP'nin temel felsefesi haline geliyor. Halka şirin gözükmeye çalışan bir anlayışla, bu tavırları sergiliyorlar. Arkasından Meclis'te Yolsuzlukları Araştırma Komisyon kuruldu bu arkadaşlar aslanlar gibi çalıştılar ve bir basın toplantısı ile komisyonun medyatik başkanı raporu açıkladı. 
     Bir önceki kabinenin hemen hemen tamamını suçlayan bir rapor...'' Aydın, kendisi ile ilgili iki soruşturma komisyonu kurulduğunu, ardından bugün gelinen noktada, AK Parti'nin ''çark ettiğini'' ve CHP'nin verdiği önergenin görüşüldüğünü söyledi. 
     
     ''TEK AYAK ÜSTÜNDE DURMA CEZASI'' 

     Aydın, AK Parti'nin, ''ek sözleşmeleri kapsayan iddialarla ilgili'' önergesini geri çektiğini anımsatarak, bunun nedenini sordu. 
     Koray Aydın, şöyle devam etti 
     ''Bir sihirli el değdi, ne olduysa AKP bizi suçlamaktan vazgeçti. Madem milyar dolarlık vurgunlar var, siz de bunu tespit ettiniz, hesabını sorsanıza. Niye Meclis'te konuşulacağı gün geri çektiniz de iddianızdan vazgeçtiniz. Ne oldu bu arada Nereden ne bilgiler aldınız Tabii ne olduğunu ben size söyleyeyim. Bir de baktınız ki bizden önceki bütün Bayındırlık bakanlarının tamamı imzalamış bunları. Bizden öncekiler imzaladıkları suç değil, bizimkiler suç. Sonra akıllarına büyükşehirlerde imzalanan, bakanlıklarda imzalanan ek sözleşmeler geldi. Büyükşehir belediyelerindeki imzalanan ek sözleşmeler bizimkilerin en az 20 katı. Yüzde 1500'lere varan sözleşmeler hala imzalanıyor. Sonra birden AKP'li arkadaşların akıllarına geldi, uyandılar. 'Biz bunları her gün imzalıyoruz. Bu konuda gider bakanları suçlarsak, yarın bunlar bu gerçekleri anlatırlar, biz zor duruma düşeriz' dediler. Biri kulaklarını çekti. Ben, kulaklarını çekeni biliyorum. 
     Yemin ediyorum, kapı arkasında 1 dakika tek ayak üzerinde durma cezası da vermiştik.'' 
     
     GENEL KURUL'DA OYLAMAYA GEÇİLDİ 

     TBMM Genel Kurulu'nda, eski Bayındırlık ve İskan Bakanı Koray Aydın hakkındaki soruşturma komisyonu raporunun gizli olarak oylanmasına başlandı. 
     Birleşimi yöneten Başkanvekili İsmail Alptekin, Genel Kurul'u terk eden Aydın'a savunmasını tamamlaması için gerekli sürenin tanınmasına karşılık gelmediğini belirterek, rapor üzerindeki görüşmelerin tamamlandığını ve oylamaya geçileceğini bildirdi. 
     Soruşturma Komisyonu Raporu'nda, Aydın'ın Yüce Divan'a sevkinin istendiğini hatırlatan Alptekin, gizli olarak yapılacak oylamada salt çoğunluk olan 276 oyun aranacağını bildirdi. 
     Genel Kurul'da daha sonra, soruşturma komisyonu raporunun gizli oylamasına geçildi. 
     
     CHP'Lİ AYVAZOĞLU ''MECLİS'İ, BAĞIMSIZ YARGININ UĞRAŞMASI GEREKEN KONULARLA MEŞGUL ETMEYELİM'' 

     TBMM Soruşturma Komisyonu Başkanı Mustafa Elitaş, Eski Bayındırlık ve İskan Bakanı Koray Aydın'ın bakanlığı dönemindeki ihalelerde bazı firmaların ''dolgu malzemesi'' olarak kullanıldığını, bu firmaların ihaleye katılmak için yaptığı masrafların ise ihaleyi kazanan firma tarafından karşılandığını söyledi. 
     TBMM Genel Kurulu'nda, Aydın hakkındaki soruşturma komisyonu raporu görüşmelerinde söz alan Elitaş, Aydın'ın bakanlığı döneminde 282 ihale yapıldığını, bunlara 1800'den fazla müteahhidin çağrılmasına karşılık 260'ının ihale aldığını söyledi. 
     Bir kişinin 130 ihaleye çağrıldığını ancak, hiç iş almadığını ifade eden Elitaş, şöyle devam etti 
     ''Kendisini çağırıp sorduk, '130 ihalenin sana maliyeti 130 milyar. Ticari faaliyetin yok. Bitirdiğin iş de yok. Bu parayı nasıl ödedin ' dedik. 'Bulduk buluşturduk, bunları yaptık' dediler. Bakanlıkta bugüne kadar yapılan ihalelerin özelliği şu belirli insanlar ve firmalar dolgu malzemesi olarak kullanılmış. İhaleye çağrılıyorlar, bunların yaptığı masraflar kazanan grubun üzerine yıkılıyor. Bir firma var 69 ihaleye çağrılmış 1 tane almış. İhaleye katılan 2-3 şirketin aynı adreste oturdukları tespit edildi.'' Elitaş, Aydın döneminde, ihalenin kime verileceğinin dışarıdan tespit edildiğini de savundu. 
     Aydın'ın mal beyanına değinen Elitaş, ''1994'ten 2001'e kadar ticari faaliyetlerinden elde edilen karlar ve TBMM'den aldığı maaşların toplamını biraraya getirdik. Mal beyanı ile gelirleri arasındaki fark, 1.7 trilyon liradır. Aradaki fark açıklanmaya muhtaçtır'' dedi. 
     Aydın'ın kızkardeşi ve kayınbiraderi ile ilişkilerini banka dekontu ile de tespit ettiklerini ifade eden Elitaş, hesaplarındaki 2.5 trilyon lirayı sorduklarını, ancak, tatmin edici yanıt alamadıklarını kaydetti. 
     Elitaş, konuşmasını tamamlarken, Komisyon'un baskı altında olmadan, siyasi linç niyeti taşımadan Aydın'ın Yüce Divan'a gitmesine karar verdiğini söyledi. 
     
     ''YARGILANMAKTAN KORKMUYORUZ'' 

     CHP Çorum Milletvekili Feridun Ayvazoğlu, kişisel görüşlerini açıklarken, eski bakan ve milletvekilleri için yargılama yolunun açılması gerektiği ancak, bunun yönteminin mutlaka değiştirilmesi gerektiğini belirterek, dokunulmazlıkların kaldırılmasını istedi. Ayvazoğlu, ''Eğer samimiysek, geçmişten dersler aldıysak gelin Meclis'i, bağımsız yargının uğraşması gereken konularla meşgul etmeyelim'' dedi. 
     CHP olarak yargılanmaktan korkmadıklarını söyleyen Ayvazoğlu, AK Parti milletvekillerine, ''Siz de hazır olun'' diye seslendi. 
     Soruşturma Komisyonu Raporu'na olumlu oy vereceğini belirten Ayvazoğlu, ''Koray Aydın eğer suç işlediyse elbette Yüce Divan olarak cezasını vermek onların takdirindedir. Suç işlemişse bunun cezasının verilmesi bizi, toplumun vicdanını rahatlatır'' diye konuştu. 
     
     BAŞKANVEKİLİ ALPTEKİN, RAPORUN GÖRÜŞÜLMESİ İÇİN TANINAN SÜRENİN SON GÜNÜ OLDUĞUNU SÖYLEDİ 

     TBMM Genel Kurulu'nda, eski Bayındırlık ve İskan Bakanı Koray Aydın'ın salonu terk etmesi üzerine, bu durumun Yüce Divan'da ''savunma hakkının kullanılmadığı'' yönünde sıkıntı yaratıp yaratmayacağı tartışıldı. 
     TBMM Genel Kurulu, Eski Bayındırlık ve İskan Bakanı Koray Aydın'ın salonu terk etmesinin ardından tartışmalara sahne oldu. CHP'li milletvekilleri, birleşimi yöneten Başkanvekili İsmail Alptekin'e tepki göstererek, ''Aydın'ın savunmasını engellediğini'' ileri sürdü. Başkanlık Divanı kürsünün önüne gelerek tepkilerini Alptekin'e ileten CHP'liler, ''savunma hakkına engel oldunuz'' görüşünü savundu. 
     Alptekin, milletvekillerinin yerlerine oturmasını isteyerek, Başkanlık olarak görüşlerini dile getirdi. Alptekin, TBMM İçtüzüğü gereği savunmanın süresiz olduğunu, Aydın'ı sık sık ''konuya gelmesi, sataşmadan savunma hakkını kullanması'' için uyardığını anlattı. Aydın'ın, kendisine ''sen'' diye hitap ederek tavrını ortaya koyduğunu belirten Alptekin, TBMM İçtüzüğü'nün ''başkanın sözünü kesme''yi düzenleyen 66. maddesini hatırlatırken kürsüden ayrıldığını ve Genel Kurul'u terk ettiğini hatırlattı. 
     ''Savunma kutsaldır, konuşma süresi de süresizdir'' diyen Alptekin, Aydın'ın savunmasını tamamlaması için ''gelebileceği süre kadar bekleyeceğini'' bildirdi. 
     
     ''YENİ BİR DURUMLA KARŞI KARŞIYAYIZ'' 

     Bunun üzerine söz alan CHP Grup Başkanvekili Ali Topuz, ''ilk kez yeni bir durumla karşılaştıklarını'' belirterek, Aydın'ın savunmasını tamamlayamadığını söyledi. Bu durumun, Yüce Divan'da ''bakanın savunma hakkını kullanmadığı'' yönünde değerlendirebileceğini anlatan Topuz, bunun sıkıntı yaratabileceğini vurguladı. Topuz, Aydın'a tebligat yapılarak savunmasını tamamlaması gerektiğini belirterek, Meclis'in bu prosedürü yerine getirmesinin yararlı olacağına işaret etti. 
     AK Parti Grup Başkanvekili Salih Kapusuz da söz isteyerek, İçtüzük açısından endişe edilecek bir durumun olmadığını, Başkanlık makamının Aydın'ın sözünü kesmediğini, mikrofonunu kapatmadığını belirterek, ''Arkadaşımız tepki olarak Genel Kurul'a saygı ifadesi bile kullanmadan buradan ayrılmıştır. Yüce Divan'da savunma açısından sorun çıkacağını sanmıyorum'' dedi. 
     Başkanlığın defalarca Aydın'ı uyardığını, konuşmasını engellemeye dönük bir tavır içinde olmadığını ifade eden Kapusuz, ''Kafaları karıştıracak bir yoruma mahal yoktur'' görüşünü savundu. 
     Başkanvekili Alptekin, Aydın'ın kendisi hakkındaki bir görüşmeden haberdar olmamasının imkansız olduğunu belirterek, savunmasını tamamlamak üzere Genel Kurul'a davet etti. Alptekin, Aydın'ın gelmesine fırsat yaratmak amacıyla birleşime 15 dakika ara verdi. 
     
     ''GEREKLİ SÜREYİ TANIDIM'' 

     Yaklaşık yarım saat sonra birleşimi açan Alptekin, Anayasa'nın ''Meclis soruşturmasını'' düzenleyen 100. maddesini hatırlatarak, soruşturma komisyonu raporunun görüşülmesi için tanınan sürenin son günü olduğunu, bu nedenle görüşmelere devam edileceğini bildirdi. 
     Tutanakları getirttiğini söyleyen Alptekin, Aydın Genel Kurul'u terk etmeden önceki son görüşmeleri okudu. 
     Alptekin, Aydın'a, Genel Kurul'a gelerek savuma yapmasına yetecek zamanı tanıdığını belirterek, kendisini Genel Kurul'a davet etti. 1 dakika bekleyen Alptekin, Aydın'ın gelmemesi üzerine raporun oylamasını başlattı. 
     
     ESKİ BAKAN AYDIN, YÜCE DİVAN'A SEVK EDİLDİ 

     Eski Bayındırlık ve İskan Bakanı Koray Aydın, Yüce Divan'a sevk edildi. 
     TBMM Genel Kurulu'nda, ''bakanlığı sırasında yapılan ihalelerde usulsüzlüklerde bulunduğu ve yolsuzluk iddialarının soruşturmasını zamanında yaptırmayarak görevini kötüye kullandığı, malvarlığında haksız artışa sebebiyet verdiği'' gerekçesiyle eski Bakan Aydın hakkında yapılan oylamaya, 430 milletvekili katıldı. 
     Aydın'ın Yüce Divan'a sevk kararı, 9 ret oyuna karşı 408 milletvekilinin oyuyla kabul edildi. 3 milletvekilinin çekimser kaldığı oylamada 8 oy boş çıktı 2 oy da geçersiz sayıldı. 
     
     AYDIN ''BUGÜN TÜRKİYE'DE BAŞBAKAN OLUP ŞİRKET KURANLAR VAR. " 

     Eski Bayındırlık ve İskan Bakanı Koray Aydın, ''Bugün Türkiye'de Başbakan olup şirket kuranlar var. Allah'a şükürler olsun biz, öyle bakan olup şirket filan kurmadık'' dedi. 
     Aydın, TBMM Genel Kurulu'nda, Yüce Divan'a sevkini öngören Soruşturma Komisyonu Raporu'na ilişkin savunmasını yaparken, kendisiyle ilgili yargını karar verdiğini anımsattı. 
     Bayındırlık ve İskan Bakanı Zeki Ergezen'in, ''kendisine yönelik iddiaların benzeri birtakım iddiaları yargıya intikal ettirdiğini'' söyleyen Aydın, Ergezen'in imzaladığı ek sözleşmeleri örnek gösterdi. 
     Geçen yasama döneminde, bakanlığındaki olaylar gündeme geldiğinde, hem bakanlıktan, hem de milletvekilliğinden istifa ettiğini hatırlatan Aydın, ''Ardından, iddiaların partimiz hakkında suçlamaya yönelmesi nedeniyle yargının önünü açtım. Devam eden bir soruşturma vardı. Dokunulmazlık zırhına sığınmadan, mahkemelerde aklanmak için bu istifaları yaptım. Benimle ilgili hiçbir iddia ortaya sürülmediği için partimizin genel başkanı beni tekrar grup başkanvekiliğine getirdi. Biz erdemli bir davranış ortaya koyduk'' diye konuştu. 
     AK Parti milletvekillerinin, bu sözlere tepki göstermesi üzerine Aydın, milletvekillerine, ''Kurduğunuz İslami derneklerle yurtdışında topladığınız dolarlarla dolandırdınız milleti siz... Mahkemeler devam ediyor. Bir de burada konuşuyorsunuz'' dedi. 
     
     ''ANAP'IN MİSİLLEMESİ...'' 

     Kendisiyle ilgili ''siyasi bir operasyon'' yapıldığını iddia eden Aydın, şöyle devam etti 
     ''Operasyon, o dönemde koalisyon ortağı olan ANAP'ın, Beyaz Enerji davasında MHP'nin takındığı tutuma karşı bir misillemesi şeklinde cereyan etmiştir. o dönemde, basında benimle ilgili yönlendirme iki konuda, 'Bakan oldu şirket kurdu', 'deprem bölgesindeki müteahhitlere mal sattı' şeklinde olmuştur. 
     Ben ticarete 26 Mayıs 1982'de başladım. 5 yıl petrol işleriyle uğraştım. Daha sonra 1986'da yap-sat türünden inşaat işleri yaptım. Devlete hiç iş yapmadım. Daha sonra inşaat malzemeleri şirketi kurdum. Hepsinin mülkiyeti 1985'te ve 1986'da alınmıştır. İşyerlerinin tapusu bana aittir. 
     1995'te inşaat malzemeleri firmamın bir şubesi, rahmetli Genel Başkanım Alpaslan Türkeş tarafından açıldı. 
     1998 yılında, yani seçimlerden sonra 2. şubesini açtım. 'Bakan oldu şirket kurdu' dedikleri firma budur. Daha sonra bu şirketimi, şube statüsünden çıkarıp, şirket statüsüne getirdim. 'Yeni bir şirket kurdu' diye takdim edilmesi, siyasilerin ne kadar güzel karalandığına çok güzel bir örnektir. 
     Kaldı ki bugün Türkiye'de, başbakan olup şirket kuranlar var. Allah'a şükürler olsun biz, öyle bakan olup şirket filan kurmadık. Ama bugün Başbakan olup şirket kuranlarla ilgili, susturulmuş medya olduğu için ses çıkmaması, AKP'li arkadaşları aldatmasın. Göreceksiniz, o sustu zannettiğiniz medya, gün gelecek sizi armut ağacı gibi silkeleyecek.'' 
     
     ''50 SENEDİR OLUYOR DA...'' 

     Aydın, milletvekillerinin bu sözlere tepkisine, ''Başbakana gelince 50 senedir oluyor da bize gelince niye böyle oluyor Ben sizden yardım falan istemiyorum burada'' karşılığını verdi. 
     Şirketlerinden, deprem bölgesindeki müteahhitlere mal sattığı yolundaki suçlamaların kendisini çok üzdüğünü ifade eden Aydın, ''Kim yapabilir bunu'' dedi. 
     Aydın, komisyonun, kendisiyle ilgili muhasebe kayıtlarını istediğini, Vergi Barışı'ndan yararlandığı için bu defterleri gönderme zorunluluğu olmamasına rağmen iddiaların gerçeği yansıtmadığını görmeleri için bu belgeleri gönderdiğini söyledi. 
     Defterlerin, ''didik didik edildiğini'', bölgeden 5 firmanın kendisinden mal aldığının tespit edildiğini anlatan Koray Aydın, bu firmalardan 3'ünün ''çok eski müşterileri'' olduğunu ifade etti. 
     Aydın, ''Binlerce müteahhit içinde 2 tanesini örnek alarak bunu söyleminin mümkün olmadığını herkes biliyor'' dedi. 
     Komisyon üyelerinin, ''her fırsatta kafa karıştıracak sözler söylediklerini'' öne süren Aydın, oysa kendisine, ''deprem bölgesindeki müteahhitlere mal sattığı iddiaları doğru değildir iftiraya uğramıştır'' demelerinin bir hakkın teslimi olacağını öne sürdü. 
     Aydın, ''Siyasetin arkasına saklanarak, ele fırsat geçirmişken iftira atmak doğru değildir'' diye konuştu. 
     Türkiye'de her şeyin çabuk unutulduğunu, 17 Ağustos depreminden sonra bölgede yapılanlar konusunda kendisinin takdir edildiğini ifade eden Aydın, Konya'da çöken binanın enkazının 1.5 ayda kaldırıldığını, kendilerini ise on binlerce yıkılan evin enkazını 6 ayda kaldırmayı başardıklarını anlattı. 
     Bölgeye, 30 bine yakın prefabrik konut yaparak 200 bin insanı barındırdıklarını dile getiren Aydın, ''Oradaki insanların takdirini ve ıstırabını yakından biliyorum. Hala prefabrik konutlarda 50 bine yakın insan kalıyor. Madem ihtiyaç yoktu çıkarsanıza AKP'li arkadaşlar, o insanları'' dedi. 
     O dönemde prefabrik konutların yapılmasının en doğru iş olduğunu savunan Aydın, ilk defa tarih verilerek, devlet sözünün yerine getirildiğini ve bu konutların zamanında teslim edildiğini söyledi. 
     Soruşturma Komisyonu'nun bir kitapçık dağıttığını, deprem bölgesiyle ilgili suç isnadı bulunmadığını ifade eden Aydın, Bakan Ergezen'in de bunu destekleyen ifadelerinin basında yer aldığını söyledi. 
     
     MAL VARLIĞI 

     Mal varlığıyla ilgili iddialara konusunda , ''kuruşuna kadar hesap verebileceğini'' dile getiren Aydın, şöyle konuştu 
     ''Benim vermiş olduğum mal beyanlarım komisyonun elinde. 
     Benimle ilgili isnat, 1999'da verdiğim mal beyanım ve 2002-2004 arasındaki mal varlıklarımla sınırlıdır. Komisyon inceledi, bunlar arasında fark olmadığını ve örtüştüğünü gördüğü için 'nasıl kafa karıştırır' diyerek, gittiler 95 yılındaki mal beyanımla 99 yılındakileri karşılaştırdılar. 
     Ben isnatla sınırlıyım. Bunları burada söylemek mecburiyetinde değilim. Ama kamuoyunun bilmesi bakımından, 1995 yılında verdiğim mal beyanımda, Yıldız'da 9 parseldeki 45 konut ve 22 işyerinden olan yap-sat karşılığı bir sözleşme, mal beyanıma 1999 yılında yazılmıştır. 
     Komisyon diyor ki 'bunları nereden aldın '. Ben, bunları söyledim. Yüce Divan'a gönderecekseniz gönderin. Bizim verilmeyecek hesabımız yok. Ama sonra hesap vermeyenlerle görüşeceğiz.'' Bu kadar izah yaptığını, ancak, komisyon başkanını ikna edemediğini öne süren Aydın, ''Düşündüm, taşındım. Bunun anlaşılmaması için insanın ya matematik bilmemesi ya da art niyetli olması lazım. Mal beyanlarımı çocuklarımın sünnetinde gelen altınlarla izah etseydim, o arkadaşlar bu işi çok iyi anlarlardı. Anlamamalarınım arkasında yatan, benim mal beyanımı, satılan altınlarla izah etmememdir'' dedi. 
     
     ''544 DAİRE YAPTIM'' 

     Ankara'da 544 tane daire yaptığını, oralardan kazandığı paralarla işlerini yürüttüğünü belirten Aydın, şöyle devam etti 
     ''Şimdi bir şey bulamadılar ya, kafa karıştıracaklar. Benim İstanbul'da kız kardeşimin kocası var. Bu arkadaşım, Metin Kaya Çağlayan'ın oğludur. Çağlayan, Türkiye'nin en büyük arazi zenginlerinden biridir. Onun oğlunun hesabında, 2 trilyon lira yakalamışlar. Komisyon Başkanı, bunu söylüyorlar. Niye söylüyorsunuz bunu Senin kayınbiraderinin parası, beni ilgilendirir mi Yüce Divan'a gönderme kararını tepeden aldıysan onu bana mertçe söyle. Biz hesap verebileceğimizi istifa ederek göstermişiz.'' ''Bu boş iddiaları halka anlatmanın boynunun borcu olduğunu'' söyleyen Aydın, Milli Eğitim Bakanlığı'nın yaptığı bazı ihaleleri, bakanın arkadaşlarının aldığına yönelik iddiaların gazetelere yansıdığını söyledi. 
     Yapılan bölünmüş yolların delik deşik olduğunu, Ergezen'in bundan dolayı ''özür dilediğini'' ifade eden Aydın, milletin parasının ''çarçur edildiğini'' iddia etti. 
     Aydın, ''Gün gelecek, sizi buraya getiren çoğunluk, başkalarını getirecek bunun hesabını size soracak'' diye konuştu. 
     
     ''ZİNCİRLEYİN BARİ'' 

     Hükümetin, 100 bin konut yapacağını duyurarak, ''şov'' yaptığını ileri süren Aydın, ''Bitlis'te altyapısı olmayan konutların satışa çıkarıldığını ancak 3 kişinin müracaat ettiğini'' söyledi. Koray'ın bu sözleri üzerine Alptekin araya girerek, ''Mikrofonu kapatıyorum. Siz, burada savunma yapmıyorsunuz, çirkin iddialarda bulunuyorsunuz. Eğer bu kürsünün önemine binaen son sözlerinizi söyleyecekseniz mikrofonu açıyorum, yoksa 66. maddeyi uygulayacağım'' dedi. 
     Koray Aydın ise ''Sayın Başkan bir de zincir gönderelim de beni zincirleyin bari. Böyle bir usul yok burada. Savunma hakkımı sınırlayamazsınız'' diye karşılık verdi. 
     Alptekin, savunma imkanının verildiğini dile getirirken, milletvekillerinin de sataşmada bulunmamasını istedi. 
     Milletvekilleri, Aydın'ın, AK Parti için ''hazıra konmuş bir iktidardır'' demesi üzerine tepkilerini sürdürdü. 
     Anlattıklarının gerçeğin ortaya çıkması için gerekli olduğunu ifade eden Aydın, tepki gösteren milletvekillerine, ''Sizin asılsız astarsız, hiçbir mesnede dayanmayan iddialarınıza katlanıyoruz da siz bunlara neden katlanmıyorsunuz'' diye seslendi. 
     Bu sözler üzerine salondaki gerilim artarken, İsmail Alptekin araya girerek, ''İşte asılsız iddialar varsa siz onlara cevap verin. Bunun ötesinde, itham, iddia ve isnatlarda bulunmak yoluna gitmeyin, bu Meclis'in mehabetine uygun bir konuşma yapmanızı rica ediyorum'' dedi. 
     Aydın, bu sözler üzerine, ''Sayın Başkan, sen bu şekilde davranacaksan sen mikrofonu kapat, ben de selam verip ayrılayım buradan'' diye konuştu. 
     Alptekin de Aydın'a, ''Sayın bakan siz biliyorsunuz ki bu makama sen gibi hitap etmek gibi saygıyı aşan bir tavırda bulunamazsınız. Son sözlerinizi alıyorum ve 66. maddeyi uyguluyorum üzülerek...'' dedi. 
     Bu sözler üzerine Aydın, kürsüyü terk ederken, Alptekin, Aydın'ın arkasından, ''Sayın bakan lütfen gitmeyin. 66. maddeyi uygulamak istiyorum'' diye seslendi. 
     İlgili maddeyi uygulayacağına yönelik bildirime rağmen Aydın'ın kürsüyü terk ettiğini belirten Alptekin, bazı milletvekillerinin itirazına karşılık, Aydın'ın konuşmasını engellemediğini söyledi. 
     Bu arada, bazı MHP'li eski milletvekilleri, Aydın'ın savunmasını dinleyici locasında izledi. Aydın'ın salonu terk etmesi üzerine, eski milletvekilleri de Genel Kurul salonundan ayrıldı. 
     
</TEXT>
</DOC>
