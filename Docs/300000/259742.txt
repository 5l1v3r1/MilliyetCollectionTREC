<DOC>
<DOCNO> 259742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun31.html </URL>
<DATE> 2004/08/01/ </DATE>
<TIME> 23.17 </TIME>
<AUTHOR>  </AUTHOR>
<HEADLINE>
Paraguay'da süpermarkete yangın... 124 kişi öldü 
</HEADLINE>
<TEXT>

     Paraguay'ın başkenti Asuncion'ın bir dış mahallesinde, bir süpermarkette çıkan yangında 300 dolayında kişinin ölmesinden endişe ediliyor. 
     Yangının, Ycua Bolanos süpermarketinin kalabalık olduğu öğle saatlerinde çıktığı belirtildi. 
     Olay yerine gelen bölge polis şefi Aristides Cabral, yangında 300 kişinin ölmesinden endişe edildiğini söylerken, Paraguay televizyonları ilk belirlemelere göre ölü sayısının 80 olduğunu duyurdu. 
     Ölü ya da yaralıların sayısına ilişkin henüz bilgisi olmadığını ifade eden Cabral, itfaiyenin yangına müdahele etmeye çalıştığını, çıkan karmaşa esnasında marketten yanmış cesetlerin çıkarıldığını belirtti. 
     Paraguay İçişleri Bakanı Orlando Fiorotto'nun, polis ve itfaiye erlerinin izinlerini iptal ettiği, yaralıların tedavisi için hastanelerin hazır olmasını istediği belirtildi. 
     Paraguay Devlet Başkanı Nicanor Duarte'nin de olay yerine gittiği bildirildi. 
     
     İÇİŞLERİ BAKANI FIOROTTO ''EN AZ 40 ÖLÜ VAR'' 

     Paraguay'ın başkenti Asuncion'daki bir süpermarkette çıkan yangında ilk belirlemelere göre 40 kişinin öldüğü bildirildi. 
     Paraguay İçişleri Bakanı Orlando Fiorotto, gazetecilere yaptığı açıklamada, ''En az 40 ceset var'' dedi. 
     Olay yerine gelen Paraguay Devlet Başkanı Nicanor Duarte, ''Bu büyük bir keder anı. Buraya yaralılar ve ölenlerin ailelerine destek olmak için geldim'' dedi. 
     Televizyonlar, kentin bir dış mahallesinde bulunan Ycua Bolanos süpermarketinde öğle saatlerinde çıkan yangında en az 80 kişinin öldüğünü, onlarca kişinin yaralandığını duyurmuş, polis şefi Aristides Cabral ise ölü sayısının 300'ü bulabileceğini söylemişti. 
     
     ÖLÜ SAYISI 124'E YÜKSELDİ 

     Paraguay'ın başkenti Asuncion'daki bir süpermarkette çıkan yangında ölü sayısının 124'e yükseldiği bildirildi. 
     Paraguay polis şefi Humberto Nunez, kentin dış mahallerinden birinde bulunan Ycua Bolanos süpermarketinden hala cesetlerin çıkarıldığını ifade etti. 
     İtfaiye görevlileri, yangının çıkış nedeninin mutfakta gaz sızıntısı olabileceğini söylediler. 
     
</TEXT>
</DOC>
