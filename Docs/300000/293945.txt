<DOC>
<DOCNO> 293945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonyas04.html </URL>
<DATE> 2004/12/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Mithat Giyim, giyim kültürünü kitaplaştırdı... 
</HEADLINE>
<TEXT>

     Erkek giyim markası Mithat Giyim, ilk çağlardan günümüze giyim kuşam kültürünü kapsayan ''Dünden Bugüne Giyim Kültürü ve Moda'' isimli kitabını tanıttı. 
     Prehistorya döneminden bugüne giyim kültürüne, Osmanlı-Türk sentezini de içine alarak yaklaşan ilk ve tek kitap olma özelliğini taşıyan eser, Mithat Topluluğu Yönetim Kurulu Başkanı Tahir Gürsoy tarafından kaleme alındı. 
     Numaralı olarak bin adet basılan ve 187 sayfa olan kitap, Eski Anadolu Uygarlıklarında Giyim Kültürü, Anadolu Halk Giysileri, Batı Giyim Tarihi ve Osmanlı-Türk Modası adlı 4 bölümden oluşuyor. 
     Kitapta toplam 204 resim, çizim ve gravür bulunuyor. 
     ''Dünden Bugüne Giyim Kültürü ve Moda''nın ardından ikinci ve üçüncü ciltler de 2005 yılında tekstil ve moda dünyasının hizmetine sunulacak. 
     Kitabın tanıtımı nedeniyle Four Seasons Hotel'de düzenlenen toplantıda konuşan Tahir Gürsoy, Türkiye'nin son 20 yılda tekstil ve hazır giyim imalatı ile ticaretinde gösterdiği başarının tesadüf olmadığını belirterek, Mezopotamya ve Türkiye'nin dünya kültür ve giyim tarihinin gerçek kaynağı olduğunu söyledi. 
     Gürsoy, bir kaynak kitap olan eserin uzun bir araştırma sonucu ortaya çıktığına işaret ederek, ''İlk kez dünya giyim tarihinin 10 bin yılı bu kitapta verilmiştir'' dedi. 
     Mithat Giyim'in kültür ve eğitime yatırım yapmayı prensip haline getirdiğini kaydeden Gürsoy, bu çalışmaların devamının geleceğini söyledi. 
     Kitabın editörlüğünü Nurten Erk, yayın danışmanlığını ise Hilmi Yavuz yaptı. 
     
</TEXT>
</DOC>
