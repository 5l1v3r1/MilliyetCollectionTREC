<DOC>
<DOCNO> 268852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur46.html </URL>
<DATE> 2004/09/03/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Emanet bisikletle Balkan Şampiyonu oldu 
</HEADLINE>
<TEXT>

     Sivas'ta, geçen yıl emanet aldığı bisikletle Balkan Şampiyonu olan Tuğba Özdemir, Bisiklet Federasyonu tarafından kentte düzenlenen Kulüplerarası Puanlı Sivas Kongresi Kupası Bisiklet Yol Yarışı'nda kreteryum dalında birinci oldu. 
     3 hafta önce Bursa'da yapılan yarışlarda da Türkiye Şampiyonu olan Özdemir, Sivas Kongresi'nin 85. yıldönümü nedeniyle kentte düzenlenen ''Kulüplerarası Puanlı Sivas Kupası Yol Yarışları'' kreteryum büyük bayanlar kategorisinde birinci olmanın mutluluğunu yaşıyor. 
     Özdemir, 2 yıl önce başladığı bisiklet sporunda bu kadar büyük başarılar elde edeceğini aklına getirmediğini belirterek, bundan sonraki hedefinin bu sporda daha ileriye gitmek olduğunu söyledi. 
     Yarışların dünkü bölümünde bisikletinin lastiğinin patlaması sonucu 3 defa düştüğünü, ancak o yarışlarda 5'inci olabildiğini belirten Özdemir, bugün daha da hırslanarak, birinci olduğunu, başarısının devamının geleceğini söyledi. 
     Yarışlara haftanın her günü 5'er saat çalışarak ve 60 kilometre yol katederek hazırlık yaptığını belirten Özdemir, başarısını ailesine ve antrenörü Hakan Kırpık'a borçlu olduğunu kaydetti. 
     
     TAKSİTLE ALINAN BİSİKLET 
     Anne Neriman Özdemir ise, kızının son 2 yılda aldığı başarıların kendisini çok mutlu ettiğini belirterek, emanet bisikletle gelen balkan şampiyonluğundan sonra kızına 11 yıl önce hayatını kaybeden babasının emekli maaşıyla, taksitle bir bisiklet aldığını söyledi. 
     Kızının bu bisikletle yarışmalara hazırlandığını belirten anne Özdemir, ''Kızımdan çok şey bekliyorum. Onu sonuna kadar destekliyorum. Balkan Şampiyonası'nın ardından onun başarıları da giderek artmaya başladı. Bundan sonra bu ülke için başarılı sonuçlara imza atacağına inanıyorum'' diye konuştu. 
     
     ''BİSİKLET SPORUNA DESTEK BEKLİYORUZ'' 
     Maddi sıkıntılardan dolayı gençlerin bu spora ilgi göstermediğini belirten genç sporcunun antrenörü Hakan Kırpık ise, Sivas'ta bu ilgisizliğe rağmen son yıllarda güzel başarılara imza attıklarını söyledi. 
     Maddi sıkıntıları nedeniyle gençlerin bu spora fazla ilgi gösteremediğini belirten Kırpık, şunları kaydetti 
     ''Gelir olsa, gençlerin bisiklet sporuna ilgisinin artacağına inanıyorum. Biz burada imkansızlıklar içinde Sabancı gibi takımlarla yarışıyoruz. Kısıtlı bütçeyle dereceler alıyoruz. Yarışmalara hazırlanan gençlerimiz için sponsor bulunursa, malzemelerine yardımcı olunursa, daha büyük başarılar olur. Sahip çıkıldığı zaman başarı gelir.'' 
     
</TEXT>
</DOC>
