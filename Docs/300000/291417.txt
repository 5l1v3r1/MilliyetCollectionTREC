<DOC>
<DOCNO> 291417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko09.html </URL>
<DATE> 2004/11/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Hollanda firması Woret B.V, memura ucuz otomobil üretecek... 
</HEADLINE>
<TEXT>

     Hollanda firması Woret B.V, Türkiye'de kuracağı fabrikada 2005 yılından itibaren memurlara özel kısa ve ucuz otomobil üretecek. 
     Hollanda'da kurulu Woret B.V'nin sahibi Türk asıllı Nadir Gorgani, yıllardır 4 tekerlekli motosikletlerin dizayn ve tasarımını yaptıklarını söyledi. 
     Nüfus ve kullanılan araç sayısındaki artış yüzünden trafik sorununun ciddi boyutlara ulaştığını ifade eden Gorgani, dünyanın birçok ülkesinde olduğu gibi Türkiye'de artık fazla park sıkıntısının yaşanmadığı küçük araçların tercih edilmeye başlandığını bildirdi. 
     Bu yüzden son yıllarda ulaşım maliyetlerini azaltan 4 tekerlekli motosikletlerin büyük talep gördüğünü vurgulayan Gorgani, bu araçların kısa sürede Avrupa'daki pazar payının 200 milyon EURO'ya ulaştığını anlattı. 
     Hollanda'da dizayn edip ürettikdikleri bu motosikletleri imal etmeye karar verdiklerini ve üretim üssü olarak Türkiye'yi seçtiklerini anımsatan Gorgani, ''Çünkü otomotiv yan sanayisi oldukça güçlü olan Türkiye'de girdiler Hollanda'ya göre daha ucuz. Ayrıca, Arap ülkelerine daha kolay girmeyi hedefliyoruz'' dedi. 
     Toplam 20 milyon euroluk yatırımla Antalya'da kuracakları fabrikalarında 2005 yılında üretime geçmeyi hedeflediklerini dile getiren Gorgani, şunları söyledi 
     ''Motosiklette yılda 100 bin adet üretim planlıyoruz. Asıl önemlisi Türkiye'de memura özel otomobil üreteceğiz. 700, 900 ve 1100 cc'lik motorlara sahip memur otomobilleri 2 kişilik olacak. Diğerlerine göre oldukça kısa olan bu otomobille park sorunu büyük ölçüde ortadan kalkacak. Küçük boyutlarıyla her alanda park yapılabilecek bir kapasiteye sahip olacak.'' Gorgani, tanesini yaklaşık 9 milyar liradan satmayı planladıklarını otomobilleri ilk olarak memur kenti olan Ankara'da satışa sunacaklarını vurgulayarak, ''Ucuz, 2 kişilik, kısa ve ulaşımı düşük maliyetli olması nedeniyle memur aracı adını verdik. 700 cc'lik motora sahip böyle bir araç çok az yakıt harcayacak'' dedi. 
     İlk başta bin adet üreteceklerini ancak gelen talebe bağlı olarak yıllık üretim kapasitelerini artırabileceklerini belirten Gorgani, dünyanın birçok ülkesine bu otomobillerden ihraç ederek, ülke ekonomisine ciddi bir katkı sağlamayı hedeflediklerini sözlerine ekledi. 
     
</TEXT>
</DOC>
