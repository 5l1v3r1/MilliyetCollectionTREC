<DOC>
<DOCNO> 276273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonspo19.html </URL>
<DATE> 2004/09/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Ankaragücü'nde sakatlık problemi bitmiyor... 
</HEADLINE>
<TEXT>

     Gaziantepspor maçı hazırlıklarını sürdüren Ankaragücü'nde sakatlık problemi bitmiyor. 
     Beştepe tesislerinde bugün kampa giren sarı-lacivertlilerde, sakatlığı düzelen Faruk Namdar'ın takımla birlikte çalışmalara başlaması teknik heyeti sevindirirken, Hakan Keleş'in sakatlığı moralleri bozdu. 
     Dün akşamki çalışmada Kamerunlu Zengue ile girdiği ikili mücadelede ayağına darbe alan Hakan Keleş'in durumunun ciddi olduğu ve Gaziantepspor karşısında takımdaki yerini almasının zor olduğu bildirildi. Öte yandan, tedavisine devam edilen kaptan Hakan Kutlu'nun da en az bir hafta süreyle takımdan ayrı kalacağı açıklandı. 
     Başkent ekibinde Gaziantepspor maçı öncesinde cezalı futbolcu bulunmuyor. 
     
     BİLET FİYATLARI UCUZ TUTULDU 
     Ankaragücü yönetimi, Gaziantepspor maçının bilet fiyatlarını belirledi. 
     Kulüpten yapılan açıklamada, cumartesi günü 19.00'da başlayacak ve orta hakemliğini Cem Papila'nın yapacağı karşılaşmanın bilet fiyatları kale arkası 3 milyon, maraton 5 milyon ve kapalı tribün ise 7 milyon olarak belirlendi. 
     Bilet fiyatlarının düşük tutulduğunu açıklayan Ankaragücü yönetimi, taraftarlardan Gaziantepspor maçında takımlarını yalnız bırakmamasını istedi. 
     
</TEXT>
</DOC>
