<DOC>
<DOCNO> 294493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo04.html </URL>
<DATE> 2004/12/03/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
UEFA'da şike mi yapıldı 
</HEADLINE>
<TEXT>

     Şike iddiaları, UEFA'ya sıçradı. "Panionios-D.Tiflis maçının ilk yarısını Tiflis önde bitirecek, maçı Panionios kazanacak" dedikoduları gerçekleşti. Oynayan 1'e 25 aldı. 
     UEFA Kupası D Grubu takımlarından Yunan Panionios ve Gürcü Dinamo Tiflis, önceki gece Yunanistan'da karşılaştı. Tüm bahis şirketlerinde Panionios, maçın büyük favorisiydi. 
     Maçın oynanacağı gün fısıltı gazetesinde, ilk yarıyı konuk Tiflis'in önde kapatacağı, maçı Panionios'un kazanacağı dile getirilmeye başlandı. Bahis forumlarında bu konu tartışılıyordu. İlk yarının Tiflis galibiyetiyle bitmesi, maçı da Panionios'un kazanması 1 dolar yatırana 30 ila 40 dolar arası para kazandıracaktı. Söylentiler ayyuka çıkınca Avrupa'nın tüm ülkelerinde bahis şirketleri internet siteleri dahil maçı bloke etti. Türkiye'nin resmi bahis oyunu İddaa'da ise bu kombinasyona 1'e 25 veriyordu. Karşılaşmanın başlamasıyla birlikte gariplikler yaşandı. Dinamo Tiflis 38'inci dakikada Kakaladze'nin attığı golle, ilk yarıyı 1-0 önde bitirdi. İkinci yarıda Panionios, eşitliği sağladı. Ardından Tiflis tekrar 2-1 öne geçti. Bundan sonra ise sahada sadece Panionios vardı. Yunan takımı, 23 dakikada 4 gol atarak maçı 5-2 kazanırken, ortaya atılan söylentileri haklı çıkardı. 
     Konuyla ilgili soruları yanıtlayan UEFA Asbaşkanı Şenes Erzik, hakem ve delege raporlarını beklediklerini söyledi. "Eğer raporlarda maçın temiz olmadığına dair bir ibare bulunursa, başka kanıta ihtiyacımız yok. İki kulübe de en ağır cezayı veririz" dedi... 
     
     PANIONIOS TAKIMI İDDİALARI YALANLADI 

     Futbolda UEFA Kupası 2. tur D Grubu'nda Panionios Yunanistan ile Dinamo Tiflis Gürcistan arasında dün gece oynanan maçta şike yapıldığı iddialarını, Panionios takımı yetkilileri yalanladı. 
     Panionios ile Dinamo Tiflis arasında yapılan ve 5-2 Yunan ekibinin üstünlüğüyle sona eren karşılaşmadan önce Gürcü takımın ilk yarıyı önde kapayacağı, maçı ise Panionios'un kazanacağı yönünde söylentiler yayılmıştı. 
     Panionios Kulübü yetkilileri, yaptıkları açıklamada, maçta herhangi bir şike olayının olmadığını ve galibiyeti hakettiklerini söylediler. 

     
</TEXT>
</DOC>
