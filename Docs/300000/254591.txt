<DOC>
<DOCNO> 254591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/soneko15.html </URL>
<DATE> 2004/07/11/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Atak savaş helikopterleri lisans ihalesi gün sayıyor... 
</HEADLINE>
<TEXT>

     Türkiye'nin en önemli savunma tedarik projeleri arasında yer alan taarruz-taktik savaş helikopterleri atak projesiyle ilgili ihale hazırlıkları başladı. 
     Savunma Sanayii Müsteşarlığı SSM , yeni açılacak ihaleyle ilgili hazırlıkları başlayarak belirleyeceği yeni model kapsamında teklife çağrı dökümanlarını kısa sürede yayınlayacağını açıkladı. 
     Savunma Sanayii Müsteşarlığı ihtiyacın daha kısa sürede karşılanması ve yurtiçindeki yeteneklerin maliyet etkin şekilde kullanılmasını da hedefleyen yeni model kapsamında çalışmaları kısa sürede tamamlayarak bu konudaki çağrısını yakın bir tarihte yapması bekleniyor. SSM'nin uluslararası tüm ihalelerinde olduğu gibi ATAK ihalesinde de öncelikli olarak tekilfe çağrı dökümanları yayımlanarak belirlenen bu kriterlere uygun kuruluşlar davet edilecek. 
     SSM'nin belirleyeceği takvime göre teklife çağrı dökümanlarının yayınlanmasının ardından firmalara teklif için belirli bir süre verilerek lisans seçimi ile ilgili ihale süreci başlatılacak. 
     TUSAŞ Havacılık ve Uzay Sanayii A.Ş'nin ana yüklenici olarak yeniden görev alması beklenen ATAK savaş helikopterleri ihalesiyle yine dünyanın önde gelen dev havacılık firmalarının ilgilenmesi bekleniyor. İhaleye İtalya, ABD, Rusya, İsrail ve Fransa havacılık şirketlerinin de ilgi duydukları yakın çevrelerce ifade edildi. 
     Savunma Sanayii İcra Komitesi'nin 14 Mayıs 2004 tarihinde yaptığı son toplantıda, 1000 adet yeni nesil tank ile insansız hava araçları ihaleleri iptal edilmiş, ATAK ihalesinin de yenilenmesi karara bağlanmıştı. 
     
</TEXT>
</DOC>
