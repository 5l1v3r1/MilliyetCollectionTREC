<DOC>
<DOCNO> 278170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur42.html </URL>
<DATE> 2004/10/07/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kardeş kavgasında bir polis yaralandı 
</HEADLINE>
<TEXT>

     Osmaniye'de, 4 kardeş arasında çıkan kavgayı ayırmak isteyen bir polis memuru yaralandı. 
     Emniyet Müdürlüğü yetkililerinden alınan bilgiye göre, Yusuf, Ersin, Ahmet ve Süleyman D. kardeşler arasında henüz bilinmeyen bir nedenle tartışma çıktı. Kardeşler arasındaki tartışma bir süre sonra kavgaya dönüştü. 
     İhbar üzerine olay yerine gelen polis ekibi kardeşleri sakinleştirerek, kavgayı ayırmaya çalıştı. Ancak bu sırada polis memuru Salih Algü, aldığı darbe ile yere düşerek çevredeki cam kırıkları nedeniyle bacağından yaralandı. 
     Osmaniye Devlet Hastanesi'ne kaldırılan Algü, atar damarının kesilmesi üzerine Çukurova Üniversitesi Tıp Fakültesi Balcalı Hastanesi'ne sevk edildi. 
     Polis memuru Algü'nün şikayeti üzerine mahkemeye çıkarılan zanlılardan Ahmet D. tutuklandı. 
     
</TEXT>
</DOC>
