<DOC>
<DOCNO> 299917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy31.html </URL>
<DATE> 2004/12/22/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
KİT Komisyonu, Eti Holding'in 2002 yılı hesaplarını ibra etmedi 
</HEADLINE>
<TEXT>

     TBMM KİT Komisyonu, Eti Holding A.Ş.'nin 120.5 trilyon lira dönem karıyla kapanan 2002 yılı hesaplarını ibra etmedi. 
     KİT Komisyonu Başkanı Nurettin Canikli, yönetimin şirketi iyi yönetmediği kanısına vardıkları için 2002 yılı hesaplarını tasvip etmediklerini açıkladı. 
     Özelleştirilen Eti Bakır A.Ş., Eti Krom A.Ş., Eti Gümüş A.Ş. ve Eti Elektrometalurji A.Ş.'nin 2002 yılı hesaplarının da genel görüşmeye sunulduğu KİT Komisyonu toplantısında 2002 yılında 18.2 trilyon lira zarar eden Karadeniz Bakır İşletmeleri A.Ş.'nin KBİ hesapları da görüşüldü. 
     Komisyon, Eti Holding ve bağlı ortaklıklarının hesaplarını görüştükten sonra, yatırımların zamanında tamamlanması için sanayi kuruluşlarının Kamu İhale Kanunu kapsamı dışına çıkarılması, özelleştirme kapsamındaki sanayi tesislerinin üretimi aksatmayacak ölçüde yatırım yapmalarına imkan tanınması ve bir an önce özelleştirilmesi ile yurt dışındaki iştirak ve kamu şirketlerinin hesaplarının denetlenmesine ilişkin hususların YDK denetleme raporlarında yer verilmesi yönünde tavsiye kararı aldı. 
     Kurul ayrıca, Karadeniz Bakır İşletmeleri A.Ş.'ne ait hesapların görüşülmesinin ardından da Murgul işletmesinin bir an önce kapatılması yönündeki Özelleştirme Yüksek Kurulu Kararı'nin süratle uygulanması ve KBİ'nin tasfiye edilmesi yönünde de tavsiye kararını kabul etti. 
     KBİ Genel Müdürü Rüstem Ateş, bakır fiyatlarındaki düşüklük, elektrik fiyatlarındaki yükseklik ve düşük tenör nedeniyle ton başına 400 milyon lira zarar ettiklerini, üretim yapmadıkları takdirde 19 trilyon liralık zararın 13 trilyon liraya düşeceğini anlattı. 
     ÖYK kararının neden uygulanmadığına dair soru üzerine Genel Müdür Ateş, bakan ve yöre milletvekillerinin devreye girerek tesisin 3 ay daha çalışmasını istediklerini söyledi. 
     
</TEXT>
</DOC>
