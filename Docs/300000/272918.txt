<DOC>
<DOCNO> 272918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonsiy07.html </URL>
<DATE> 2004/09/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bakan Aydın "Tasarı kısa süre sonra Meclisimize gelir ve iş biter" 
</HEADLINE>
<TEXT>

     Devlet Bakanı Mehmet Aydın, TCK Tasarısı'nın yürütme ve yürürlülük maddelerinin Komisyon'a geri çekilmesiyle ilgili olarak, ''Türkiye AB'ye katılım istikametinde baş döndürücü reformlara imza atmış bir ülke. Gelip de bir çayda boğulacak değiliz'' dedi. 
     Bükreş Bilim Akademisi tarafından düzenlenen ''Dinler ve AB'' konulu toplantıya katılan Devlet Bakanı Mehmet Aydın, yurda döndü. 
     Bakan Aydın, Atatürk Havalimanı'nda yaptığı açıklamada, ana konusu ''Değerler ve AB'' olan toplantının çok yararlı olduğunu söyledi. 
     Bu konunun Türkiye'nin AB üyeliği bağlamında çok ön plana çıktığına işaret eden Bakan Aydın, özellikle Türk-İslam değerlerinin ve Türk Müslümanlığı değerlerinin AB'nin dayandığı temel değerlerle uyuşup uyuşmadığı konusunun tartışılmaya başlandığını bildirdi. 
     Toplantıda yakın Türk tarihini, 3. Selim'den bugüne kadar Türk düşüncesi ve Türk inanç dünyasının geçirdiği aşamalar ile Türk modernleşmesini anlattığını kaydeden Aydın, iyi bir çalışmanın gerçekleştirildiğini ifade etti. 
     Türkiye ile Romanya arasında hiçbir sorunun bulunmadığını belirten Aydın, ticari ilişkilerin de her geçen gün daha iyiye gittiğini söyledi. 
     
     ZİNA TARTIŞMASI 
     Daha sonra gazetecilerin ''zina'' tartışmalarıyla ilgili sorularını cevaplayan Bakan Aydın, ''Türkiye nice sorunları çözdü, nice hukuk alanında başarılar ortaya koydu. Zannediyorum şu anda Komisyon'a çekilen yasa da kısa bir süre sonra tekrar meclisimize gelecek ve o iş bitecek'' dedi. 
     Bunun çözülemeyecek bir sorun olmadığına kaydeden Bakan Aydın, şöyle konuştu 
     ''Türkiye, AB'ye katılım istikametinde baş döndürücü reformlara imza atmış bir ülke. Gelip de bir çayda boğulacak değiliz. Türkiye bu sorunu çok kısa bir sürede çözer. Yaptığımız ve başardığımız, geride bıraktığımız çok daha zor işler ortadadır. Onları bitirdik şimdi gelip de bizim tıkanmamız diye bir şey söz konusu olamaz.'' 
     
</TEXT>
</DOC>
