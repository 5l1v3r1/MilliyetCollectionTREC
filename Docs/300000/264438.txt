<DOC>
<DOCNO> 264438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonsiy05.html </URL>
<DATE> 2004/08/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Konya'da NATO tatbikatı... 
</HEADLINE>
<TEXT>

     Konya 3. Ana Jet Üs Komutanlığı'nda 4-16 Eylül tarihleri arasında gerçekleştirilecek NATO Air Meet-04 NAM04 adlı tatbikat için, Ağustos'un sonundan itibaren Konya'ya yaklaşık 1500 asker geleceği bildirildi. 
     AA muhabirinin edindiği bilgiye göre, 16 ülkenin katılacağı NAM04 tatbikatı, 4 Eylül'de başlayacak, 16 Eylül'de sona erecek. 
     Tatbikat için Konya'ya Ağustos ayının sonundan itibaren gelecek olan yaklaşık 1500 asker, tatbikat boyunca Konya'daki yıldızlı otellerde konaklayacak. 
     Konya'ya 28 Ağustos'tan itibaren gelecek askerler için başta Konya Hilton Oteli olmak üzere, Balıkçılar, Bera, Dündar, Özkaymak gibi otellerde rezervasyonlar yaptırıldı. 
     Yaklaşık 20 gün Konya'da kalacak NATO askerleri için, Konya Emniyet Müdürlüğü alarma geçti. İl genelinde bugünden itibaren çalışma başlatan polis ve jandarma, özellikle otel yakınlarında yoğun güvenlik önlemleri alıyor. 
     Akıllı bombaların kullanılacağı tatbikata, 100'ün üzerinde F-16, F-15, F-18, B-1, B-52 ve Tornado savaş uçakları katılacak. İngiltere'nin tatbikata katılması halinde, Jaguar isimli savaş uçakları da Konya'ya gelecek. 
     
</TEXT>
</DOC>
