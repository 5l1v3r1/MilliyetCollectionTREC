<DOC>
<DOCNO> 298981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonyas06.html </URL>
<DATE> 2004/12/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İnternette mezarlık ziyareti 
</HEADLINE>
<TEXT>

     Hakan KABAHASANOĞLU DHA 

GİRESUNLU öğretmen Hüseyin Türkfiliz ve işadamı Fikret Atar, gurbetteki köylülerinin mezarlık ziyareti yapabilmesi için sanal mezarlık kurdu. 
     Öğretmen Hüseyin Türkfiliz ve işadamı Fikret Atar, kendi köyleri olan Giresun'un Sarvan Köyü'nü tanıtmak amacıyla yaklaşık 6 ay önce 'www.sarvan.net' adresiyle bir internet sitesi kurdu. Sitenin içeriğini genişletmek için çalışmalar yapan Türkfiliz, köy mezarlığını da sanal ortama taşımak ve gurbetteki hemşehrilerinin internet ortamında mezarlık ziyareti yapabilmelerini sağlamak için harekete geçti. 
     İşadamı Fikret Atar da bu fikri destekleyince, Sarvan Köyü'ndeki 475 mezarın ayrı ayrı fotoğrafları çekildi ve siteye aktarıldı. Köydeki bir imam ve bir hafızın fotoğraflarıyla dua okurken alınmış ses kayıtları da siteye eklendi. Böylece siteye girenler, mezarlık listesinden kendi yakınlarının ismini bulup, mezarının fotoğrafını açtıktan sonra imam veya hafız eşliğinde yakınlarına dua edebilme imkanına kavuşmuş oldu. 
     Sanal mezarlık, özellikle yurtdışında ve Giresun'a uzak kentlerde yaşayan Sarvanlı köylülerin büyük ilgisini çekti. Köy Muhtarı İzzet Türkeri, internet sitesindeki sanal mezarlığın açılmasından mutluluk duyduklarını söyledi. 
     
     SİTEYİ HER GÜN 200 KİŞİ TIKLIYOR 
     Sanal mezarlığın kurucularından işadamı Fikret Atar, "Köyümüzün tanıtımı için böyle bir site hazırladık. Daha sonra da sanal mezarlık ekledik. Site her gün yaklaşık 200 kişi tarafından ziyaret ediliyor. Giresun Belediyesi'nin de, kent genelindeki mezarları içeren bir internet sitesi hazırlığında olduğunu duyduk. Sanal mezarlık, özellikle gurbetteki hemşehrilerimiz için çok iyi oldu. Köye gelme imkanı olmayanlar, site aracılığıyla hergün yakınlarının mezarı başında dua okuma imkanına kavuştu" dedi. 
     
     DİN AÇISINDAN SAKINCA YOK 
     Giresun Mütftüsü Necati Akkuş, insanların her ortamda ölen yakınları için dua edebileceklerini belirtti ve internet ortamında mezarlık ziyareti yapmanın dinen bir sakıncası olmadığını açıkladı. 
     
</TEXT>
</DOC>
