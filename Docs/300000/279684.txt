<DOC>
<DOCNO> 279684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun17.html </URL>
<DATE> 2004/10/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Metin Kaplan'ın Türkiye'ye iadesi Almanya'da yankı buldu 
</HEADLINE>
<TEXT>

     Almanya Federal İçişleri Bakanı Otto Schily, dün Türkiye'ye gönderilen İslami Cemiyet ve Cemaatleri Birliği'nin İCCB yöneticisi Metin Kaplan'ın Türkiye'de adil şekilde yargılanacağına inandığını söyledi. 
     Schily, Alman 2. televizyon kanalı ZDF'ye yaptığı açıklamada, Kaplan'ın adil şekilde yargılanacağı konusunda yetkili Türk makamlarının Alman hükümetine güvence verdiğini belirterek, ''Bu güvencelere bağlı kalınacağından eminim'' dedi. 
     ''Kaplan'ın, Leipzig kentindeki Federal İdare Mahkemesi'nde açtığı temyiz davasını da kazanacağını sanmadığını'' ifade eden Schily, ''Kaplan konusunda diğer radikal dincilere gözdağı vermek amacıyla hızlı davrandıklarını, sonuçta devletin kesin tavır takındığını'' belirtti. 
     Bavyera Eyaleti İçişleri Bakanı Günther Beckstein da, Bayerische Rundfunk radyosuna yaptığı açıklamada, Kaplan'ın sınır dışı edilmesinden duyduğu memnuniyeti dile getirerek, ''Kaplan'ın çok sayıda mahkeme kararına tutunarak burada kalmaya çalışmasına zor dayanıyorduk. Bu konuda Köln İdare Mahkemesi'nin yeşil ışık yakmasına ve Kaplan'ın sınır dışı edilebilmesine çok sevindim'' dedi. 
     
     KAPLAN'IN GEÇMİŞİ 
     Metin Kaplan, ''kara ses'' olarak bilinen ve Türkiye'deki laik sisteme karşı mücadele eden babası Cemalettin Kaplan'ın, İslami Cemiyet ve Cemaatleri Birliği'ni İCCB kurmasından sonra 1983 yılında Almanya'ya gelmiş ve iltica başvurusu 1992 yılında kabul edilmişti. 
     Babasının 1995 yılında ölümünden sonra Metin Kaplan İCCB'nin yönetimini üstlenmiş, 1996 yılında Berlin'de İbrahim Sofu'nun kendisini ''halife'' ilan etmesi üzerine Sofu'nun öldürülmesi için ''fetva'' çıkartmıştı. 
     Sofu'nun 1997 yılının Mayıs ayında, evinde ailesinin gözleri önünde kimliği belirsiz kişiler tarafından öldürülmesinden sonra, Kaplan 1999 yılının mart ayında Köln kentinde tutuklanmış ve 2000 yılının şubat ayında cinayete azmettirmek suçundan Düsseldorf Yüksek Eyalet Mahkemesi'nde yargılanmaya başlamıştı. 
     Kaplan, 2000 yılının kasım ayında suçlu bulunmuş ve 4 yıl hapis cezasına çarptırılmıştı. Federal İçişleri Bakanı Schily de 2001 yılının aralık ayında İCCB'yi demokrasi ve anayasaya karşı çıktığı gerekçesiyle yasaklamıştı. 
     Düsseldorf Yüksek Eyalet Mahkemesi'nin Kaplan'ın sınır dışı edilmesini yasaklaması üzerine, Kaplan 2003 yılının mayıs ayında serbest kalmıştı. 2003 yılının ağustos ayında Köln İdare Mahkemesi'nin kararıyla Kaplan'ın Almanya'da kalmasına izin verilmişti. 
     Münster Yüksek İdare Mahkemesi'nin, 2003 yılının aralık ayında Kaplan'ın iltica hakkının geçersiz kılınması yönünde Köln İdare Mahkemesi'nin aldığı bir kararı onaylamasından sonra, Köln İdare Mahkemesi, bu yılın mayıs ayında Köln Şehir İdaresi'nin Kaplan'ın sınır dışı edilmesi yönündeki talebini kabul etmiş, dün de Kaplan'ın temyiz davası açmasına rağmen sınır dışı edilebileceğini açıklamıştı. 
     
</TEXT>
</DOC>
