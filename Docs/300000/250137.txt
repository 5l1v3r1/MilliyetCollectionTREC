<DOC>
<DOCNO> 250137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/spor/aspo.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'ye şok teklif 
</HEADLINE>
<TEXT>


İspanya Futbol Federasyonu Başkanı Angel Villar, Portekiz'deki başarısızlık üzerine Beşiktaş'ın hocasından Milli Takım'ın başına geçmesini istedi. Vicente Del Bosque'nin göreve gelmesi için ülkede kampanya başlatıldı 

MEHMET ÇİFTÇİ 


Telefon görüşmesi 
İSPANYA'NIN, Portekiz'de düzenlenen Avrupa Futbol Şampiyonası'na erken veda etmesinin ardından Futbol Federasyonu Başkanı Angel Villar'ın, Beşiktaş Teknik Direktörü Del Bosque'yi arayarak Milli Takım'ın başına geçmesini istediği öğrenildi. Villar, Kartal'ın yeni hocası ile yaptığı telefon görüşmesinde, "Bu milli bir dava. İspanya'nın sana ihtiyacı var. Her türlü tazminatı ödemeye hazırız" diyerek resmi teklifte bulundu. 

'Bir hafta süre istedi' 
BEŞİKTAŞ Teknik Direktörü Del Bosque'nin ise, "Profesyonel hayatım boyunca hiçbir takımı yarı yolda bırakmadım. Başkan Yıldırım Demirören ile görüşmeden size bir yanıt veremem. Bana bir hafta süre tanıyın" ifadelerini kullandığı belirtildi. Bu arada tecrübeli çalıştırıcı, EFE Ajansı ile yaptığı telefon görüşmesinde teklifi doğruladı. İspanyol basını ise cephe aldığı Teknik Direktör İnaki Saez'in istifası için kampanya başlattı. 

'Düşkırıklığı yarattı' 
MEDYANIN önde gelen yazarlarının şu anda Milli Takım'a yakışacak en iyi ismin Del Bosque olduğunu belirterek, Futbol Federasyonu'na çağrıda bulunduğu kaydedildi. Gazeteler, Beşiktaş'ın hocasının 15 gün içinde göreve getirilmesini istediler. Del Bosque, Marca gazetesine ise "İspanya'nın elenmesi bende büyük düşkırıklığı yarattı. Tartışılması gereken bir sorun. Takımda eksik olan bağlılık ve konsantrasyondu" açıklamasını yaptı. 



</TEXT>
</DOC>
