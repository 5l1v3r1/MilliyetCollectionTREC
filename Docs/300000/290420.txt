<DOC>
<DOCNO> 290420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/soneko05.html </URL>
<DATE> 2004/11/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hastalanan önce SSK diyor... 
</HEADLINE>
<TEXT>

     Sağlık problemlerinde ilk gidilen sağlık kurumu, yüzde 36'lık bir oran ile SSK hastaneleri olarak belirlendi. 
     Pazar araştırma şirketi GFK Türkiye'nin 20 ilin kentsel alanlarını kapsayan 1251 kişi ile yaptığı araştırmadan çıkan sonuçlara göre, SSK hastanelerini yüzde 33 ile devlet hastaneleri izlerken, özel hastanelere gidilme oranı ise yüzde 11'de kalıyor. 
     Araştırma sonuçlarına göre, özel hastanelere gitmede Marmara Bölgesi birinci sırada gelirken, Doğu Anadolu insanının daha çok devlet hastanelerini tercih ettiği ortaya çıktı. 
     45 yaş üstündekilerin, 45 yaş altındakilere göre SSK hastanelerine gitme oranı yüksek. Özel hastanelere en az giden yaş grubunu yine 45 yaş üstündekiler oluşturuyor. 
     Görüşülen kişilerin yüzde 48'i pahalı olması sebebi ile yüzde 37'si ise parası olmadığı için özel hastanelere gitmediklerini belirtti. Sağlık ocağını kullananların oranı da yüzde 10'da kaldı. 
     Özel hastanelere gidenlerin, özel hastane seçiminde dikkat ettikleri ilk özellik doktor kadrosu, teşhis ve tedavinin daha kısa sürede yapılabilmesi. Araştırmaya katılanların yüzde 31'i doktor kadrosuna önem veriyor. Güven, hijyenik ortam ve kuyruk problemi olmaması da diğer tercih nedenleri arasında geliyor. 
     Bir özel hastaneden beklenenlerle, sürekli gidilen özel hastanenin beğenilen yönleri paralellik gösteriyor. 
     Özel hastaneye gidenlerin sürekli gittiği hastanede en memnun oldukları özellik, özel hastane seçiminde en etkili olan doktor kadrosunun kaliteli olması. 
     
</TEXT>
</DOC>
