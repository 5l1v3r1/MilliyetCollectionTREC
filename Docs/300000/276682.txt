<DOC>
<DOCNO> 276682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/siyaset/axsiy01.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Resepsiyonda koruma krizi 
</HEADLINE>
<TEXT>


Meclis'in açılış resepsiyonunda, Başbakanlık korumalarınca itildiğini öne süren CHP'li Bayındır, Erdoğan'a tepki gösterdi Lanet olsun. Vekilden korkan Başbakan mı olur 

ANKARA Milliyet 


TBMM'nin yeni yasama yılı açılış resepsiyonunda, Başbakanlık korumalarının kendisini ittiğini söyleyen CHP Kırşehir Milletvekili Hüseyin Bayındır, tepkisini Başbakan Recep Tayyip Erdoğan'a, "Lanet olsun, böyle Başbakan mı olur " diye bağırarak gösterdi. TBMM Geçici Başkanı İsmail Alptekin, 22. Dönem 3. Yasamı Yılı çalışmalarının başlaması dolayısıyla dün akşam Meclis bahçesinde resepsiyon verdi. Cumhurbaşkanı Sezer ve CHP lideri Baykal'ın katılmadığı resepsiyonda, Erdoğan, bakanlar, Genelkurmay Başkanı Org. Hilmi Özkök ve kuvvet komutanları yer aldı. 
Resepsiyonda CHP'li Bayındır, Erdoğan'ın korumaları tarafından itildiğini öne sürerek olay çıkardı. Bayındır, "Ben de milletvekiliyim. Başbakan'ı benden mi koruyorsunuz " diye sitem ettiği korumalardan, "Bir yanlışlık oldu, özür dileriz" yanıtını alınca, "Bu nasıl yanlışlık Lanet olsun, böyle Başbakan mı olur " diye bağırdı. Erdoğan, Bayındır'a doğru yönelerek, "Bir yanlışlık olmuştur" dedi. Bayındır, Erdoğan'ın yanından uzaklaştırılırken de, "Kulaklarında telsiz, milletvekilini ite ite götürüyorlar. Bu kadarı da çirkinlik. Milletvekilinden korkan başbakan olur mu " diye bağırmayı sürdürdü. 

Özkök Beşiktaş küme düşmez 

Resepsiyonda Özkök, Kara Kuvvetleri Komutanı Org. Yaşar Büyükanıt ve gazeteciler arasında futbol da konuşuldu. Koyu Beşiktaşlı Özkök, kötü günler yaşayan takımının durumuyla ilgili, "Küme düşmeyiz" dedi. Fenerbahçeli Büyükanıt da, Manchester United'dan 6 gol yiyen takımıyla ilgili "Dünyanın sonu değil. Galatasaray gibi 'Avrupa Aslanı' bile bizden 6 gol yedi. Biz en azından 2 gol attık" yorumunu yaptı. Özkök, kendisini izleyen foto muhabirlerine de "Genç, yakışıklı biri olsam anlayacağım. Benim neyimi çekiyorsunuz" diye de espri yaptı. 


</TEXT>
</DOC>
