<DOC>
<DOCNO> 292642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonspo15.html </URL>
<DATE> 2004/11/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Turgay Demirel Aday olmayacağımı telaffuz etmedim... 
</HEADLINE>
<TEXT>

     Basketbol Federasyonu Başkanı Turgay Demirel, federasyon başkanlık seçimi için yeniden adaylığını açıklaması konusunda gereken zeminin henüz oluşmadığını söyledi. 
     Demirel, kendi gündemlerinde 2010 Dünya Erkekler Basketbol Şampiyonası olduğunu vurgulayarak, yaklaşan Basketbol Federasyonu Genel Kurulu'nda yapılacak başkanlık seçimi ile ilgili olarak ''Ben aday olmayacağımı telaffuz etmedim. Adaylığımı açıklamak için de gereken zemin henüz oluşmadı'' dedi. 
     Başkan Demirel, adaylık için yasal sürecin işlemeye başlamadığını vurgulayarak, ''Bazı aday olmayacağı bilinen kişiler çeşitli söylemlerle etrafta tereddütler yaratarak bazı delegeleri yanlarına çekmek istiyor olabilirler. Adaylık için başvuru süreci başladığında ve adaylık için gereken belgeler ya da delege desteği gerektiğinde kimlerin gerçek aday, kimlerin sahte aday olduğu ve başkaları için çalıştığı net olarak ortaya çıkacak. Bizim tecrübemiz bu tip oyunlara gelmeyecek kadar fazla'' diye konuştu. 
     
     ''2010 DÜNYA ŞAMPİYONASI İÇİN HANDİKAPLARIMIZ VAR'' 
     Turgay Demirel, 2010 Dünya Erkekler Basketbol Şampiyonası'na ev sahipliği yapmak için sıkı bir çalışma dönemi geçirdiklerini ifade ederek, şunları kaydetti 
     ''Ancak adaylık başvurumuzla ilgili ülke olarak bazı handikaplarımız var. Bugüne kadar bu anlamda büyük bir organizasyonun yapılmamış olması, organizasyonu yapacağımız tesislerin henüz proje aşamasında olması ve terör konusunda bir takım endişelerin olması gibi. Bunların yanı sıra ülke olarak basketbolu çok seviyor olmamız, hükümetimizin bu organizasyon konusunda bize vermiş olduğu çok büyük destek de en önemli artılarımız. Tesis eksikliğimizi avantaj haline getirmek için bir takım projeler geliştirdik. Ülkemizde olmayan tesisleri bu şampiyona sayesinde çok modern ve çok doğru bir şekilde zamanından önce yaparak sadece basketbolu ve diğer salon sporlarının ilerlemesine yardımcı olacak şekilde yabancı heyete sunuyoruz.'' Fransa Basketbol Federasyonu'nun, Fransız hükümetinin 10 milyon Euro katkısını ilan ettiğini kaydeden Demirel, ''Biz açıkçası hükümetten bu miktarda bir destek almadık, ancak şampiyonayı aldığımız takdirde vermemiz gereken garantileri kendilerine yazılı olarak sunacağımızı ileteceğiz. Fransa hükümetinin desteği çok önemli bir artı, ama buna rağmen delegeler bazında eşit olduğumuzu düşünüyorum'' diye konuştu. 
     Şampiyonaya adaylık sürecinde bazı engellemeler olduğunu ifade eden Demirel, ''Bu kişilerin yarattığı engellerle zaman kaybettik. Kaybettiğimiz zaman yüzünden belki yapamadığımız çalışmalar oldu. İnşallah bunlar neticeye fazla etki yapmaz'' diyerek sözlerini tamamladı. 
     
</TEXT>
</DOC>
