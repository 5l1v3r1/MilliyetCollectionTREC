<DOC>
<DOCNO> 295532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko19.html </URL>
<DATE> 2004/12/07/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Motosiklet tutkusu "Scooter"la yayılıyor... 
</HEADLINE>
<TEXT>

     Macera tutkunlarının aracı olarak bilinen motosiklet, ''scooter'' sınıfının yarattığı cazibeyle özellikle büyükşehirlerde giderek yaygınlaşıyor. 
     İtalya'daki yoğun kullanımı nedeniyle ''İtalyan tarzı'' olarak da nitelendirilen ''scooter''lar, son yıllarda Türk insanı için de ''alternatif ve rahat bir ulaşım aracı'' olarak ön plana çıkmaya başladı. 
     Vespa ve Piaggio markalarının Türkiye Distribütörü Ferco Motor'un Marka Müdürü Özge Olgar, artan trafik ve park sorununun insanları alternatif ulaşım çözümlerine yönelttiğini, önceleri hobi olarak dar kapsamda tercih edilen scooterların, amaca yönelik özellikleri nedeniyle son dönemde oldukça yoğun ilgi görmeye başladığını kaydetti. 
     Bu paralelde genel olarak Türkiye'deki motosiklet kullanımının da artış gösterdiğini belirten Olgar, Türkiye Motosiklet Endüstrileri Derneği rakamlarına göre, geçen yıl motosiklet satışlarında yüzde 233'lük bir artış yaşandığını dile getirdi. 
     Olgar, satış rakamlarının scooter sınıfı araçların tüketicinin ilk tercihi arasında yer aldığını gösterdiğini ifade ederek, bu yıl Ekim ayı sonu itibariyle Türkiye'de 38 bin 661 motosiklet satışı gerçekleştiğini ve bunların 18 bin 509'unun scooter kategorisinde bulunduğunu bildirdi. 
     
     ''TRAFİK YASASI, SATIŞLARI ARTIRACAK'' 
     Motosiklet ve scooter satışlarındaki artışın önümüzdeki yıllarda sürmesini beklediklerini dile getiren Olgar, 2005'te yürürlüğe girecek yeni Trafik Yasası'nın da scooter satışlarını olumlu etkileyeceğini söyledi. 
     Bugün her türlü motosikletin ''A2'' sınıfı sürücü belgesiyle kullanılabildiğine işaret eden Olgar, şöyle konuştu 
     ''Ancak önümüzdeki dönemde AB'ye uyum çerçevesinde getirilen yeni düzenlemeyle yeni bir sistem getirilecek. Buna göre, motosiklet kullanımı için gerekli belge, motor hacmi cc bazında değişim gösterecek ve sürücüler en alt cc grubundan başlayarak kademeli olarak üst seviyedeki araçları kullanma hakkı elde edecek. Dolayısıyla Türkiye'de de motosiklet kullanmak isteyenler tıpkı Avrupa ülkelerinde olduğu gibi yüksek silindir hacimli araçlardan önce ilk olarak scooterlar ile tanışacaklar. Bu da kişilerin motosiklet üzerinde daha eğitimli, adım adım ve bilinçli kullanıcılar haline gelmesini sağlayacaktır.'' Scooter, motosikletten biraz daha küçük olması nedeniyle ''pratik ve ekonomik bir ulaşım aracı'' olarak biliniyor. Özellikle İtalya'da kullanımı yaygın olan scooter, Türkiye'de genellikle bir scooter markası olan ''vespa'' diye anılıyor. 
     
</TEXT>
</DOC>
