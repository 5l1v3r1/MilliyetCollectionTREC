<DOC>
<DOCNO> 256717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/yasam/axyas02.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Taş devri' dispanseri 
</HEADLINE>
<TEXT>


Esendere'de 30 yıldır dispanser var, doktor yok şoför atanmış ama ambulans yok. Tek hemşire sırf iğne yapıyor, hastalar İran'a gidiyor... 

HAMİT ERKUT, ERKAN ÇOBANOĞLU Hakk ri DHA 

Sağlık Bakanlığı, Hakk ri Yüksekova'nın Esendere beldesinde 30 yıl önce yapılan ve tek bir hemşire bulunan dispansere, olmayan ambulans için de şoför tayin etti. 
İran'a açılan Esendere Gümrük Kapısı ile aynı adı taşıyan 7 bin nüfuslu beldeye, 30 yıl önce sağlık ocağı yapıldı. Bugüne kadar hiç doktor atanmayan dispanserde, yıllardır tek bir ebe ya da hemşire görev yapınca da, vatandaşlar çaresiz, tedavi için İran'a gitmeyi tercih etti. Sağlık Ocağı'na bir yıl önce ambulans şoförü olarak Cevat Aydın, altı ay önce de bir önceki hemşirenin yerine Sadiye Yılmaz atandı. 
Ancak şoför Aydın ambulans olmaması nedeniyle bir yıldır hiçbir iş yapmadan maaş aldı. 22 yıllık memur olduğunu söyleyen Aydın, "Huzurlu değilim, büyük rahatsızlık duyuyorum. Hastalara bir ağrı kesici bile veremiyoruz. Ne ambulans, ne sağlık malzemesi, ne teçhizat var" diyerek yakındı. 

'Hiç doktor görmedik ki' 
Dispansere sözleşmeli gönderilen hemşire Yılmaz da, hastalara tedavi değil, sadece küçük yaralanmalara pansuman yaptığını söyledi ve "Bu yörede üç yıldır çocuklara gerekli aşılar yapılamamış. İlaç gelse bile muhafaza edecek bir buzdolabı bile yok" diye konuştu. 
Tedavilerini 40 kilometre mesafedeki Yüksekova yerine 35 kilometre uzaklıktaki Türkiye'ye vize uygulamayan İran'ın Urumiye kentinde yaptıran belde halkı da, burada tedavinin daha ucuz ve kaliteli olduğunu söyledi. Oğlu Beytullah Basan'ı İran'da tedavi ettiren Hamza Basan, "Biz burada hiç doktor görmedik, herkes bu yüzden en ufak hastalığında İran'a gidiyor, artık alıştık. Esendere'ye doktor geleceğini de tahmin etmiyoruz" dedi. 


</TEXT>
</DOC>
