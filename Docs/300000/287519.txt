<DOC>
<DOCNO> 287519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur09.html </URL>
<DATE> 2004/11/09/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Havuzda yüzerken kalp krizi geçirdi 
</HEADLINE>
<TEXT>

     KAYSERİ DHA 

KAYSERİ'de, TSE Kayseri eski Başkanı ve işadamı 61 yaşındaki Mehmet Somtaş, Hilton Oteli'nin havuzunda yüzerken kalp krizi geçirerek yaşamını yitirdi. 
     Mehmet Somtaş, önceki gün saat 20.00 sıralarında otelin spor salonuna gitti. Burada yaklaşık 1.5 saat spor yapan Somtaş, daha sonra girdiği havuzda kalp krizi geçirdi. İlk müdahaleyi havuzda bulunan doktorların yaptığı Somtaş, kurtarılamayarak yaşamını yitirdi. 
     Somtaş Ailesi, Mehmet Somtaş'a otopsi yapılmasını istemedi. Ailenin bu isteği Cumhuriyet Savcılığı'na da iletildi. Ölen Mehmet Somtaş ile aynı ismi taşıyan amcasının oğlu Mehmet Somtaş, "Daha önce de kalp krizi geçirmiş, 3 yıl önce by-pas ameliyatı olmuştu. Havuzda kalp krizi geçirince, sudan çıkarılıp orada bulunan doktorlar tarafından kalp masajı yapılmış, ancak müdahaleye rağmen yaşamını yitirmiş. O nedenle otopsi istemedik'' dedi. 
     Somtaş'ın kaldırıldığı Kayseri Devlet Hastanesi Başhekimi İsmail Tamer'de, kalp krizi sonucu öldüğünün belirlendiğini söyledi. Dr. Tamer, "Yapılan ilk belirlemeye göre havuzda boğulma olayı olmamış. Çünkü, boğulmadan söz edebilmek için akciğerlerin tahribata uğraması gerekir. İftardan 2-3 saat sonra spor yapılması ve havuzda yüzmek, kalp krizini tetiklemiş olabilir'' diye konuştu. 
     Hilton Kayseri Oteli yetkilileri, Mehmet Somtaş'ın Sağlık Külübü üyesi olduğunu, spor salonu ve havuzdan sürekli olarak yararlandığını belirterek, olayın kalp krizinden kaynaklandığını söyledi. 
     Kayseri Emniyet Müdürlüğü Asayiş Şubesi yetkililerince yapılan açıklamada ise, "İşadamı Mehmet Somtaş havuzda yüzerken, kalp krizi geçirerek hayatını kaybetmiş. Boğulma ve şüpheli bir durum söz konusu olmadığı için sadece tutanak tutuldu'' denildi. 
     
</TEXT>
</DOC>
