<DOC>
<DOCNO> 268404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun37.html </URL>
<DATE> 2004/09/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ada'da suçlular uydudan izlenecek 
</HEADLINE>
<TEXT>

     İngiltere'de, çocuklara karşı cinsel suç işleyenler başta olmak üzere, suçlular artık uydu yoluyla takip altına alınıyor. 
     Bu yepyeni uygulama, İçişleri Bakanlığı tarafından üç pilot bölgede denenmeye başladı. Bakanlık Müsteşarı Paul Goggins, BBC'ye verdiği demeçte, başlangıçta sadece 120 mahkumun ayak bileklerine takılacak elektronik ''pranga'' ile uydu takibi altına alınacağını belirterek, zamanla uygulamanın genişletileceğini ve binlerce suçluya ''pranga'' takılacağını söyledi. 
     Müsteşar, çocuklara karşı cinsel suç işleyenlerin hapisten çıktıktan sonra yeni sistem sayesinde izlenebileceğini, ayrıca evde şiddet uygulayanların da takibat altına alınacağını belirtti. 
     ''Gardiyansız cezaevi'' olarak tanımlanan yeni gözetleme sistemi, suçlunun ayak bileğine bağlı bir verici ve cep telefonundan oluşuyor. İzlemeye alınan kişiler, her iki aleti sürekli taşımak zorunda. Bunlardan birinin çıkarılması halinde, gözetleme merkezinde alarm çalıyor. Sistem, kişinin yerini 2 metre farkla belirleme olanağı sağlıyor. 
     Aynı şekilde, özel bir suçlunun, özel yerlere yaklaşması halinde de sistem alarm veriyor. Örneğin, bir sübyancının okula ya da çocuk parkına yaklaştığı merkez tarafından anlaşılıyor. 
     Yeni sistem, ilk aşamada Manchester, Hampshire ve West Midlands'da uygulanmaya başladı. 
     Bakanlığa göre, bir kişiyi izlemenin günlük maliyeti yaklaşık 100 euro olacak. 
     
</TEXT>
</DOC>
