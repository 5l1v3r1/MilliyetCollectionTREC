<DOC>
<DOCNO> 261718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun12.html </URL>
<DATE> 2004/08/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Türk lokantasının açılışında silahlar konuştu 1 ölü, 2 yaralı 
</HEADLINE>
<TEXT>

     Bulgaristan'ın başkenti Sofya'da bir Türk lokantasının açılışında çıkan silahlı kavgada Türk vatandaşı bir kişi öldü, 2 kişi yaralandı. 
     Sofya Emniyet Müdürlüğü sözcüsü Nikola Nikolov, neden çıktığı bilinmeyen kavgada Erdoğan K. 35 adlı kişinin öldüğünü, Osman Kaşıkoğlu 40 ile Ömer İnci 38 'nin de bacaklarından silahla yaralandığını bildirdi. 
     Lokantada bu sabah tartışmaya başlayan 3 kişinin dışarı çıkıp dövüşmeye başladığı, kavga sırasında vücudunun çeşitli yerlerinden bıçak ve tornavidayla yaralanan Erdoğan K'nin lokanta yakınına park ettiği otomobilinden bir tabanca alarak 6 el ateş ettiği belirtildi. 
     Nikolov, Erdoğan K'nin kan kaybı nedeniyle olay yerinde can verdiğini, bacaklarından yaralanan İnci ve Kaşıkoğlu'nunsa hastaneye kaldırıldığını söyledi. 
     Kavgaya karışan şahısların Bulgaristan'da geçici ikamete sahip Türk vatandaşları olduğu, öldürülen Erdoğan K'nin kullandığı tabancanın Sofya 6. Bölge Karakolu'ndan bir süre önce çalındığının tespit edildiği belirtildi. 
     
</TEXT>
</DOC>
