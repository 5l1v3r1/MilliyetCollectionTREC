<DOC>
<DOCNO> 261553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/soneko08.html </URL>
<DATE> 2004/08/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
GAP, Kongo Cumhuriyetine model oldu... 
</HEADLINE>
<TEXT>

     Demokratik Kongo Cumhuriyeti'nin, Türkiye'nin en büyük entegre kalkınma projelerinden GAP'ın bir benzerini ülkenin doğusunda, ''Kabare'' ismiyle revize ederek uygulayacağı bildirildi. 
     Kongo Kırsal Kalkınma Bakanı Pardonne Kalıba Mulanga, GAP'la ilgili yatırımlar hakkında bilgi almak ve çalışmaları yerinde incelemek amacıyla Dışişleri Bakanlığı Türkiye Masası Temsilcisi Jean Claude Kakyeta ve Kırsal Kalkınma Bakanlığı Danışmanı Abedı Kıpuecha'nın da aralarında bulunduğu 5 kişilik heyetle Şanlıurfa'ya geldi. 
     Başbakanlık GAP Bölge Kalkınma İdaresi Bölge Müdürlüğü yetkililerince proje konusunda brife edilen Mulanga, GAP Tarımsal Kampı'nı ziyaretinde, dünyanın en zengin yeraltı ve yerüstü kaynaklarına sahip ülkeler arasında yer alan Kongo'nun, 40 yıldan bu yana sınır komşularıyla yaşanan savaşlar nedeniyle teknolojik gelişmeler konusunda yetersiz kaldığını söyledi. 
     İlk kez 1980 yılında Alman ''GTZ'' firmasıyla işbirliği içerisinde uygulanması planlanan ''Kabare'' projesinin ülkedeki savaş ortamı nedeniyle yarım kaldığını ifade eden Mulanga, 2 yıl önce projeyi 3 milyon dolarlık yatırımla yeniden başlattıklarını kaydetti. 
     Ülkesinin su ve toprak kaynaklarının geliştirilmesi adına projeye önem verdiklerini aktaran Mulanga, şöyle dedi 
     ''Bir süre önce Kongo'daki Türk Büyükelçiliği aracılığıyla, Türk Dışişleri Bakanlığı'yla temasa geçerek, proje konusunda teknik yardım talebinde bulunduk. Türkiye'nin en büyük entegre kalkınma projelerinden GAP'ın bir benzerini ülkemizde 'Kabare' adıyla revize ederek yeniden uygulayacağız. Bilgi ve tecrübe donanımına sahip Türkiye ile ilişkilerimizi her alanda geliştirmek istiyoruz. Bu nedenle Türk işadamlarını da Kongo'da yatırıma davet ediyoruz.'' 
     
     TECRÜBELİ İNSAN KAYNAĞI 

     Mulanga, Türkiye'nin, GAP ile önce su kaynaklarını kontrol altına aldığını, ardından elektrik üretimiyle proje için şu ana kadar harcanan 16.6 milyar dolarlık tutarın 12.8 milyar dolarını geri döndürmeyi başardığını kaydetti. 
     GAP'la birlikte bölgenin tarımsal üretiminde artış yaşandığını öğrendiklerini belirten Mulanga, Kongo'nun yeniden yapılandırılması ve teknolojik gelişmelere ayak uydurabilmesi için Türkiye ile bilgi aktarımına ihtiyacı olduğuna işaret etti. 
     Mulanga, GAP gezisiyle ilgili şunları aktardı 
     ''Bölgeyi gezerken, tecrübeli insan kaynağının yatırımlar için ne kadar önem taşıdığını gördük. Mustafa Kemal Atatürk, bağımsızlık savaşını Türk halkının vatan sevgisinin ne denli büyük olduğunu görünce başlatmıştı. Biz de ülkemizde bu bilinci harekete geçirmeyi amaçlıyoruz. Altyapı kaynaklarımız çok geniş, ancak teknolojilerinin rehabilite edilmesi gerekiyor. Bu nedenle Türkiye'den teknoloji transferi gerçekleştirmek istiyoruz.'' 
     
     TOPRAK VE SU KAYNAKLARININ KULLANIMI 

     Demokratik Kongo Cumhuriyeti Kırsal Kalkınma Bakanlığı Danışmanı Abedı Kıpuecha ise ülkesinde ''Kabare'' adıyla uygulanacak projeyle, su ve toprak kaynaklarını geliştirmenin yanında, halkın yaşam standardını yükseltmeyi amaçladıklarını ifade etti. 
     Bu doğrultuda GAP'ı her yönüyle araştırdıklarını bildiren Kıpuecha, ''GAP, uygulanmaya başlamadan önce Güneydoğu Anadolu Bölgesi'nde 500 civarında fabrika ve işletmenin bulunduğunu öğrendik. Projenin bazı kısımlarının faaliyete başlamasıyla bu rakamın bin 250 civarına yükseldiği belirtildi. Doğrusu, bu durum ülkemizin geleceği açısından bizleri ümitlendirdi'' diye konuştu. 
     Konuk bakan Mulanga ve beraberindekiler, çiftçi ailelerin çocuklarının kamp yaptığı GAP Tarım Kampı'nı da ziyaret ederek, çocukların hazırladığı çeşitli skeçleri izledi. 
     Kampı, 8 yaşındaki oğlu Biaza Kalıba Mulanga ile ziyaret eden Bakan Mulanga, çiftçi çocukların ilgisiyle karşılandı. 
     
</TEXT>
</DOC>
