<DOC>
<DOCNO> 252324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/guncel/gun03.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Töre'ye müebbet hapis 
</HEADLINE>
<TEXT>


Yasadaki yeni değişiklik nedeniyle, artık töre cinayeti işleyenler "haksız tahrik" indiriminden yararlanamayacak ve müebbet hapse çarptırılacak 

ANKARA Milliyet 

TBMM Adalet Komisyonu, Türk Ceza Kanunu taslağında devrim gibi değişikliği kabul etti. CHP'li 3 kadın milletvekilinin yoğun ısrarları sonucu "nitelikli haller" başlığıyla düzenlenen "kasten adam öldürme"nin kapsamına, "töre saikiyle işlenen cinayetler" de alındı. Böylece, töre cinayeti işleyenler "haksız tahrik" indiriminden yararlanamayacak ve ağırlaştırılmış müebbet hapse çarptırılacak. 
Komisyondaki görüşmelere, üye olmadıkları halde, "töre saiki" hükmünü "kasten adam öldürme"ye ekletmek için CHP'li kadın milletvekilleri Oya Araslı, Gaye Erbatur ve Sıdıka Aydoğan da katıldı. Görüşmeler sonucu 3 kadın milletvekili istediklerini aldı. CHP'li Ziya Ergök ile Feridun Baloğlu'nun verdiği değişiklik önergesine AKP'li üyeler de tam destek verince, töreye uygulanan indirim tasardan çıkarılmış oldu. 

İnsanlığa karşı suç 
İnsanlığa karşı işlenen suçları düzenleyen maddeye bir önergeyle, "çocukların cinsel istismarı" da eklendi. Sistematik olarak çocukları cinsel olarak istismar edenler müebbet hapse çarptırılacak. Ensest ilişki mağduru çocuğun reşit olduktan sonra kendisini taciz eden üstsoyunu şik yet edebilmesi artık mümkün olacak. 
Tasarıda, hukuken rıza olmaksızın, ölüden organ veya doku alan kimsenin bir yıla kadar hapisle cezalandırılmasını öngören madde, organ ve doku bağışının yaygın olmadığı ve insanların yüzde 90'ının ölen yakınlarının organlarının alınmasına izin vermediği gerekçesiyle değiştirildi. Bu maddeyle de, halen uygulandığı gibi, ölüden izinsiz kornea alınmasının yolu açık tutuldu. 
'İşkence' suçu için öngörülen cezanın alt sınırı, AB'nin önerisi üzerine, 5 yıldan 3 yıla düşürüldü. Üst sınır 12 yıl oldu. İşkence emrini veren de aynı şekilde cezalandırılacak. 


</TEXT>
</DOC>
