<DOC>
<DOCNO> 297283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy21.html </URL>
<DATE> 2004/12/13/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Şener, Türkiye'nin 17 Aralık'tan beklentilerini anlattı... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''17 Aralık'ta çıkacak olan kararın yoruma elvermeyecek şekilde tam üyelik hedefini içermesi gerekmektedir. Bir de müzakerelerin kesin bir tarih göstermesi beklentilerimiz içerisindedir'' dedi. 
     Şener, Bakanlar Kurulu Toplantısı'nın ardından yaptığı açıklamada, toplantı gündeminde TBMM gündeminde bulunan kanun tasarı ve tekliflerinin değerlendirildiğini bildirdi. Şener, toplantıda, bugün, yarın, çarşamba ve perşembe günleri TBMM gündeminde bulunan Ceza ve Tedbirlerin İnfazı Hakkındaki Kanun Tasarısı, Tarım Ürünlerinin Lisans ve Depoculuk Kanun Tasarısı ile Zirai Mücadele ve Zirai Karantina Kanunu'nda Değişiklik Yapılması Dair Kanun Tasarısı üzerinde değerlendirmeler yapıldığını ve Meclis gündeminin gözden geçirildiğini söyledi. 
     Toplantıda, ikinci gündem maddesi olarak Avrupa Birliği AB sürecinin değerlendirildiğini ifade eden Şener, bu konuda Dışişleri Bakanı ve Başbakan Yardımcısı Abdullah Gül'ün gerekli açıklamaları ve değerlendirmeleri yaptığını, Kurul üyelerinin de görüş ve değerlendirmelerde bulunduğunu anlattı. Şener, şöyle konuştu 
     ''17 Aralık tarihinde çıkacak karar Türk kamuoyu tarafından da yakından izlenmektedir. Müzakereye başlama kararı, bu süreçte daha sonra sürekli referans olarak alınacaktır. Bu bakımdan hükümet olarak kararın açık, net ve hukukumuzu koruyacak şekilde çıkarılması için gerekli çaba sarf edilmektedir. 
     Gerek Başbakanımız gerekse Dışişleri Bakanımız ve diplomatlarımız çok yönlü çok boyutlu olarak bu söylediğimi ilkeler çerçevesinde gerekli çabayı sarf etmektedirler.'' AB'nin daha önce 5 kez genişlediğini anımsatan Şener, 6. kez genişlemenin diğer genişlemelerden daha önemli, daha kendine özgü boyutlar taşıdığını vurguladı. Şener, şöyle devam etti 
     ''Tüm bu nitelikleri de dikkate almak suretiyle hükümet olarak Türkiye'nin çıkarlarının, beklentilerinin karşılanması için gereken çabalar eksiksiz olarak sürdürülmektedir. 
     17 Aralık'ta çıkacak olan kararın yoruma elvermeyecek şekilde tam üyelik hedefini içermesi gerekmektedir. Bir de müzakerelerin kesin bir tarih göstermesi beklentilerimiz içerisindedir. Bununla ilgili şu ana kadar gelişmeler yakından takip edilmektedir. Bu gelişmeler aynı zamanda çarşamba günü sayın Başbakan ve Dışişleri bakanımızın Brüksel'e gitmesiyle de son iki gün yakın bir şekilde takip edilecektir. 
     Umut ediyoruzki Türkiye'nin taleplerini ve beklentilerini karşılayacak bir karar 17 Aralık'ta çıkabilecektir.'' Şener, 17 Aralık konusunda Türkiye'nin beklediği sonuçların ortaya çıkmasını arzu ettiklerini belirterek, ''Elbette bizim de kırmızı çizgilerimiz vardır, mutlaka olmasını beklediğimiz noktalar vardır. Bunlarla bağlantılı farklı durumların ortaya çıkacağını zannetmiyoruz'' dedi. 
     Şener, Bakanlar Kurulu toplantısına ilişkin yaptığı açıklamanın ardından gazetecilerin sorularını yanıtladı. 
     Abdüllatif Şener, bir gazetecinin, ''Yeni stand-by anlaşması için üç yasa hazırlığı var. Bunlardan Finansal Hizmetler Yasa Tasarısı'nın sizin önünüzde bulunduğu ve bazı çekinceleriniz olduğu belirtiliyor. Eğer bu yasaya şerh koyuyorsanız, çekinceleriniz nelerdir '' sorusu üzerine, bu bilgilerin doğru olmadığını söyledi. 
     Hükümetin gündeminde bazı temel yasalar bulunduğunu, bu yasalar arasında, Finansal Hizmetler Kanunu tasarısının BDDK tarafından kendilerine taslak halinde gönderildiğini, şu anda incelemede olduğunu belirten Şener, şunları kaydetti 
     ''Vakti geldiğinde TBMM'ye sek edilecektir. Diğer yasalar da aynı şekildedir. Herhangi bir Bakanın, herhangi bir kanun tasarısını tutması gibi bir şey söz konusu değildir. ama belli bir kanun tasarısının olgunlaşması, ihtiyaca uygun hale gelmesi, konuyla ilgili değişik yorumları, değerlendirmeleri dikkate alarak düzenlenmesi önemlidir. Çünkü bunlar temel yasalardır. Temel yasalar elbette çıkarılmalıdır ama çıkarılırken mutlaka iyi çıkarılmalıdır, düzenlenmelidir. Sektörle ilgili, ilgili taraflarla bağlantılı olarak ele aldığı konuların ihtiyaca cevap vermesi gerekmektedir. 
     Bir şeyin olmasından çok, iyi olması önemlidir. Biz de bu tasarıların iyi olması için, bekleneni verebilmesi için gerekli çalışmaları yapıyoruz. Ama zaman sürekli olarak tarafımızdan dikkate alınmaktadır. Zamana uygun olarak Meclis'e sevk edilir.'' -''ALTERNATİFLİ DÜŞÜNCELER GELİŞTİRİLİR''- Bir gazetecinin, 17 Aralık'ta Türkiye'nin beklediği sonucun çıkmaması halinde bir B planının olup olmadığına ilişkin sorusuna Şener, şu yanıtı verdi 
     ''Devlet yönetiminde sadece belli olaylara bağlı olarak A, B, C planları kurmaktan öte, sürekli olarak kapsamlı düşünülür. Çok yönlü, çok boyutlu alternatifli düşünceler geliştirilir ve buna göre hükümet edilir. Sadece belli bir olayda, A ihtimali ortaya çıkması veya B planı var mıdır gibi bir soruyu değerlendirirken, bunun devlet yönetimiyle bağlantılı çalışma düzeni, karar alma süreçlerine fazla muttali olmama gibi bir anlayışı yansıttığını belirtmek istiyorum.'' Çağdaş dünyadaki gelişmelerin hükümet tarafından takip edildiğini belirten Şener, atılan her adımda da çok yönlü, alternatifli düşünceler bulunduğunu söyledi. Şener, şöyle devam etti 
     ''Biz 17 Aralık konusunda beklediğimiz sonuçların ortaya çıkmasını arzu ediyoruz. Bununla ilgili çabalarımızı sürdürüyoruz ve elbette bizim de kırmızı çizgilerimiz vardır, mutlaka olmasını beklediğimiz noktalar vardır. 
     Bunlarla bağlantılı farklı durumların ortaya çıkacağını zannetmiyoruz. Ama böyle bir durum ortaya çıktığı takdirde de elbette bu Türkiye tarafından kabul edilemez bir durum olarak değerlendirilir.'' 
     
     CEM UZAN 

     Cem Uzan'ın gözaltında olduğu anımsatılarak, bu konuda ulaşan bilgi olup olmadığının sorulması üzerine Şener, Organize Suçlarla Mücadele Kanunu gereği bu tür olaylarda işlemlerin Cumhuriyet Savcısı'nın emir ve talimatlarıyla yapıldığını söyledi. Uzanlar ile ilgili çalışmaların çok önceden yetkili Savcı'nın emir ve direktifi, TMSF, emniyet ve Maliye Bakanlığı'nın ilgili birimlerince başlatıldığını ifade eden Şener, söz konusu operasyonun da aynı şekilde Cumhuriyet Savcılığı'nın talimatıyla emniyet tarafından başlatıldığını kaydetti. 
     Şener, ''Olay soruşturma safhasındadır. Hazırlık soruşturmaları gizlidir, şu anda bizim tarafımızdan herhangi bir açıklama yapılması sağlıklı değildir. Halen Cem Uzan İstanbul Emniyet Müdürlüğü'nde gözaltındadır. Belki şu an, belki bir müddet sonra ilgili kişi Cumhuriyet Savcısı veya hakim huzuruna çıkarılacaktır'' diye konuştu. 
     ''Hükümetin gündeminde ileriki günlerde Başkanlık sistemini tartışmaya açmak var mı '' sorusuna Şener, bazı konuların basın için daha cazip olduğunu, prensip olarak da her konunun kamuoyunda rahat tartışılabilmesi, yorumlanabilmesi gerektiğini belirtti. Şener, demokratik toplumlarda her konunun rahatlıkla tartışma gündemine oturabileceğini belirterek, ''Ama bahsettiğiniz şekilde hükümetimizin gündeminde böyle bir konu şu anda yok'' dedi. 
     Şener, Toplantıda, 18 Aralık sabahına ilişkin değerlendirme yapılıp yapılmadığının sorulması üzerine, ''16, 17 veya 18 Aralık tarihi itibariyle de elbette sizin nasıl bireysel planlarınız varsa, aynı şekilde tüm birimlerin de kendilerine göre planları vardır, yapacağı işler vardır. Ama Şu safhada bir takım ihtimaller çerçevesinde 18 Aralık'ta ne yapılacağıyla ilgili yorum yapmak erken'' diye konuştu. 
     17 Aralık'ta olumsuz bir karar çıkması halinde piyasalara yönelik bir tedbir alınacak mı '' sorusuna karşılık Şener, şu anda yorum yapmaya gerek olmadığını söyledi. 
     
</TEXT>
</DOC>
