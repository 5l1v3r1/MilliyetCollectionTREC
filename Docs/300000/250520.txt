<DOC>
<DOCNO> 250520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko16.html </URL>
<DATE> 2004/06/24/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Coşkun Asgari ücretteki artış küçük gözükebilir ama imkanlar bu kadar 
</HEADLINE>
<TEXT>

     Sanayi ve Ticaret Bakanı Ali Coşkun, asgari ücretteki artışı değerlendirirken, ''Yüzde 5 küçük gözükebilir ama imkanlar bu kadar'' dedi. 
     Coşkun, KOSGEB, TOBB ve TOSYÖV'ün ortaklaşa düzenlediği ''KOBİ'lerimize Ortadoğu ve Kuzey Afrika Ülkelerinde Yeni Ticari ve Finansal Fırsatlar'' konulu zirve öncesi gazetecilerin sorularını yanıtladı. 
     Asgari ücretle ilgili bir soru üzerine Coşkun, geçirilen ekonomik krizden bütün kesimlerin olumsuz yönde etkilendiğini, çalışanların ve dar gelirli vatandaşların sıkıntısının daha fazla olduğunu kaydetti. 
     Bakan Coşkun, şunları söyledi 
     ''Asgari ücretin çok daha yüksek olmasını arzu ediyoruz. Ama imkanlar ancak bunu sağlayabiliyor. Çünkü bu çağ hızlı bir rekabet çağı. Gördüğünüz gibi, işte Uzakdoğu'dan gelen mallar ve diğer ülkelerin malları ile rekabet etmek fevkalade sıkıntılı. Onun için sanayinin rekabet gücünde maliyetlerinin kontrol altında tutulması fevkalade önemli. 
     Aslında asgari ücret bir taban tespitidir. Çok işletmelerde bunun üzerinde zaten ücret alıyorlar. Yüzde 5 küçük gözükebilir ama imkanlar bu kadar.'' Coşkun, ''Bir sonraki zamda işçiler sevinecek mi '' sorusunu ise ''Onu bilemem, zaman gösterecek. Çünkü ekonomiyi kurtarmak için her kesimin fedakarlık yapması gerekiyor. Bunu sadece işçi kesiminden de beklememek lazım'' diye yanıtladı. 
     
</TEXT>
</DOC>
