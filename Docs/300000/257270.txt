<DOC>
<DOCNO> 257270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/yasam/yas01.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC artık kumar değil fuhuş cenneti 
</HEADLINE>
<TEXT>


KKTC'de artık kumar değil, fuhuş gözde. Sayıları her geçen gün artan gece kulüplerinde çalışan kadınlar zorla fuhuşa yöneltiliyor 

İSTANBUL Milliyet 

Bir zamanlar 'kumarhaneleri' ile ünlü KKTC de, son dört yıl içinde fuhuş sektöründe ciddi artış olduğu belirlendi. 
İçişleri Bakanlığı'nın verilerine göre KKTC'de bulunan 39 gece kulübünde, 311 konsomatrisin çalıştığı belirlenirken, 8 ayrı ülkeden gelerek burada konsomatris olarak çalışan kadınların da yasal olmayan fuhuşa yöneltildiği öne sürüldü. 

Kazancın üçte biri 
Tempo dergisinin son sayısında yer alan habere göre KKTC'ye fuhuş sektöründe çalışmak üzere gelen kadınların arasında Moldovalılar çoğunlukta. 
Haberde "Dansçı aranıyor" ilanlarına başvurarak KKTC'ye gelen ve fuhuşa sürüklenen kadınlar, bu yolla kazanılan paranın üçte birini alırken, geri kalanının da patronun cebine girdiği belirtildi. 

'Kız vergisi' 
Hastalık nedeniyle sınır dışı edilenlerin, sıkı denetim olmadığı için Türkiye'de çalıştığını söyleyen bir işletmeci ise şöyle konuştu 
"Biz devlete, çalışan her kız için 357 milyon lira vergi ödüyoruz. Bu vergi miktarını devlet her kızın ayda 1 milyar 150 milyon kazandığını hesap ederek belirledi. Benim kulübümde altı kız çalışıyor. 10 kız çalıştıran bir kulübün aylık olarak devlete verdiği para miktarı 9 milyarı buluyor. Buna 'kız vergisi' diyoruz. Bunun dışında çalışma izinleri, düzenli muayeneler için de devlet akıl almaz paralar alıyor bizden." 

Resmi fuhuş mu 
Haberde, resmi kuruluşların yasal olarak KKTC'de fuhuşun olmadığını söylemelerine karşın, uygulamaların tam tersi olduğu öne sürülürken, bu gece kulüplerine şehir dışında faaliyet göstermeleri şartıyla ruhsat verildiği de belirtildi. 


</TEXT>
</DOC>
