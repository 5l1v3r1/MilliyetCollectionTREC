<DOC>
<DOCNO> 285506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur04.html </URL>
<DATE> 2004/11/02/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
9 yaşındaki erkek öğrenciye tecavüz skandalı büyüyor 
</HEADLINE>
<TEXT>

     Utku SAĞILIR ADANA, DHA 

ADANA K.S.E. İlköğretim okulu öğrencisi 9 yaşındaki erkek çocuğu G.S.'ye tecavüz ettikleri iddiası ile 25 kişi hakkında Ağır Ceza Mahkemesi'nde dava açılmasının ardından, Valilik de idari soruşturma başlattı. 
     İddiaların hafta sonunda medyaya yansıması üzerine dün sabah okula çok sayıda veli geldi ve gelişmeler hakkında yöneticilerden bilgi almaya çalıştı. Okul Müdürü M.S., böyle bir olaya ihtimal vermediğini belirten bir konuşma yaptı. 
     
     VALİLİK İNCELEMESİ 

     Uzun süren polis ve savcılık incelemesinin ardından 7'si öğretmen 25 kişi hakkında açılan davanın iddianamesi, mesainin yarım gün olduğu 28 Ekim'de Milli Eğitim Müdürlüğü'ne ulaştığı için, gerekli inceleme dün başlatılabildi. Valilikce görevlendirilen Milli Eğitim müfettişleri hemen konu ile ilgili soruşturmaya başladı. 
     
     VALİ DOĞRU OLMAMASINI DİLİYORUM 

     Vali Cahit Kıraç, ilköğretim öğrencisine tecavüz iddialarını en ince ayrıntısına kadar araştıracaklarını açıkladı. Bir tören sırasında gazetecilerin bu konudaki sorularını yanıtlayan Vali Kıraç, "Bu olay doğruysa çok çirkin, insanlık dışı bir olay. Ben de gerekli talimatı verdim, araştırıyoruz. Gereğini yapacağız. Doğru olmamasını diliyorum'' dedi. 
     
     OKULDA TEDİRGİNLİK 

     Öğrencisi olduğu okula bu yıl hiç gitmeyen G.S. ve annesi V.S.'nin iddiaları nedeniyle açılan dava konusunda bilgi sahibi olan veliler, dün sabah tedirgin bir şekilde çocukları ile birlikte okula gitti. Okul Müdürü, sabah bayrak töreni sırasında yaptığı konuşmada böyle bir olaya inanmadığını söyledi. Öğrencilerden ve velilerden öğretmenlere ve okul yönetimine inanmalarını ve güvenmelerinı isteyen S. "Bizler öğrencilere öz anne babaları kadar yakınız. Bacağına sarılan ve kendisini öpmesini isteyen öğrencisini bir öğretmenin öpmesi doğal değil mi Bazı basın yayın organlarında çıkan haberler bizi çok üzdü. Gıybet burun buruna olmaz'' dedi. 
     Öğrencilerden okulun arka bahçesinde oynamamalarını ve tanımadıkları insanlarla konuşmamalarını isteyen S., böyle çirkin olaylarla değil, güzelliklerle anılmak istediklerini söyledi. 
     Suçlanan öğretmenler de, özellikle anne V.S. ve baba M.S.'nin psikolojik yönden incelemeye alınmasının, çocuğun geleceği açısından yararlı olacağını, suçlamanın 'hayali olduğunu' öne sürdü. 
     Eğitim ve öğretimin normal şekilde devam ettiği okulda rehber öğretmenden de olayla ilgili bilgi almaya çalışan Veliler, bir saat süren ikna çabalarının ardından okuldan ayrıldı. 
     
     MAHALLEDE SUÇLAMALAR 

     Okulun bulunduğu mahalle halkı, G.S.'nin aynı mahallede oturan ailesinin 'sorunlu' olduğunu öne sürerek, "Bu aile vehimle hareket etmiş. Olmayan şeyleri olmuş gibi çocuğunu dahi inandırmış olabilir. Oturdukları evin çevresinde birçok insanı taciz ettiler. Onlar yüzünden evini bırakıp başka yerlere taşınanlar dahi oldu. Daha önce de okulun çaycısına iftira attılar ama birşey çıkmadı'' dedi. 
     
     FARKLI RAPORLAR 

     Bu arada, tecavüz edildiği iddia edilen öğrencinin, şikayetin gündeme geldiği aylarda Adana Adli Tıp ve Çukurova Üniversitesi Tıp Fakültesi'ndeki muayenelerinde fili livata belirlenmemekle birlikte, çocuğun ve ailesinin tam teşekkülü bir hastanede psikolojik yönden incelenmesi isteniyor. Ancak çocuğun daha sonra sevkedildiği İstanbul Adli Tıp raporunda ise tecavüz veya tecavüze yeltenme belirtilerine yer veriliyor. 
     
</TEXT>
</DOC>
