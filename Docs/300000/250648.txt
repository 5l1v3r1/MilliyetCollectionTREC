<DOC>
<DOCNO> 250648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur48.html </URL>
<DATE> 2004/06/24/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İstanbul'da denize girilebilecek 'temiz' noktalar açıklandı... 
</HEADLINE>
<TEXT>

     İstanbul İl Sağlık Müdürlüğü'nün, 9 ilçede 51 noktada yaptığı total koliform ölçümlere göre, 15 noktadan denize girilebileceği bildirildi. 
     İl Sağlık Müdürlüğü'nden yapılan yazılı açıklamada, yaz mevsimi nedeniyle İstanbul İl Sağlık Müdürlüğü Gıda ve Çevre Kontrol Şubesi Su Güvenliği Birimi'nin kentin 9 ilçesinde değişik noktalardan alınan deniz suyu numunelerinin, Hıfzıssıhha Laboratuvarları'nda ölçüldüğü kaydedildi. 
     Açıklamada, insanların topluca girdikleri deniz ve havuz sularının kirlilik kontrolünü yapmak, ortamın teknik ve hijyenik şartlarını tespit etmek, sosyal ve çevresel güvenlikleri ile ıslahını sağlamak amacıyla gerçekleştirilen çalışmalara 1 Haziran 2004'te başlandığı bildirildi. 
     Bu çalışmanın 15 günlük aralıklarla 1 Eylül 2004 tarihine kadar süreceği belirtilen açıklamada, şöyle denildi 
     ''Bu denetimlerde, Su Kirliliği Kontrol Yönetmeliği esas alınarak total koliform ölçümü yapılmaktadır. Sonuçlar, 100 mililitre deniz suyunda maksimum 1000 koliform bakteri sayısı esas alınarak değerlendirilmiştir. 4 Eylül 1988 tarih ve 19919 sayılı Su Kirliliği Yönetmeliği'ne göre 100 mililitrede 1000 ve altındaki koliform tespit edilen yerlerde denize girilmesinde bir sakınca yoktur.'' Açıklamaya göre, ölçümlerde 100 mililitrede 1000 ve üzerinde koliform tespit edilen yerler şöyle 
     ''- Pendik Veterinerlik Enstitüsü Kıyısı ve Pendik Burnu Karşısı, - Avcılar Ambarlı Mahallesi Baler Oteli yanı ve Deniz Çay Bahçesi önü, Denizköşkler Karaca Çay Bahçesi önü, - Maltepe Sahil ve Süreyyapaşa Sahil şeritleri, - Beşiktaş Aşiyan, Küçükbebek çıkışı, Bebek Camii yanı, Bebek girişi konsolosluk yanı, Arnavutköy Feneri, Arnavutköy İskele önü, Arnavutköy girişi, Kuruçeşme Egzoz İstasyonu önü, Ortaköy Camii önü, Devlet Güvenlik Mahkemesi önü, Kaymakamlık önü, - Silivri Bizimköy, Parkköy, Kumluk, Altınorak, Çadıryeri ve Elmalık mevkileri, Gümüşkaya Belediye yanı, Erdem Sitesi, Belediye Plajı, Çanta Belediyesi, Cambaztepe, Marmara Uyumkent, Duruman ve Celaliye Belediye Kampı mevkileri, - Büyükçekmece Kumburgaz Halk ve PTT Kampı plajları, - Eminönü Kumkapı Balık Hali ve Sarayburnu park sahilleri, Galata Köprüsü.'' 
     
     YÜZÜLEBİLİR ALANLAR 
     Açıklamaya göre, 100 mililitrede 1000'in altında koliform tespit edilen yerler ise şöyle 
     ''- Maltepe İdealtepe, Küçükyalı ve Dragos sahil şeritleri, - Şile Uzunkum, Ağlayan Kaya, Kızlar Hamamı, Ayazma Plajı ve Yakamoz önleri, - Kadıköy İstanbul Deniz Otobüsleri İskelesi yanı, - Beşiktaş Dolmabahçe Sarayı önü, - Büyükçekmece Halk, Gürpınar Albatros Halk, Mimar Sinan Halk ve Güzelce Halk plajları.'' 
     
</TEXT>
</DOC>
