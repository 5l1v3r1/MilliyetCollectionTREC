<DOC>
<DOCNO> 280363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko38.html </URL>
<DATE> 2004/10/15/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Rus gazetelerine göre hükümet Yugansk'ı satmaya hazırlanıyor... 
</HEADLINE>
<TEXT>

     Rusya'da hükümetin geçmişe dönük çıkarılan vergi borçlarını ödeyemeyen YUKOS'un Sibirya'da petrol çıkaran en büyük iştiraki Yugansk'ı 4 milyar dolara satışa çıkaracağı iddia edildi. 
     İnterfaks haber ajansıyla bir çok Rus gazetesinde yer alan ve hükümet kaynaklarına dayandırılan habere göre, özelleştirmeden sorumlu Varlık Yönetimi'ne başvuran Adalet Bakanlığı, YUKOS'un ödeyemediği 3.75 milyar dolarlık vergi borcunun tahsilinin, değer tespit çalışmaları tamamlanan Yugansk hisselerinin satışıyla gerçekleştirilmesini istedi. 
     İnterfaks ajansının bildirdiğine göre Adalet Bakanlığı, Yugansk'ın toplam sermayesinin yüzde 77'sini oluşturan imtiyazlı tüm hisselerin satılabileceğini Varlık Yönetimi'ne bildirdi. 
     
     İNDİRİMLİ SATIŞ 
     YUKOS'un petrol üretiminin yaklaşık yüzde 60'ını sağlayan Yugansk'ın değer tespiti için Rusya hükümetince görevlendirilen Alman sermayeli yatırım bankası Dresdner Kleinwort Wasserstein DKW 15-20 milyar dolar aralığında fiyat çıkarmış, ''en ihtiyatlı değer'' için ise 10.4 milyar dolar önerisini sunmuştu. 
     DKW ayrıca azınlık hissesi satışı durumunda yüzde 60 indirim uygulanabileceğini bildirmişti. 
     Vedomosti gazetesine göre hükümet, Yugansk'ın değer tespit raporunda bahsedilen yüzde 60 indirim fikrine sıcak baksa da azınlık hissesi satışında onaylanan söz konusu indirimin, çoğunluk hissesi satışında neden uygulanmak istendiğine açıklık getirmiyor. 
     Adının açıklanmasını istemeyen bazı kaynaklara göre ise Yugansk, Devlet Başkanı Putin'e yakınlığıyla bilinen doğal gaz devi Gazprom'a verilecek. 
     Bu arada Moskova Borsası'nda, medyada yer alan haberlerden olumsuz etkilenerek gerilemeye başlayan YUKOS hisselerindeki değer kaybı yüzde 10'u geçti. 
     
</TEXT>
</DOC>
