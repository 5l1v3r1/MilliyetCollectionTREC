<DOC>
<DOCNO> 285869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur49.html </URL>
<DATE> 2004/11/03/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Piramit'te yıkım gerginlik yarattı 
</HEADLINE>
<TEXT>

     Fenerbahçe'de 11 yıldır faaliyette olan eğlence merkezinin yıkımı için gelen ekiple işyeri sahipleri arasında tartışma çıktı Fenerbahçe'de 11 yıldır faaliyette bulunan Piramit Eğlence ve Kültür Merkezi'nde yıkım gerginliği yaşandı. Lüks alışveriş merkezinin arazisinin yeşil alan olduğunu öne süren Kadıköy Belediyesi ekipleri ile işyeri sahipleri arasında tartışmalar yaşandı. Dün sabah saatlerinde belediye ekipleri ile "yıkım kararının yasadışı olduğunu" öne süren mağaza sahipleri ve yöneticileri tartıştı. İşyeri sahipleri, kararın henüz mahkemeler devam ederken alındığını bu nedenle yasalara aykırı olduğunu savundu. İşyeri sahiplerinden Sedat Atlı, "Mahkemeler tarafından alınan karara saygı gösteririz. Fakat şu anda yapılmak istenen yıkım yasadışıdır" dedi. 
     Kadıköy Belediyesi yetkilileri ise, yıkım için İstanbul İdare Mahkemesi'nden 2 yıl önce izin aldıklarını ve yıkımı gerçekleştireceklerini kaydettiler. Belediye ekipleri ve işyeri sahiplerinin uzun süren konuşmalarının ardından yıkım yapılmadı. Ancak, ekipler iş merkezi çatısının bir bölümünü söktü. 
     
</TEXT>
</DOC>
