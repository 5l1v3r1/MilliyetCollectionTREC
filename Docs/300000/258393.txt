<DOC>
<DOCNO> 258393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/guncel/gun03.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon fire vermedi 
</HEADLINE>
<TEXT>


Özel Okullar Sınavı'nda Türkiye birincisi olan Mert'in boşu da, yanlışı da yok. Türkiye ikincilerinden Şanlıurfalı Orhan Erboğa ise, çobanlık yaparak ailesine yardım ediyor 

İSTANBUL Milliyet 

Özel Okullar Sınavı'nda 100 soruyu da doğru yanıtlayan Mert Gümren, 828.288 puanla birinci oldu. İkinciliği dört, üçüncülüğü de iki öğrenci paylaştı. İlk 10 dereceyi paylaşan 18 öğrenciden 16'sı Amerikan Robert Lisesi'ni, diğerleri ise Koç ve İzmir Karşıyaka Yamanlar liselerini tercih etti. Sınav Yürütme Kurulu Başkan Yardımcısı Nurullah Dal, başvuruda bulunan 21 bin 546 adaydan 21 bin 447'sinin girdiği sınavda, 3149'unun başarılı olduğunu söyledi. 37 adayın sıfır çektiği sınavda Türkçe, matematik ve sosyal ortalamaları değişmezken, fen ortalamalarında 2 puanlık artış yaşandı. 

Kayıtlar 2 Ağustos'ta 
Doğru cevap ortalaması Türkçeden 17.27, matematikten 9.62, fenden 14.02, sosyalden de 16.19 oldu. Özel okullardan giren adayların yüzde 15.37'si, devlet okullarından giren adayların da yüzde 14'ü başarılı oldu. 
Ankara dışındaki 15 ilde asil ve yedek sistemiyle kayıt yapılacağını kaydeden Sınav Yürütme Kurulu Başkanı Yusuf Tavukçuoğlu, başkentte ise 28 Temmuz'da taban puanların belirleneceğini, kayıtların ön kayıt sistemiyle gerçekleştirileceğini belirtti. Tavukçuoğlu, kayıtların Ankara dışıdaki illerde 2 Ağustos'ta başlayacağını bildirdi. 

İkinci, kitap kurdu 
Sınavda 822.053 puanla Türkiye ikinciliğini üç öğrenciyle paylaşan Buğra Baturay Akaslan ise, Üsküdar Hasan Tan İlköğretim Okulu mezunu. Akaslan, haftada iki - üç kitap okuduğunu, sık sık sinemaya gittiğini belirterek, "Annem ve babam gibi mühendis olmak istiyorum" dedi. Makine mühendisi baba Kubilay Akaslan, "Robert Koleji'ne ancak burslu yollayabiliriz" dedi. 

Üçüncü, burs bekliyor 
Özel Okullar Sınavı'nın Türkiye üçüncüsü, İstanbul Adem Çelik İlköğretim Okulu'ndan çıktı. Okul birincisi olan Ufuk Aydoğdu 14 , Robert Koleji'ni kazandı. Bu okulda ancak burs verilmesi halinde okuyabileceğini belirten Aydoğdu, en büyük hayalinin ise İstanbul Lisesi'nde okumak olduğunu söyledi. Aydoğdu, başarısını planlı çalışmaya borçlu olduğunu, sınava çok test çözerek hazırlandığını anlattı. 

Hayvan güderken öğrendi 

FOTOĞRAF DHA 
Özel Okullar Sınavı'nda 822.053 puan alarak, Türkiye ikinciliğini 3 kişiyle paylaşan Orhan Erboğa, sonucu Şanlıurfa'da çobanlık yaparken öğrendi. 10 kardeşi olan Erboğa, burslu okuduğunu, asıl hedefinin İzmir Fen Lisesi olduğunu söyledi. 

Dereceye girenler 

Birinci Balıkesir Edremit Özel Özcan İlköğretim Okulu mezunu Mert Gümren.İkinci İstanbul Üsküdar Hasan Tan İlköğretim Okulu'ndan Buğra Akaslan, Diyarbakır Özel Yeni Ortadoğu İlköğretim Okulu'ndan Kadir Girişen, TED Ankara Koleji Vakfı Özel İlköğretim Okulu'ndan Sercan Arık ve Şanlıurfa Özel Çağlayan İlköğretim Okulu'ndan Orhan Erboğa.Üçüncü İstanbul Adem Çelik İlköğretim Okulu'dan Ufuk Aydoğdu, Bursa Mudanya Özel Emine Örnek İlköğretim Okulu'ndan Alper Nizamoğlu. 

Düzenli çalıştı, başardı 

AHMET ERTAN Balıkesir DHA 
Edremitli Mert Gümren 14 , birinci olduğunu öğretmenlerinden öğrendi. Sevincini ailesi ve öğretmenleriyle paylaşan Gümren, 7. sınıftan itibaren dershaneye gittiğini, planlı çalışarak başarılı olduğunu söyledi. 

Milliyet'in finalisti Türkiye ikincisi 

ŞEYHMUS ÇAKAN, FERİT ASLAN Diyarbakır DHA 
Özel Okullara Giriş Sınavı Türkiye ikincisi Kadir Girişen, genetik mühendisi olmak ve "öğretmenlerini kopyalamak" istediğini söyledi. Girişen, ilk tercihi Amerikan Robert Koleji olarak açıkladı. Tespih satarak ailesini geçindiren baba Alaattin Girişen ise "Maddi gücüm okutmaya yetmiyor, ancak burslu olursa sonuna kadar okumasını destekleyeceğim" dedi. 

Baba tespih satıyor 
Diyarbakır'daki Ortadoğu Koleji'nde burslu okuyan Girişen, sınavda sadece sosyal bilimler bölümünden bir soruyu yapamadığını belirtti. İstanbul'dan bir dershanenin okul masraflarını üstleneceğine dair söz verdiğini kaydeden Girişen, Milliyet 2004 Türkiye İlköğretim Okulları Bilgi Yarışması'nda 96 puanlık barajı aşarak İstanbul'da finalde yarışmış, Türkiye 7. si olmuştu. 
Dört çocuklu baba Girişen, ailesini tespih satarak geçindirdiğini belirtti. Girişen, başarısından dolayı çocuğunu kutladığını, ancak okuması için maddi desteğe ihtiyacı olduğunu söyledi. 


</TEXT>
</DOC>
