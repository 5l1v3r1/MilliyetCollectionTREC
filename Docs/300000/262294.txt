<DOC>
<DOCNO> 262294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/spor/spo06.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutlu hedefe kilitlendi 
</HEADLINE>
<TEXT>


Atlanta ve Sidney'de zirveye çıkan Halil Mutlu üçüncü şampiyonluk için gün saymaya başladı. Cep herkülü, "Çok formdayım. Atina'da da altın benim" dedi 

MURAT AĞCA 


Atina'ya geldi 
SON iki olimpiyatın halterdeki altın adamı Halil Mutlu, üçüncü şampiyonluk için gün sayıyor. Atina'ya dün geçerek ilk antrenmanını yapan Mutlu, Türk halkına yine altın mutluluğu yaşatmak için podyuma çıkacağını belirterek, "Kendimi çok iyi formda hissediyorum. Atina'da da zirveyi kimseye kaptırmaya niyetim yok" diye konuştu. 

Tarihe geçecek 
12 yıl önce Barcelona'daki ilk olimpiyatında beşinci olan, daha sonra 1996 Atlanta ve 2000 Sidney'de zirveye çıkan Mutlu, bu başarısını bir kez daha tekrarlarsa tarihe geçecek. 56 kiloda mücadele edecek haltercimiz, Naim Süleymanoğlu'nun dört yıl önce deneyip, başaramadığı üst üste üç olimpiyat altını kazanan Türk sporcusu olma şerefine de ulaşacak. 

Nuhut iddialı 
FEDERASYON Başkanı Kenan Nuhut da Halil'in kilosunda kesin favori olduğunu, ayrıca aynı kiloda yarışacak Sedat Artuç'tan da madalya beklediğini söyledi. Nuhut, "İlk kez olimpiyatta yarışacak bayan haltercilerimizin de şansı yüksek. Atina'dan üç altın, iki gümüş ve bir bronz madalya kazanmayı hedefleliyoruz. 70 milyona verdiğimiz başarı sözünü tutacağız" dedi. 


</TEXT>
</DOC>
