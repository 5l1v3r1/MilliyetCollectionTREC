<DOC>
<DOCNO> 297086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sontur16.html </URL>
<DATE> 2004/12/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Küçük Sezer, bir ameliyat parası bulabilirse yürüyebilecek 
</HEADLINE>
<TEXT>

     Hatay'ın İskenderun İlçesi'nde 3 aylıkken geçirdiği rahatsızlık nedeniyle yatağa mahkum olan Sezer Cengiz 10 , hayırseverlerin yardımlarıyla ameliyat oldu. 
     İskenderun'da kiralık bir evde zor koşullarda yaşayan anne Meliha Cengiz, 4 çocuğunun en küçüğü olan Sezer'in, üç aylıkken geçirdiği sarılık hastalığının ardından, omuriliğinde meydana gelen tahribat nedeniyle hareket ve konuşma yeteneğini kaybettiğini anlattı. 
     En büyük hayalinin oğlunun da yaşıtları gibi koşup, oynaması ve konuşabilmesi olduğunu belirten Cengiz, bu hayalinin hayırseverlerin katkısıyla gerçeğe dönüşmek üzere olduğunu söyledi. 
     Cengiz, hayırsever vatandaşların seslerini duyduğunu ve oğlu için gerekli olan ameliyatın parasının toplandığını belirterek, şöyle dedi 
     ''Toplanan yardımlarla oğlumu Adana'da ameliyat ettirdik. Doktorlar, operasyonun başarılı geçtiğini, ancak bir ameliyata daha ihtiyacı olduğunu söylediler. Bunu da yaptırabilirsek, oğlum yürüyebilecek. İkinci ameliyat için de desteğe ihtiyacımız var. Sesimizi duyup, bize yardım eli uzatan herkese teşekkür ediyorum.'' Meliha Cengiz, eşinin bir işyerinde otomobil yıkama işinde çalıştığını, ancak kazandığı paranın karınlarını bile doyurmadığını belirterek, ikinci ameliyat için toplanacak parayı umutla beklediklerini sözlerine ekledi. 
     
</TEXT>
</DOC>
