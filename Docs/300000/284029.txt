<DOC>
<DOCNO> 284029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun29.html </URL>
<DATE> 2004/10/28/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
KKTC'de erken seçim tarihi 23 Ocak gibi... 
</HEADLINE>
<TEXT>

     KKTC'de koalisyon hükümetinin istifa etmesinden sonra yeni hükümeti kurmakla görevlendirilen ve temaslarından sonuç alamayan Ulusal Birlik Partisi UBP Genel Başkanı Derviş Eroğlu, cumartesi günü yapılacak parti meclisi toplantısından sonra görevi iade edeceğini söyledi. 
     Derviş Eroğlu, kendi aralarında durum değerlendirmesi yaptıklarını ifade ederek, ''Cumartesi günü parti meclisini toplantıya çağırdım. Parti meclisinde görüştükten sonra hükümeti kurma görevini iade edeceğim'' dedi. 
     Eroğlu, ''Daha önceki açıklamanızda, 'CTP ile DP'nin seçim tarihinde bile anlaştıklarını biliyoruz' demiştiniz. Hükümeti kurma görevini alırken sonucun böyle olacağını biliyor muydunuz '' sorusu üzerine şunları söyledi 
     ''Biliyorduk, tahmin ediyorduk. Bizimle hükümet kurma düşüncesinde olmadıklarını biliyordum. İki parti 2003 yılındaki seçim öncesinde, seçimden sonra hükümet kurma konusunda da anlaşmışlardı. Serdar beyle Talat, ikili anlaşma. Şimdi istifa ederken, bir gün önce cumhurbaşkanlığında bir görüşme oldu, o gün istifaya karar verdiler ve ertesi sabah da Yılanadası'na gidip istifalarını verdiler.'' Hükümetin kurulamadığı takdire seçime gidileceğini belirten Eroğlu, istifa eden CTP-DP hükümetinin, hükümetteyken seçime gidilmesi ve seçim tarihinin de 23 Ocak olması yönünde plan yaptığını, CTP-DP hükümetinin stratejisinin bu olduğunu kaydetti. 
     Bu durumda ''UBP'nin kullanıldığı'' yönünde değerlendirme yapılabileceğine işaret eden Eroğlu, ''Ama hükümeti kurma görevi verildiğinde, 'hayır ben bu görevi almıyorum' denildiği zaman da başka senaryolar hazırlayacaklardı'' dedi. Derviş Eroğlu, meclisteki partilerin UBP ile hükümet kurmaya yanaşmadığının hatırlatılması üzerine, ''KKTC'de UBP'ye karşı bir hareket olduğunu'' söyledi. 
     ''UBP'den bazı milletvekillerinin ayrılacağına'' ilişkin yorumlar konusunda Eroğlu, ''Onu çok beklediler. Hükümet azınlığa düştüğü andan istifa edinceye kadar UBP'den milletvekili koparmak için çok uğraştılar. Ama olmadı. Milletvekillerime güveniyorum ve birbirimize çok bağlıyız'' diye konuştu. 
     
</TEXT>
</DOC>
