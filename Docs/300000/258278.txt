<DOC>
<DOCNO> 258278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonspo07.html </URL>
<DATE> 2004/07/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Evsizler Dünya Kupası' başladı 
</HEADLINE>
<TEXT>

     İsveç'in batısındaki Göteborg kentinde, ilki 50 kadar evsizin ''hayatını değiştiren'', futbolda ''Evsizler Dünya Kupası''nın ikincisi düzenleniyor. 
     ''The Homeless World Cup'' adlı turnuvanın organizatörlerinden Avusturyalı Bernhard Wolf, dünkü açılış töreninde yaptığı açıklamada, turnuvada aralarında ABD, Japonya, Arjantin ve Kamerun'un da bulunduğu 28 ülkeden yaklaşık 300 oyuncunun mücadele edeceğini söyledi. 
     Bu dünya kupasını evsizlerin sorunlarına dikkat çekmek için düzenlediklerini belirten Wolf, turnuvayı katılımcılar için tedavi olarak gördüklerini, çünkü futbolun sihirli bir etkisi olduğunu belirtti. 
     Avusturya'nın Graz kentinde düzenlenen ilk ''Evsizler Dünya Kupası''na 18 ülkeden 141 oyuncu katılmıştı. 
     Organizatörlere göre, geçen yıl turnuvaya katılan oyunculardan 31'i turnuvanın ardından iş sahibi oldu. Halen ilk turnuvada mücadele eden 12 oyuncunun bir takımda futbol oynadığı ya da antrenörlük yaptığı kaydedildi. 
     İlk turnuvanın 50 kadar evsizin ''hayatını değiştirdiğini'' söyleyen organizatörler, bu kişilerden bazılarının artık kalabilecek bir evleri olduğunu, uyuşturucu ve alkol bağımlılığından kurtulmak için tedavi gördüklerini belirtiyor. 
     Spor malzemesi üreten firmaların sponsorluk yaptığı turnuvada, maçlar sokağa kurulan küçük sahalarda toplam 14 dakika oynanıyor. 
     ''Evsizler Dünya Kupası''nın üçüncüsü gelecek yıl New York'ta yapılacak. 
     
</TEXT>
</DOC>
