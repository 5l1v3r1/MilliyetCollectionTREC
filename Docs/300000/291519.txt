<DOC>
<DOCNO> 291519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur14.html </URL>
<DATE> 2004/11/23/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Fabrika işçisi kaynar su dolu havuza düştü 
</HEADLINE>
<TEXT>

     
     Şaban KARDEŞ ÇERKEZKÖY Tekirdağ , DHA 
     

TEKİRDAĞ'ın Çerkezköy İlçesi Organize Sanayi Bölgesi'nde tekstil fabrikasında kullandığı frenleri patlayan forklift ile arıtma tesisi dengeleme kuyusuna düşen işçi, 36 yaşındaki Erdoğan Yıldız öldü. 
     Çerkezköy Organize Sanayi Bölgesi'ndeki Hanateks Tekstil Fabrikası'nda geçen ay işe başlayan Erdoğan Yıldız, foktif kullanmaya başladı. Fabrikada önceki akşam saatlerinde depodan aldığı yükleri taşımaya başlayan Yıldız'ın kullandığı forkliftin frenleri patladı. Direksiyon kontrolünü yitiren Yıldız, arkadaşlarının gözü önünde forklift ile birlikte arıtma tesisi içindeki kaynar su dolu dengeleme havuzu içine düştü. Kaynar su dolu havuza forklift ile birlikte düşen Erdoğan Yıldız arkadaşlarının çaresiz bakışları arasında öldü. 
     Havuz suyunun boşaltılmasından sonra Erdoğan Yıldız'ın cesedi itfaiye ekipleri tarafından havuzdan çıkarılarak otopsi yapılamak üzere Çerkezköy Devlet Hastanesi morguna kaldırıldı. Havuzun dış bölümüne yeterli güvenliğin alınmaması nedeniyle Çerkezköy Cumhuriyet Başsavcılığı fabrika yöneticileri hakkında soruşturma başlattı. 
     
</TEXT>
</DOC>
