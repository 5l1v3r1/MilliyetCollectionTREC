<DOC>
<DOCNO> 267032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/guncel/gun04.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Donanımsızlık yaktı 
</HEADLINE>
<TEXT>


Antalya'daki orman yangınında ölen 6 işçi gaz maskesi kullansa ve koruyucu elbiseleri standartlara uysa, sonuç farklı olabilirdi... 

Önder Yılmaz 

Orman Mühendisleri Odası Genel Başkanı Ali Küçükaydın, Antalya Gündoğmuş'ta 6 çalışanın orman yangınında yaşamını yitirmesinin nedenlerinin başında donanımsız müdahalenin geldiğini belirtti. Alevlerin arasında kalarak ölen 6 işçi de, dün gözyaşları içinde memleketlerinde toprağa verildi 
Olayda gaz maskesi kullanılması gerektiğini dile getiren Küçükaydın, yangın söndürmelerde kullanılan koruyucu elbiselerin yandığını, teçhizat konusunda Türkiye'nin uluslararası standartların altında kaldığını dile getirdi. Küçükaydın, yangında yaşamını yitiren çalışanların ailelerine ortalama 38'er milyar tazminat ödeneceğini de belirtti. 

Ateş düştüğü yeri yaktı 
Şehit ormancıların cenazeleri, dün öğle saatlerinde Akdeniz Üniversitesi Tıp Fakültesi Hastanesi morgundan alındıktan sonra Muratpaşa Camii'ne getirildi. Yaklaşık 2500 kişinin katıldığı cenaze namazına Çevre ve Orman Bakanı Osman Pepe ile Maliye Bakanı Kemal Unakıtan da katıldı. İki bakan, şehitlerin tabutlarını da bir süre taşıdı. Törenin ardından şehitler Abdullah Aydın, Mesut Aranlı, Mehmet Ali Güzelge, Mevlüt Kaplan, Feridun Kaya ve Hasan Dağhan'ın cenazeleri memleketlerine gönderilerek toprağa verildi. 


</TEXT>
</DOC>
