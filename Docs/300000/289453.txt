<DOC>
<DOCNO> 289453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun02.html </URL>
<DATE> 2004/11/17/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
ABD Hava Kuvvetleri Bakanı istifa etti... 
</HEADLINE>
<TEXT>

     ABD Hava Kuvvetleri Bakanı James Roche, kendi birimini ilgilendiren büyük çaplı bir satın alma skandalının ardından dört yıldır yürüttüğü görevinden istifa etti. 
     Roche'nin, ABD Başkanı George W. Bush'un ikinci dönem başkanlığı sırasında ABD Kara Kuvvetleri Bakanlığı görevini alması bekleniyordu. Ancak Boeing şirketini de içeren satın alma skandalının, bunu imkansız hale getirdiği belirtiliyor. ABD'de kuvvet bakanlıkları, Başkan'ın kabinesinin bir parçası değil ancak ABD Savunma Bakanlığı Pentagon'a bağlı birimler olarak görev yapıyor. 
     Skandal, ABD Hava Kuvvetleri için Boeing şirketinden alınacak havada yakıt ikmali yapan tanker uçakların alımı ve kiralanması yönünde 23.5 milyar dolarlık bir anlaşma yürütüldüğü sırada, ABD Hava Kuvvetleri'nin silah alımından sorumlu iki numaralı yetkilisi Darleen Druyun'un, görev süresi bitince Boeing şirketinde işe başlamak üzere anlaşma yaptığının ortaya çıkmasıyla patlak verdi. 
     ABD Kongresi, bunun üzerine anlaşmayı bloke etti ve hakkında soruşturma açılan Druyun, milyarlarca dolarlık anlaşma üzerinde çalıştığı şirkette işe girmeye kalkıştığı ve ülke çıkarlarını korumadığı için 9 ay hapse mahkum oldu. Kongre'deki çabaların başını, Arizona Cumhuriyetçi Parti Senatörü John McCain çekti. McCain, Beyaz Saray bu anlaşmayla ilgili belgeleri açıklayıncaya kadar Senato'da Pentagon'a bağlı atamaların onaylanmasını da bloke etti. 
     Skandalda Roche ve Beyaz Saray'ın bütçe ve idare sorumlusu Robin Cleveland'ın da rolü halen araştırılıyor. Basına sızan haberlere göre Roche, Cleveland'a bir e-mail göndererek, daha önce 23 yıl görev yaptığı Northrop Grumman silah şirketinde Cleveland'ın erkek kardeşine iş verilmesi karşılığında tanker anlaşmasının Beyaz Saray tarafından kabul edilmesini de istedi. Bu durum halen ABD Adalet Bakanlığı tarafından soruşturuluyor. 
     Ekvador'da bulunan ABD Savunma Bakanı Donald Rumsfeld, bir açıklama yayınlayarak, ''Roche, tarihin önemli bir döneminde ABD Hava Kuvvetleri'ni yönetti ve ülkemize onurlu bir hizmet verdi'' dedi. ABD Hava Kuvvetleri, Roche'nin istifasının, tanker anlaşmasının ortaya çıkardığı skandaldan kaynaklanmadığını savunuyor. Roche'nin istifası, yerine atanacak kişinin Senato tarafından onaylanmasının ardından geçerli olacak. 
     
</TEXT>
</DOC>
