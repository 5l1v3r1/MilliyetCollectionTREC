<DOC>
<DOCNO> 291770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonspo06.html </URL>
<DATE> 2004/11/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kartallar yüksekten uçar... Beşiktaş'tan zafere yolculuk... 
</HEADLINE>
<TEXT>

     Kara Kartal, UEFA Kupası'nda Steaua Bükreş ile yapacağı maç için Romanya'ya gitti. Tek hedef Rumen ekibini devirip avantaj yakalamak. 
     Siyah-beyazlı kafileyi, havaalanında, Türkiye'nin Bükreş Büyükelçisi Ömer Zeytinoğlu ile Romanya Beşiktaşlılar Derneği üyeleri karşıladı. 
     Rumen taraftarlar da üzerlerine giydikleri Beşiktaş formalarıyla havaalanına gelerek futbolculardan imza aldılar. Özellikle vatandaşları Pancu'ya büyük ilgi gösteren taraftarlar, Pancu'dan imza almak için birbirleriyle yarıştılar ve üzerinde Steaua Bükreş yazan bir atkı hediye ettiler. 
     Beşiktaş Kulübü Basın Sözcüsü Reha Muhtar, alanda yaptığı açıklamada, futbolcuların, Çaykur Rizespor maçında yaşanan kötü olayın etkisini üzerlerinden atmaya çalıştıklarını belirterek, şöyle dedi 
     ''Biz ve teknik heyet, bu üzücü olayı kafalarından atmaları için elimizden geleni yapıyoruz. Nasıl motive olacaklar, Allah futbolcularımızın yardımcısı olsun. Fiziki olarak hepsi hazırlar. Maça kadar da motivasyon olarak hazır olacaklarına inanıyorum.'' Muhtar, her türlü olumsuz koşula rağmen yarın kazanarak, İstanbul'a 3 puanla dönmek istediklerini sözlerine ekledi. 
     Siyah-beyazlılar, daha sonra kalacakları otele geçti. Beşiktaş, bu akşam, yarın maçın oynanacağı statta yapacağı antrenmanla hazırlıklarını tamamlayacak. 

     
</TEXT>
</DOC>
