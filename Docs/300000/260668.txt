<DOC>
<DOCNO> 260668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/guncel/axgun02.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'ın derdine bak 
</HEADLINE>
<TEXT>


Kadınların başı açık biçimde çalışmasının, eğitim görmesinin, hatta sokakta dolaşmasının tümüyle yasak olduğu İran, Türkiye'yi Müslüman kadınlara 'ayrımcılık' yapmakla suçladı. DİSK iddiaya tepki gösterdi 

İSTANBUL Milliyet 

Türkiye Devrimci İşçi Sendikaları Konfederasyonu DİSK , İran'ın Uluslararası Çalışma Örgütü ILO raporlarına yansıyan "Türkiye'nin Müslüman kadınlara çalışma ve eğitim alanlarında ayrımcılık yaptığı" iddiasının maddi temelinin olmadığını bildirdi. 
DİSK'ten dün yapılan yazılı açıklamada, İran İslam Cumhuriyeti İşçi Evi tarafından yapılan başvuru üzerine ILO Sözleşme ve Tavsiye Kararlarının Uygulanması Komitesi'nin raporlarında, "Türkiye'de Müslüman kadınlara çalışma ve eğitim alanlarında ayrımcılık yapıldığı" iddiasının yer aldığı belirtildi. 

Sabıkalı ülke 
Konuya ilişkin Çalışma ve Sosyal Güvenlik Bakanlığı'na görüş bildirildiği belirtilen açıklamada, başvuruyu yapan ülkenin kadınlara yönelik ayrımcı tutumu ve baskılarıyla temel insan haklarını ihlal etmekten sabıkalı olduğu öne sürülerek şöyle denildi 
"Kadınların başı açık biçimde çalışmasının, eğitim görmesinin, hatta sokakta dolaşmasının tümüyle yasak olduğu, bu nedenle insanlara fiziksel cezalar verildiği, yabancıların bile başını kapatmadan çalışmasına, dolaşmasına izin verilmeyen bir ülkenin böylesi bir şik yeti manidardır." 

Bilgi eksikliği var 
Açıklamada, komitenin değerlendirmesinde ciddi bir bilgilendirme eksikliği bulunduğuna da işaret edilerek, "Türkiye'de Müslüman kadınlara çalışma yaşamında ayrımcılık yapıldığı iddiası, maddi temeli olmayan bir iddiadır" görüşüne yer verildi. 
Türkiye'de nüfusun yüzde 90'dan fazlasının Müslüman olduğu, bu iddianın aralarında çalışanların da olduğu binlerce Müslüman kadını görmezden gelme anlamı taşıdığı ifade edilen açıklama şöyle devam etti 
"Sorun insanların inançlarında değildir. Bu konularla ilgili Anayasa Mahkemesi ve AİHM'nin kararları son derece açıktır. Bir ayrımcılık değil, kendi yaşam biçimini başkalarına empoze etme çabası içinde olanların ayrımcılık istemesinden kaynaklanan bu soruna, komitenin özellikle Avrupa İnsan Hakları Mahkemesi ışığında bakmasında yarar bulunmaktadır. Şunu da belirtmek isteriz ki Türkiye Cumhuriyeti'nin temel ilkelerinden biri de laikliktir. Bu ilkenin gereği olarak da dini simgeler kamusal alanda, örneğin okullar, mahkemeler, resmi dairelerde kullanılamaz." 

Başını örtmeyen kadın da Müslüman 

Açıklamada, eğitim konusundaki iddialara ilişkin olarak da, kadınların İslam dinine göre hiçbir koşul altında "din görevlisi" gibi bir sorumluluk taşıyamayacakları bilindiği halde, genç kızların birer meslek okulu olan imam hatip liselerine gönderildiği belirtildi. Açıklamada ayrıca, milyonlarca kadının Müslümanlığı kabul etmesine rağmen başını örtme gereği hissetmediği ve bu durumun da onların Müslüman olmadığı anlamına gelmeyeceği kaydedildi. 


</TEXT>
</DOC>
