<DOC>
<DOCNO> 275432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonyas12.html </URL>
<DATE> 2004/09/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Doğumda ilkel inanışlar sağlığı tehdit ediyor... 
</HEADLINE>
<TEXT>

     Erciyes Üniversitesi'nce yapılan bir araştırma, doğum ile ilgili ilkel inanışların halen sağlığı tehdit ettiğini ortaya koydu. 
     Erciyes Üniversitesi Halil Bayraktar Sağlık Yüksek Okulu öğretim görevlisi Vesile Şenol, ilkel kavimlerde temelleri atılan ve daha sonra kuşaktan kuşağa geçerek yaygınlaşan doğum ile ilgili inanışların, tıbbi ve psikolojik açıdan etkilerini ortaya koymak için yaptıkları araştırmanın, çarpıcı sonuçlar ortaya çıkardığını bildirdi. 
     Araştırma kapsamında, Kayseri'deki 20 beldede, bine yakın muhtar, ebe ve yaşlı kişi ile birebir görüşerek doğum ile ilgili ilkel inanışları belirlediklerini kaydeden Şenol, elde ettikleri verilere göre bu inanışların hemen hemen tamamının faydadan çok, sağlığa zararlı sonuçlar doğurduğunu söyledi. 
     Araştırma sonuçlarına göre, doğum sırasında uygulanan ilkel yöntemlerden bazıları şöyle 
     ''Doğumun kolay olması için kadının örülü saçları, düğümlü eşyaları veya kocasının ayakkabı bağları çözülüyor, hamilelik boyunca kadına ağır işler yaptırılıyor. 
     Doğumu yaptıran kadının ıslatılan eteği veya gömleğinden hamile kadına su içiriliyor''. 
     Yenidoğan bebeğe yönelik uygulanan ilkel inanışlardan bazıları ise şunlar 
     ''Bebeğin göbeği cam kırığı veya jiletle kesiliyor, göbek üzerine toprak konuyor veya anne sütü dökülüyor. Bebekler ezan vakti geçtikten sonra emzirilmeye başlanıyor. Kırklı iki bebek karşılaştırılmıyor. Kırk basma durumunda, ocaktan alınan ateş bebeğin başı etrafında dolaştırılıyor. Bebeğin kundağı tuvalet üzerinde ters tutuluyor. 
     Bebeklerin sarılık olmalarının önlenmesi için başına sarı yazma örtülüyor, sarılık olduğunda bebeğin kaşlarının arası jiletle kesiliyor''. 
     Araştırmaya göre, doğum sonrası ağrıları geçmeyen kadınlar sıcak samanlı suya oturtuluyor. 
     
</TEXT>
</DOC>
