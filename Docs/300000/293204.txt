<DOC>
<DOCNO> 293204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur56.html </URL>
<DATE> 2004/11/29/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Mardin'de öldürülen baba oğul için Meclis incelemesi... 
</HEADLINE>
<TEXT>

     Hükümet ve Meclis, Mardin'in Kızıltepe ilçesinde kamyon şoförü bir baba ile oğlunun öldürülmesine el koydu. 
     İçişleri Bakanlığı, olayı araştırmak üzere iki müfettiş görevlendirdi. 
     Meclis İnsan Hakları Komisyonu da iki üyesini yerinde inceleme yapmak üzere Mardin'e gönderdi. 
     Ailenin avukatı da iki kişinin öldüğü sırada herhangi çatışma yaşanmadığını, baba ile oğlunun yargısız infaza kurban gittiğini savunuyor. 
     Meclis İnsan Hakları Komisyonu üyeleri, AKP Batman milletvekili Mehmet Nezir Nasıroğlu ile CHP Mersin milletvekili Hüseyin Güler Mardin'de çalışmalarına, Vali Temel Koçaklar'ı ziyaret ederek başladı. Vali, yargının soruşturduğu olayla ilgili açıklama yapmadı. 
     Kızıltepe'ye gidecek milletvekilleri savcılık, Emniyet Müdürlüğü ve ölenlerin yakınlarıyla da görüştükten sonra kapsamlı bir rapor hazırlayacak. 
     
     Savcılık, üç ayrı soruşturma başlattı 
     Kızıltepe Savcılığı da 12 yaşındaki Uğur ile babasının öldürülmesiyle ilgili üç ayrı soruşturma başlattı. 
     Savcılık, baba-oğulun terör örgütüyle bağlantılarını, anne Makbule Kaymaz'ın örgüt üyesi olup olmadığını ve operasyona katılan güvenlik güçlerinin görev sınırını aşıp aşmadıklarını araştırıyor. 
     Savcılık ayrıca, Ankara'ya gönderilen ve baba-oğulun yanında bulunan silahların balistik inceleme sonucunu bekliyor. Gelecek sonuca göre bir çatışmanın olup olmadığı da netlik kazanacak. 
     Ailenin avukatı da valiliğin 'çatışma sonucu öldürüldüler' iddiasının gerçeği yansıtmadığını öne sürüyor. Avukat, Hüseyin Cangir'e göre ise olay yargısız infaz. 
     Makbule Kaymaz da eşinin Irak'a yük taşıdığını ve o günde kamyona battaniye götürmek için dışarı çıktığında saldırıya uğradığını iddia ediyor. 
     Ahmet Kaymaz ve 12 yaşındaki oğlu Uğur Kaymaz, bir hafta önce güvenlik güçlerinin düzenlediği operasyon sırasında terörist oldukları gerekçesiyle öldürülmüştü. 
     
</TEXT>
</DOC>
