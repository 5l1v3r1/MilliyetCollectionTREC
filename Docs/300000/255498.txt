<DOC>
<DOCNO> 255498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/ekonomi/eko01.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura 16 hafta doğum izni 
</HEADLINE>
<TEXT>


TBMM Genel Kurulu kadın memurların ücretli doğum iznini dört aya çıkaran yasa teklifini, tatil öncesi yoğun gündem içine alarak yasalaştırdı 

ANKARA Milliyet 

Kadın memurlara 16 hafta doğum izni verilmesine ilişkin yasa teklifi TBMM Genel Kurulu'nda kabul edildi, CHP Milletvekili Oya Araslı ve 10 arkadaşının yasa teklifinin dün yapılan görüşmeleri sırasında kadın milletvekilleri, kadının çalışma yaşamında karşılaştığı sıkıntılara dikkat çekti. 
Yasaya göre, kadın memur doğumdan önce iki, doğumdan sonra da iki ay olmak üzere toplam dört ay, ücretli doğum izni kullanabilecek. Çoklu gebeliklerde doğumdan önceki süre 10 haftaya çıkacak. Kadın memur, sağlık durumu uygun olduğu takdirde, doktorun onayı ve memurun isteğiyle doğumdan önceki üçüncü haftaya kadar çalışabilecek. Bu durumda doğum öncesi izinden kalan süreler doğum sonrasına eklenecek. Doğum izni, doktor raporu ile uzatılabilecek. 
Kadın memura istemi halinde, izninin bitiminden itibaren bir yıla kadar ücretsiz izin verilecek. Mevcut uygulamada kadın memura doğum öncesi ve sonrasında, normal doğumda birbuçuk ay, sezaryenle doğumda iki ay ücretli izin veriliyordu. 

Bebelere de Yeşil Kart Yeşil Kart sahiplerinin ayakta tedavi ve ilaç bedelleri ile bebeklerinin tedavi giderlerinin de devlet tarafından karşılanmasını öngören yasa tasarısı, TBMM genel kurulunda kabul edildi. Buna göre, hiçbir sosyal güvencesi bulunmayan ve aylık geliri asgari ücretin üçte birinden az olanlar Yeşil Kart alabilecek. Koşulları uygun ancakYeşil Kart sahibi olmadan acil tıbbi müdahale için hastaneye yatırılanların, 90 günü aşmamak kaydıyla Yeşil Kart çıkarılıncaya kadar masrafları devlet tarafından karşılanacak. 


</TEXT>
</DOC>
