<DOC>
<DOCNO> 290355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/spor/spo15.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Karatede Dünya Şampiyonu olduk 

MEKSİKA'DA yapılan 17. Dünya Karate Şampiyonası'nda Bayan Milli Takımımız şampiyonluğa ulaştı. İlk turda Fransa'yı 2 - 0, ikinci turda Lüksemburg'u 2 - 0, üçüncü turda İtalya'yı 2 - 1 yenen bayan millilerimiz finalde de İspanya'yı 2 - 1'le geçerek şampiyonluğu yakaladı. Erkek Milli Takımımız ise ilk turda bay geçip, ikinci turda Tunus'u 3 - 0, üçüncü turda İran'ı 3 - 2 yenmesine rağmen grup finalinde Meksika'ya 3 - 2 mağlup oldu ve elendi. 

Irkçılığa ihraç 

BELÇİKA amatör takımlarından KFC Haren, ırkçılık yaptığı gerekçesiyle Futbol Federasyonu tarafından bir sezon ligden ihraç edildi. Maccabi adlı Yahudi kökenlilerden oluşan takımla yapılan maçta, Yahudiler aleyhine slogan atılması ve Haren'li oyuncuların soyunma odasında Hitler'in Nazi şarkılarını söylemeleri nedeniyle bu ceza kesildi. 

Kaklamanos'a kokain yasağı 

UEFA Kupası'nda Beşiktaş'ın rakiplerinden Belçika'nın Standard Liege takımında forma giyen Alexandros Kaklamanos, kokain kullandığı için sahalardan beş ay uzak kalacak. Brussels maçından sonra yapılan testleri pozitif çıkan Yunan yıldızın sözleşmesi de feshedilmişti. 

Rüşvete ceza 

ÇEK 1. Ligi'nden Opava'ya, Sigma Olomouc maçında hakeme rüşvet vermeye çalışmasından ötürü 6 puanının silinmesine ve 20 bin 655 dolar da para cezası kesilmesine karar verildi. Rüşveti vermeye çalışan eski menajer Santarius'a para cezasının yanı sıra 18 ay hak mahrumiyeti, hakem Zejda'ya da rüşveti kabul ettiği için iki yıl hakemlikten men cezası kesildi. 

Futbol birleştirdi 

KUZEY ve Güney Kore milli futbol takımları, elemelerde başarılı olmaları halinde, Almanya'daki Dünya Kupası'nda Kore'yi tek takım olarak temsil etmek istiyor. İki federasyon da FIFA'dan onay çıkması halinde konuya sıcak baktıklarını açıkladılar. 

Formula'da ilk bilet Topbaş'a 

İSTANBUL'DA 21 Ağustos 2005'teki Formula 1'in ilk biletleri satışa çıkarıldı. Pistin yapımını üstlenen İstanbul Ticaret Odası Başkanı Mehmet Yıldırım, Yeşilköy'de dün başlayan Autoshow Fuarı'nda satılan ilk bileti Büyükşehir Belediye Başkanı Kadir Topbaş'a hediye etti. Kombine biletler en yüksek 350 Euro, en düşük 80 Euro'dan satılacak. 

Irkçı kapışması 

İNGİLTERE'NİN İspanya ile oynadığı milli maçta İspanyol seyircilerin İngiltere'nin siyahi oyuncularına karşı yaptığı ırkçı tezahüratlar, iki ülke başkentlerinin aday olduğu 2012 Olimpiyat Oyunları'na da yansıdı. İspanyolları ırkçılıkla suçlayan ve olimpiyatların bu ülkeye verilmemesini isteyen İngilizlere, İspanyol medyası "Siz önce 2003 yılında Türklere yaptığınız ırkçı saldırıları temizleyin" başlıkları ile yanıt verdi. 

Şiddet yasası için brifing 

FUTBOL Federasyonu, İkinci Lig ve Üçüncü Lig kulüplerinin başkanları ile temsilcilerine "Sporda Şiddet Yasası"nı anlatacak. 23 ve 24 Kasım'da Ankara Etap Altınel Oteli'nde temsilcilere bilgi verilecek. 

Hyundai'dan özel destek 

GÜNEY Kore'nin otomotiv devi Hyundai, Türkiye Engelliler Spor Yardım ve Eğitim Vakfı'na TESYEV engelliler için özel olarak dizayn edilmiş iki otomobil hediye etti. Starex ve Accent Admire model otomobillerin anahtarları, Hyundai Assan Yönetim Kurulu Başmkanı Ali Kibar tarafından TESYEV kurucu Başkanı Yavuz Kocaömer'e verildi. 

Filede bugün 

Burhan Felek Spor Salonu 
13.00 V.Güneş Sigorta - Şişli 
15.00 Emlak Bankası - T.Telekom 
Haldun Alagaş Spor Salonu 
18.30 Fenerbahçe - Şahinbey Bld. 
Yeşilyurt Spor Salonu 
17.00 Yeşilyurt - Numune Spor 
Selim Sırrı Tarcan Spor Salonu 
12.00 Anadolu İht. - Karşıyaka 
14.00 SSK - Beşiktaş 
16.00 E.Toki - TED Ank. Kolej 
İzmir G. Erkaya Spor Salonu 
13.00 Göztepe - Eczacıbaşı 
Diyarbakır Dicle Ünv. Spor Salonu 
13.00 Dicle Ünv. - İller Bankası 


</TEXT>
</DOC>
