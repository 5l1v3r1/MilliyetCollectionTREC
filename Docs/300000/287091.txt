<DOC>
<DOCNO> 287091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko14.html </URL>
<DATE> 2004/11/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TOKİ, yoğun talep üzerine Sincan'da da konut yaptırıyor... 
</HEADLINE>
<TEXT>

     Toplu Konut İdaresi TOKİ , Etimesgut Belediyesi ve Kaymakamlığı ile işbirliği halinde, alt gelir grubundaki vatandaşlara yönelik Eryaman'da yaptıracağı konutların büyük ilgi görmesi üzerine, Sincan'da da benzer bir proje uygulamaya karar verdi. 
     Edinilen bilgiye göre, benzer koşullarda satmak üzere, Sincan'da, bin konut yaptırılacak. 
     Etimesgut projesindeki gibi, gerçek hak sahiplerin belirlenmesi amacıyla, başvuruların Sincan Belediyesi ve Kaymakamlığı'nın kuracağı komisyon tarafından toplanması öngörüyor. 
     Konutların brüt 61.98 metrekare olan büyüklüğü değiştirilmeyecek, ancak başvuru için aranan azami 400 milyon liralık aylık gelirin, günün şartları dikkate alınarak 425 milyon liraya yükseltilebileceği belirtiliyor. 
     Konutlar için, ''aylık geliri en fazla 400-425 milyon lira olan, 30 yaş ve üzeri yetim veya çocuklu dul kadınlar, 60 yaş ve üzerindeki emekli kadın ve erkekler, 35 yaş ve üzerindeki sosyal güvenlik kurumlarına tabi olmayan kadın ve erkekler'' başvurabilecek. 
     Etimesgut'ta yaptırılacak 384 konut için, 4-29 Ekim günleri arasında, konut sayısının 25 katı, toplam 9 bin 848 başvuru olmuştu. Konut alabilecekler, 10 Aralık'ta çekilecek kura ile belirlenecek. 
     Fiyatı 28 milyar 631 milyon lira ile 30 milyar 886 milyon lira arasında belirlenen konutlar için sözleşme aşamasında, konut bedelinin yüzde 5'i tutarında, ortalama 1.5 milyar lira peşinat alınırken, bedeli 180 ayda ödenecek. 
     TOKİ, alt gelir grupları için, benzer şartlarda, Tunceli, Sivas ve Konya'da da konut yaptıracak. 
     
</TEXT>
</DOC>
