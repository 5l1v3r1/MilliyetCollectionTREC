<DOC>
<DOCNO> 265678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko06.html </URL>
<DATE> 2004/08/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yüzde 70'e varan indirimlerle yazlık kıyafet almanın tam zamanı 
</HEADLINE>
<TEXT>

     Yaz aylarının yavaş yavaş sonuna yaklaşıldığı bugünlerde giyim firmaları, yazlık ürünlerinde yüzde 70'lere varan indirimlere giderken, tüketicilere ''iki al bir öde'' kampanyası gibi farklı olanaklar sunuyorlar. 
     Kışlık giysilerin mağazaların vitrinlerini süslemeye başladığı bugünlerde firmalar, özellikle seri sonu yazlık kıyafetlerini elden çıkarmak için değişik kampanyalara gidiyorlar. 
     Vitrinlerine astıkları ''sezon sonu indirimi'' yazıları ile tüketicinin dikkatini çekmeye çalışan firmalar, ''yazlık ürün almanın tam zamanı'' dedirtecek yüzde 70'lere varan indirimler ve taksit olanakları sunuyorlar. 
     Yazın sonuna doğru firmalar arasındaki rekabet giderek artarken spor giyim üzerine faaliyet gösteren Rodi, kot pantolon, t-shirt, keten pantolon, yazlık gömlek fiyatlarında tüketicisine sezon başına oranla yüzde 50 indirim imkanı sağlıyor. 
     Spor giyim markalarından Collezion ise müşterilerine yüzde 30 ile 70 arasında değişen oranlarda indirim seçeneği sunarken, Tiffany ise bütün ürünlerinde Ağustos sonuna kadar yüzde 50 oranında indirim ve 6 taksit imkanı sağlıyor. 
     Tiffany'de yaz boyunca 40 milyon liradan satılan yazlık triko tarzı kazaklar 20 milyon liradan, 45 milyon lira olan elbiseler ise 22 milyon 500 bin liradan satışa sunuluyor. 
     Colins, ''2 al 1 öde'' sloganıyla kot pantolon, tişört, eşofman gibi ürünleri yarı fiyatına satarken, Koton mağazalarında ise yazlık elbiseler, etekler ve ceketler yüzde 20 ile yüzde 70 oranında indirimli fiyatlarıyla satılıyor. 
     
     ERKEK TAKIM ELBİSELERDE FIRSAT 

     Kiğılı mağazası yaptığı ''her şey tek fiyat ikincisi bedava'' kampanyasıyla 398 milyon liraya bir takım elbise alanlara bir takım elbise hediye ediyor. Kiğılı'da iki pantolon 98 milyon lira, iki gömlek ise 78 milyon liradan alıcı buluyor. 
     Daniel Hector mağazası ise bütün ürünlerde yüzde 50 oranında bir indirimin yanı sıra yazlık kıyafetlerde bu indirime ilave olarak yüzde 20 oranında daha indirim yapıyor. 
     Dufy, yazlık gömlek fiyatlarını 130 milyon liradan 65 milyon liraya, kravat fiyatlarını ise 80 milyon liradan 40 milyon liraya çekerken, Bisse ise yazlık ceketlerde ve gömleklerde yüzde 35'lik bir indirim uyguluyor. 
     Kendi mağazasından 295 milyon liraya takım elbise alan müşterilerine bir gömlek ve kravat hediye eden Pier Cardin, ödemede 6 taksit imkanı sağlıyor. 
     Bayanlara yönelik giysi satan İpekyol mağazası ise tüm ürünlerinde yüzde 70'lik bir indirim uygularken, İpekyol abiye elbise fiyatları 30 ile 90 milyon lira, ceketler 57 milyon lira, bayan takım elbiseler ise 120 milyon liradan satılıyor. 
     Bu mağazaların yanında Altınyıldız, Süvari, United Colors of Benetton, Cacharel gibi ünlü markalar da yazlık ürünlerinde yüzde 50 oranında indirimler uyguluyor. 

     
</TEXT>
</DOC>
