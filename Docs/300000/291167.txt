<DOC>
<DOCNO> 291167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo31.html </URL>
<DATE> 2004/11/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İstanbulspor'un rötarlı yolculuğu... Kafile İstanbul'a hareket etti... 
</HEADLINE>
<TEXT>

     Birinci Süper Futbol Ligi'nde, Gaziantepspor ile yaptığı karşılaşma sonrasında, dün olumsuz hava koşulları nedeniyle Gaziantep'te kaldıktan sonra bugün karayoluyla Adana'ya gelen İstanbulspor kafilesi, uçakla İstanbul'a hareket etti. 
     Gaziantepspor maçı sonrası şiddetli rüzgar ve yağmur nedeniyle uçak seferi iptal edilince, geceyi Gaziantep Grand Oteli'nde geçiren ve Türk Hava Yolları'nın sabahki Gaziantep-İstanbul uçak seferinde yer bulamayınca otobüsle Adana'ya gelen kafile, tarifeli uçakla İstanbul'a gitti. 
     İstanbulspor Teknik Direktörü Erol Tok, AA muhabirine yaptığı açıklamada, kötü hava koşulları nedeniyle yarınki programlarını değiştirmek zorunda kaldıklarını belirterek, çift antrenmanı teke düşürdüklerini söyledi. 
     Hafta sonu Sakaryaspor ile çok önemli bir maç yapacaklarını ifade eden Tok, ''Bu maçtan mutlak galibiyet bekliyoruz'' dedi. 
     Bir puan için geldikleri Gaziantep deplasmanından aldıkları 3 puana sevindiklerini anlatan Tok, şunları kaydetti 
     ''Son haftalarda takım olarak iyi oynuyor, ancak bunu sonuca yansıtamıyorduk. Bu şanssızlığımızı Gaziantepspor karşısında kırdık. Farklı skorla kazanabileceğimiz bir maçtı, ancak tek golle galip geldik. Bu galibiyetle 10 puana ulaşarak ligin alt sıralarından az da olsa kurtulduk. Hedefimiz küme düşme endişesi olmayan takım olmak.'' 
     
</TEXT>
</DOC>
