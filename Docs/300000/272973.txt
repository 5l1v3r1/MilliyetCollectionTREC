<DOC>
<DOCNO> 272973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sontur23.html </URL>
<DATE> 2004/09/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Giresun'da yunus balığı ilgi odağı oldu... 
</HEADLINE>
<TEXT>

     Karadeniz'e kıyısı olan bir ülkeden Giresun'a geldiği tahmin edilen yunus balığı, vatandaşların ilgi odağı oldu. 
     Üçkaya Balıkçı Barınağı açığında deniz salyangozu çıkaran Mustafa Yayla'nın teknesinin etrafında dolaşan yunus balığı, balıkçılar ve vatandaşlar tarafından ilgiyle izleniyor. 
     Mustafa Yayla, AA muhabirine, sabah saatlerinde deniz salyangozu avlamak amacıyla denize çıktığını, bir süre sonra teknesine, süzgecinde ''S'' harfi bulunan 2 metre boyunda bir yunus balığının yanaşarak, adeta oyun oynadığını ifade etti. 
     Yayla, ''Balık verdik, o da her balığın karşılığında bize gösteri yaptı. Sahil bir anda meraklı insanlarla doldu. Özel eğitim aldığını düşündüğüm yunusun, Karadeniz'e kıyısı olan bir ülkeden buraya geldiğini tahmin ediyorum'' dedi. 
     Yayla, yetişkin yunusların günde ortalama 30 kilogram balık yediğini belirterek, ''Yeterince balık verebilmemiz halinde, bizi bırakmaz'' diye konuştu. 
     
</TEXT>
</DOC>
