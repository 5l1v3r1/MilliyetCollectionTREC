<DOC>
<DOCNO> 288060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/soneko33.html </URL>
<DATE> 2004/11/11/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
ABD'nin petrol üretimi 1950'den bu yana en düşük seviyesinde 
</HEADLINE>
<TEXT>

     İvan Kasırgası sonrasında ABD'nin petrol üretiminin 1950'den bu yana en düşük seviyesine gerilediği bildirildi. 
     1950 Nisan ayından bu yana günlük petrol üretiminin Eylül ayında ilk kez günlük 5 milyon varilin altına düştüğü belirtilirken, İvan Kasırgası'nın Meksika Körfezi'nde sadece yeni kuyu açma çalışmalarını engellemekle kalmayıp, mevcut boru hatlarında sebep olduğu hasarlarla 10 milyon varillik petrol kaybına yol açtığı kaydedildi. 
     Petrol fiyatlarındaki artışta bu üretim düşüşünün de rol oynadığı belirtilirken, İvan Kasırgası'nın etkisinin Ekim ve Kasım ayları içinde de hissedilmeye devam edildiği bildirildi. Ekim ayında günde 400 bin varillik bir kayıp söz konusuyken, Kasım ayının başından bu yana bu kaybın günlük 200 bin varillik bir kayba indiği ifade edildi. 
     Eylül ayında elde edilen günlük ortalama 4,999 milyon varil petrolün, 1950 Nisanı'ndaki günlük 4,972 milyon varillik üretimden bu yana kaydedilen en düşük üretim olduğu belirtiliyor. 
     İvan Kasırgası'nın ABD toplam petrol üretim kapasitesinin yüzde 13'ünü karşılayan rafineri ve tesislerin kapanmasına yol açtığı ifade edilirken, ABD Enerji Bilgi İdaresi ise petrol üretiminin son birkaç yıldır düşüşte olduğunu kaydediyor. 
     
</TEXT>
</DOC>
