<DOC>
<DOCNO> 262124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo27.html </URL>
<DATE> 2004/08/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Beşiktaş'ta sert idman 
</HEADLINE>
<TEXT>

     Beşiktaş, 2 günlük iznin ardından Gençlerbirliği ile oynayacağı lig maçının hazırlıklarına başlarken, yeni transferler Juan Fran ve Tayfun Korkut da takımla birlikte çalıştı. 
     BJK Nevzat Demir Tesisleri'nde yaklaşık 2,5 saat süren idmanda 2 futbolcu da takımla ilk kez çalışmalarına rağmen, iyi bir performans gösterirken, kondisyon ve fiziksel olarak da hazır olduklarını gösterdiler. Juan Fran, idmanda özellikle Valencia'dan gelen Carew ve Tayfun ile sohbet etti. 
     Teknik Direktör Vicente Del Bosque yönetiminde tam sahada pas çalışmasıyla idmana başlayan siyah-beyazlı futbolcular, daha sonra 2 gruba ayrıldı. 
     Bir grup Del Bosque yönetiminde çift kale maç oynarken, diğer grup ise 2. sahada kondisyon çalışması yaptı. Gruplar 20 dakikada bir yer değiştirirken, İspanyol çalıştırıcı, antrenman maçında futbolcularından isabetli paslarla gole gitmelerini istedi. 
     
     SERT İDMAN 

     Yeni transferlerin de katılımıyla siyah-beyazlı takımda forma rekabeti üst düzeye çıkarken, bugünkü çalışma oldukça sert geçti. 
     Önce Tümer, yeni transfer Juan Fran'ın darbesiyle sakatlık geçirdi. Deneyimli futbolcu sahada yapılan tedavinin ardından çalışmaya devam etti. Daha sonra sağ dizinden sakatlanan Serdar Özkan çalışmayı bırakırken, beline darbe alan Ahmet Yıldırım da tedavinin ardından idmanı sürdürdü. Tayfun'un da aldığı darbe nedeniyle bacağında küçük bir kanama oluşurken, yeni transfer edilen futbolcu yapılan bandajın ardından çalışmaya devam etti. 
     
     SERGEN İLE TÜMER TARTIŞTI 

     Antrenman sırasında Tümer ve Sergen'in arasında küçük bir tartışma yaşandı. Bir pozisyon sonrası Tümer, Sergen'den sert oynamamasını isterken, ikili arasında yaşanan sözlü tartışma, kısa sürede sona erdi. 
     Diğer yandan idman sırasında Del Bosque, bir süre Norveçli futbolcu Carew ile sahada özel bir görüşme yaptı. 
     Bu arada siyah-beyazlıların Mircea Lucescu'nun takımı Shaktar Donetsk ile 18 Ağustos'ta yapmayı planladıkları hazırlık maçının iptal edildiği bildirildi. 
     Siyah-beyazlılar, yarın yapacakları idmanla Gençlerbirliği maçı hazırlıklarını sürdürecek. 

     
</TEXT>
</DOC>
