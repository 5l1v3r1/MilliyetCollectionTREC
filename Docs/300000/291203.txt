<DOC>
<DOCNO> 291203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur20.html </URL>
<DATE> 2004/11/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Memur-Sen SSK hastaneleri sendikalara devredilsin 
</HEADLINE>
<TEXT>

     Hükümete yakınlığıyla bilinen Memur-Sen de SSK hastanelerinin Sağlık Bakanlığı'na devrine karşı çıkarak, "SSK hastanelerini memur ve işçi sendikalarına devrederek özelleştirelim" talebinde bulundu. 
     Memur-Sen Genel Başkanı Ahmet Aksu, yaptığı yazılı açıklamada, SSK, devlet, üniversite ve vakıflara ait hastanelerin tek elde toplanması gerektiğini, ancak gerekli fizibilite ve alt yapı çalışmaları yapıldıktan ve bir bölgede denenerek test edildikten sonra birleşmenin sağlanabileceğini kaydetti. SSK hastanelerinin Sağlık Bakanlığı'na devrinin sorunu çözmeyeceğini bildiren Aksu, "Belki daha da artıracaktır" dedi. 
     Sağlık Bakanı Recep Akdağ'ın SSK hastanelerinin 5 yıl içinde yerel yönetimlere oradan da özel sektöre devredileceği yönündeki açıklamasını anımsatan Aksu, "Bu hastaneler özel sektöre devredilecekse ki bu ifade edildi. 
     Gelin 5 yıl beklemeyelim. SSK hastanelerini memur ve işçi sendikalarına devrederek özelleştirelim. Ancak üç yıl süreyle hükemetin mevcut desteği devam etsin. 3 yıl sonra devir kesinleşsin. Bu devir hem bir özelleştirme hem de bir öz yönetimdir. Bırakın SSK'ları çalışanları yönetsin" dedi. 
     
</TEXT>
</DOC>
