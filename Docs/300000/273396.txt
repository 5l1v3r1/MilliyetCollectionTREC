<DOC>
<DOCNO> 273396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonspo22.html </URL>
<DATE> 2004/09/20/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Fenerbahçe 2. Başkanı Başkanımız muhabire küfür etmedi, uyardı 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, 6. hafta sonunda averajla liderlik koltuğuna oturduklarını belirterek, ''Liderliği sezon sonuna kadar sürdürmek istiyoruz'' dedi. 
     Özdemir, AA muhabirine yaptığı açıklamada, Trabzonspor'un kendi sahasında puan kaybetmesinin ardından averajla lider olmalarının kendilerini sevindirdiğini ifade ederek, ''Bundan sonra da her maça 3 puan için çıkacağız. İyi futbol oynayıp, her maçı kazanarak, liderliği sezon sonuna kadar sürdürmeyi hedefliyoruz'' diye konuştu. 
     Ligde Cuma günü Gençlerbirliği ile deplasmanda zor bir maç yapacaklarını kaydeden Nihat Özdemir, şöyle devam etti 
     ''Gençlerbirliği ligin güçlü takımlarından biri, iyi bir kadrosu var. Cuma günü zorlu maçlarımızdan birini oynayacağız. En önemli handikapımız oyuncuların ve teknik kadronun akıllarının Manchester United maçında olmasından dolayı etkilenmeleri. Biz Ankara'da puan kaybetmeden galibiyet moraliyle İngiltere'ye gitmek istiyoruz. Gençlerbirliği karşısında yine iyi futbol oynayıp, 3 puan almayı hedefliyoruz.'' 
     
     ''BAŞKANIMIZ MUHABİRE KÜFÜR ETMEDİ'' 
     Malatyaspor maçından sonra soyunma odası koridorlarında yaşanan olaylara da değinen Nihat Özdemir, başkan Aziz Yıldırım'ın Lig TV muhabirine küfür etmediğini söyledi. 
     Olay sırasında kendisinin de orada bulunduğunu anlatan Özdemir, şunları kaydetti 
     ''Orada küfür olmadı, başkanımız sadece ikaz etti. O muhabir de Ben böyle bir yönetmeliğin olduğunu bilmiyordum, hata yaptım dedi. Küfür, taciz olmadı. Saha içine girip, fubolcularla röportaj yapmak yasak, o muhabir saha içine girmişti. Herkesin Futbol Federasyonu'nun genelge ve yönetmeliklerine uygun davranması lazım. Fenerbahçe yönetimi, teknik heyeti ve futbolcuları da buna uymak zorunda. Herkes kurallara uyarsa sorun yaşanmaz. Avrupa Şampiyonlar Ligi'nde AC Sparta Prag ile yaptığımız maçta sorun yaşanmadı. Saha içinde bir tane kamera yoktu.'' 
     
     SEMİH İLE SERHAT'IN TARTIŞMASI 
     Nihat Özdemir, antrenman sırasında Serhat ile Semih arasında yaşanan tartışmanın fazla büyütülmemesi gerektiğini ifade etti. 
     Antrenmandan sonra iki futbolcunun öpüşüp barıştığına dikkati çeken Özdemir, ''Böyle olaylar her takımda oluyor. Tatsızlığı büyütmeden barışmışlar. Yönetim olarak bu işlerle ilgilenmiyoruz. Bunlar teknik kadronun ilgilendiği konular. İki futbolcuya ceza verilmesi sözkonusu değil'' dedi. 
     
</TEXT>
</DOC>
