<DOC>
<DOCNO> 270561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/siyaset/siy01.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ön soruşturma kararı 
</HEADLINE>
<TEXT>


Yargıtay 1. Başkanlık Kurulu, Yargıtay Başkanı Özkaya hakkında ön soruşturma başlatılmasına karar verdi. Özkaya'dan savunma istenecek ve iddialar araştırılacak 

GÖKÇER TAHİNCİOĞLU Ankara 


Yargıtay 1. Başkanlık Kurulu, MİT'çi Kaşif Kozinoğlu'na Alaattin Çakıcı dosyasına ilişkin bilgi verdiği ortaya çıkan Yargıtay Başkanı Eraslan Özkaya hakkında ön soruşturma başlatılmasına karar verdi. Soruşturmayı yürütmesi için de bir ceza dairesi başkanı "muhakkik" seçildi. Toplantıda bazı üyeler, Özkaya hakkında soruşturma açılmamasına yönelik oy kullandı. Yargıtay 1. Başkanlık Kurulu'nun dokuz üyesi, dün 1. Başkanvekili Mater Kaban'ın başkanlığında bir araya geldi. Kurul, 10 saat süren toplantıda oy çokluğuyla, Özkaya hakkında Yargıtay Kanunu'nun 18 ve 46. maddelerine göre ön soruşturma başlatılması kararına vardı. Sözkonusu maddelerde, Yargıtay Başkanı'nın mesleğin vakar ve onuruna yakışmayacak şekildeki davranışta bulunduğunun ya da kişisel ve mesleki bir suç işlediğinin iddia edilmesi halinde, kıdemli bir daire başkanının "muhakkik" tayin edilerek ön ilk soruşturma yapılacağı düzenleniyor. Görevlendirilen muhakkik kurulun dosyada belirlediği, İstanbul Başsavcılığı'nın Çakıcı dosyasında bulunan iki ya da üç eksiği tamamlamaya yönelik çalışacak, sonraki aşamalarda diğer delillerle ilgili araştırma yapacak. Muhakkik, Özkaya'dan yazılı savunma da istedikten sonra hazırlayacağı raporu 1. Başkanlık Kurulu'na verecek. Dava açılıp açılmayacağı ya da Özkaya'nın Disiplin Kurulu'na sevk edilip edilmeyeceği bu aşamada karara bağlanacak. 



</TEXT>
</DOC>
