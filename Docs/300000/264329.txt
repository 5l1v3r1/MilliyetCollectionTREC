<DOC>
<DOCNO> 264329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/yazar/kohen.html </URL>
<DATE> 2004/08/18/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
ABD'nin yeni askeri stratejisi 
</HEADLINE>
<TEXT>


Başkan George W. Bush'un dış ülkelerdeki Amerikan kuvvetlerinin azaltılacağına ilişkin açıklaması, Washington'da bir süredir planlanan bir "askeri strateji değişikliği"ne gidilmekte olduğunu gösteriyor. 
Halen ABD'nin Avrupa'da özellikle Almanya'da ve Uzakdoğu'da Güney Kore ve Japonya'da 200 bin askeri var. Bu askeri varlık, Soğuk Savaş yıllarının bir kalıntısıdır. Oysa bugün siyasal koşullar ve savunma gereksinimleri çok farklıdır. Örneğin ABD'nin Almanya'daki veya Japonya'daki üslerine ve geniş - fakat hantal - askeri güçlerine ihtiyacı büyük ölçüde azalmıştır. 
Pentagon bir süredir günün tehditlerine karşı daha esnek ve yaygın bir strateji üzerinde çalışıyor. Başkan Bush'un açıkladığı bu stratejiye göre, bellibaşlı üslerdeki askerlerin önemli kısmı toplam 70 bin geri çekileceği gibi, bazı askeri tesislerden vazgeçilecek, bazısı ise acil müdahale ihtiyaçlarını karşılayacak biçimde yeniden yapılanacaktır. 
Ama esas olarak ABD dış ülkelerdeki askeri varlığına son verecek değildir. Bazı bölgelerden askerlerin çekilmesine veya azaltılmasına karşılık, "ileri üs" stratejisi uygulanacaktır Örneğin Polonya'da, Romanya'da, Özbekistan'da, Tacikistan'da ... Son zamanlarda, tehdit alanı Körfez, Doğu Akdeniz, Kafkasya, Orta Asya gibi bölgelere kaydığına göre, ayrıca tehdit unsuru da terörizm şeklini aldığına göre, böyle bir strateji değişikliğine gidilmesi de doğaldır. 

ABD'nin bu kararı, Almanya gibi artık eskisi gibi kendisini bir saldırı tehditi altında görmeye Avrupa ülkelerini rahatsız etmiyor. Uzakdoğu'da özelikle Güney Kore'nin durumu farklı. Seul, nükleer bir güç haline gelen Kuzey Kore'den korkuyor. Gerçi kendisi de hatırı sayılır bir güce sahip. Amerikan askerlerinin bir kısmı gitse de, acil olarak dönüp müdahale edebilir. Ama Seul'de yetkililer bu karardan kaygılı... 
ABD'nin kararının asıl önemli tarafı, NATO açısından bunun ittifakın geleceğini nasıl etkileyeceğidir. Bir diplomatın deyişi ile, "NATO zaten zayıflamış durumda. İttifak içinde, tehdit algılaması ve müdahale yeteneği konusunda, birlik de yok. Şimdi ABD'nin kararı, Avrupa'yı biraz daha kendi haline bırakacak " 
Nitekim bazı Avrupalı askeri stratejistler, artık AB'nin bu işe ciddi olarak eğilmesi gerektiğini belirtiyorlar. Ne var ki, AB şimdiye kadar kendi savunma ve güvenlik projelerine ve bunun gerektirdiği harcamalara pek sıcak bakmamıştır. 
ABD'nin "eski Avrupa"dan çekilmesi, askeri varlığının bir kısmını da "yeni Avrupa"ya yani Doğu Avrupa'ya kaydırması, gerçekten stratejik dengelerde yeni bir durum yaratacak... 

Bütün bunlar Türkiye'yi nasıl etkiler 
Türkiye'nin güvenliği açısından, ABD'nin Avrupa'daki Almanya'daki askeri varlığını azaltması, Soğuk Savaş döneminin aksine herhangi bir sorun veya zaaf yaratmaz. 
Ancak ABD'nin yeni stratejisi, İncirlik Üssü'nün konumunu daha öne çıkaracaktır. Washington, Almanya'daki iki F-16 filosunu toplam 48 uçağı İncirlik'e kaydırmak istiyor. Çünkü İncirlik, yeni stratejideki "ileri üs" konumunda. Yani bölgedeki çatışmalar için acil müdahale yeteneğine sahip... 
ABD bununla ilgili isteklerini Türkiye'ye bildirmiş durumda. Bu konuda müzakereler devam ediyor. Ancak bir Türk yetkilinin deyişi ile "ABD'nin İncirlik'le ilgili taleplerinin karşılanıp karşılanmaması, Türkiye'nin siyasi iradesine ve belirlediği ölçütlere bağlıdır"... 



</TEXT>
</DOC>
