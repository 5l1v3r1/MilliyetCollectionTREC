<DOC>
<DOCNO> 263471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/dunya/adun.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşasın cinsel iktidar 
</HEADLINE>
<TEXT>


Nepal'de Maocu gerillalar on yıllardır sürdürdükleri silahlı mücadelelerinde yeni bir yola girdi. Gerillalar, artık cinsel gücü artırıcı bir mantarın rantına el koymak için savaşıyor 

DIŞ HABERLER SERVİSİ 


Bir zamanlar Mao'nun "kızıl siyasi iktidarlar" öğretisi doğrultusunda silahlı mücadelede veren Nepalli gerillalar, artık "cinsel iktidar" için savaşıyor. 
Eskinin silahlı Marksist gerilla hareketlerinden halen aktivitesini koruyan ender örgütlerden olan Nepalli Maocular, şu günlerde hükümet güçleriyle bölgeye has bir mantarın rantı için kavga ediyor. Çünkü söz konusu mantar bir afrodizyak ve Çin'den California'ya kadar geniş bir pazarı var. 
"Daily Telegraph" gazetesinin haberine göre, cinsel gücü artırmaktan başka, çeşitli hastalıklara iyi geldiği inancıyla "her derde deva" olarak da anılan mantar, Himalaya eteklerinde yaşayan "yarchagumba" adındaki bir tırtılın kafasında yetişiyor. Parazit bitkiler sınıfından olan mantar, hayvanın başına yerleştikten sonra onu yavaş bir ölüme sürüklüyor. 

Himalaya viagrası 
Uluslararası pazarda "Himalaya viagrası" adıyla tanınan mantar, hayli pahalı bir ürün olmasına karşın geniş bir alıcı kitlesine sahip. Yani "yarchagumba" sezonunda büyük paralar dönüyor. "Yarchagumba" Nepal'de kilosu 3 milyar liranın üzerinde satılıyor. Günde 10 tırtıl toplayabilen bir köylü, nafakayı doğrultuyor. Bu nedenle hem Maocu gerillalar hem de hükümet kuvvetleri böcek toplayan köylüleri vergi, ayakbastı parası gibi çeşitli bahanelerle haraca kesmek için rekabet halindeler. 
Geçen yıl "yarchagumba" toplanan Dolpa Vadisi'ni denetim altında tutmaya çalışan Nepal ordusundan Binbaşı Jitendra Karki, sadece bir bölgedeki tırtıl ticaretinden gerillaların 1.5 trilyon liradan fazla kazandığını ve bu gelirle Tibet'ten 100 yak bölgede taşımacılıkta kullanılan, kılları uzun öküz türü yükü teçhizat ve mühimmat getirdiğini söyledi. 
Katmandu'daki Batılı bir güvenlik uzmanına göre de, gerillaların en büyük ikinci gelir kaynağı "yarchagumba" ticareti. 
Gerillalar hem yarchagumba toplamaya gelen yaklaşık 10 bin köylüden bölgeye giriş parası alıyor hem de toplanan tırtılların satışından bir pay istiyor. 
Geçen yılki duruma düşüp paraları gerillalara kaptırmak istemeyen hükümet, bu sene bölgeye 520 takviye asker gönderdi. 


</TEXT>
</DOC>
