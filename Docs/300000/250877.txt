<DOC>
<DOCNO> 250877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonsiy14.html </URL>
<DATE> 2004/06/25/ </DATE>
<TIME> 20.12 </TIME>
<AUTHOR>  </AUTHOR>
<HEADLINE>
Kamu-Sen başkanı, adil olmayan ücret dağılımının değişmesinde ısrarlı 
</HEADLINE>
<TEXT>

     Kamu-Sen Genel Başkanı Bircan Akyıldız, ''Türkiye'de adil olmayan ücret sisteminin değiştirilmesi için ısrarlıyız'' dedi. 
     Düzce Atatürk Bulvarı üzerinde bulunan Türk-Sağlık Sen binasının açılış törenine katılan Akyıldız, Ocak 2004'te memur maaşlarına yapılan yüzde 6'lık zammı anımsatarak, bu zammın gelen ek yüklerle birlikte pek hissedilmediğini öne sürdü. 
     Akyıldız, yapılan 2. dilim yüzde 6'lık zamla birlikte vatandaşın ne tür durumla karşılaşacağını bilemediğini ifade ederek, şunları söyledi 
     ''Bu uygulamaya endişe ile bakıyoruz. Bu nedenle yüzde 6'lık zam bizim için çok fazla anlam ifade etmiyor. Toplu görüşme masasında bu düşündüklerimizi net olarak yansıtıp, 2004 yılındaki kayıplarımızı konuşacağız. Özellikle kamu çalışanlarının mağdur edilmemesi ve ücret standardının sağlanması konusunda ısrarımız olacak. Türkiye'de adil olmayan ücret sistemini değiştirilmesi konusunda ısrarlıyız.'' Akyıldız, konuşmasının ardından Türk Sağlık-Sen binasının açılışını Türk Sağlık-Sen Genel Başkanı Önder Kahveci ve Türk Büro-Sen Genel Başkanı Fahrettin Yokuş'la birlikte gerçekleştirdi. 
     
</TEXT>
</DOC>
