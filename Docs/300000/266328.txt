<DOC>
<DOCNO> 266328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonspo19.html </URL>
<DATE> 2004/08/25/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İstanbulspor, Ahmet Dursun ve Nouma'dan haber bekliyor 
</HEADLINE>
<TEXT>

     Transfer çalışmalarını sürdüren İstanbulspor, Ahmet Dursun, Ceyhun Eriş ve Pascal Nouma'dan haber bekliyor. 
     Sarı-siyahlılar, görüştükleri her 3 futbolcuya da maddi konularda şartlarını ileterek, yanıtlarını beklemeye başladılar. 
     İstanbulspor Kulübü Genel Müdürü Ergün Yücel, Beşiktaş'ın idmanlarda denedikten sonra kadrosuna katmadığı Ahmet Dursun ve menajeriyle görüştüklerini ve şartlarını ilettiklerini vurgulayarak, bu oyuncunun yurt dışında bir takımla daha görüşmek üzere kendilerinden 1-2 gün süre istediğini söyledi. 
     Geçen sezon Ankaragücü'nde forma giyen Fenerbahçe'nin eski futbolcusu Ceyhun Eriş ile de görüştüklerini, bonservisi elinde olan bu futbolcuya maç başına para önerdiklerini kaydeden Yücel, Ceyhun'dan da yanıt beklediklerini kaydetti. 
     Ergün Yücel ayrıca, kendilerine önerilen Beşiktaş'ın eski futbolcusu Pascal Nouma hakkında tereddütleri bulunduğunu, Türkiye'den olaylı biçimde ayrılan bu futbolcu için beklemede olduklarını ifade etti. 
     Yücel, ''İstanbul kenti bu oyunculara cazip geliyor. Ama bizim kulüp olarak ödeyeceğimiz miktarlar sınırlı. Sunduğumuz şartları kabul ederlerse anlaşma olur'' dedi. 
     Öte yandan, Konyaspor maçı hazırlıklarını sürdüren İstanbulspor'da Saffet, Güven ve Bushaj'ın sakatlıkları bulunuyor. 
     
</TEXT>
</DOC>
