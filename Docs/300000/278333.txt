<DOC>
<DOCNO> 278333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sondun22.html </URL>
<DATE> 2004/10/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Le Figaro Oylamayı Chirac'a dayatmak 'şoke' edici 
</HEADLINE>
<TEXT>

     Fransa'da yayınlanan Le Figaro gazetesi, ''AB'nin Türkiye ile tam üyelik müzakerelerine başlaması konusunda ulusal parlamentoda bir oylama yapılmasının, anayasada sorun yaratabileceğini'' yazdı. 
     Gazetede yayınlanan baş makalede, ''Fransız sistemine göre, cumhurbaşkanının uluslararası anlaşmaları müzakere ederek, karar yetkisine sahip olduğu, daha sonra parlamentonun bu anlaşmaları onayladığı'' hatırlatılarak, ''Türkiye konusunda parlamentonun önce bağlayıcı bir karar almasının anayasal sorun çıkartabileceği'' yorumu yapıldı. 
     Parlamentonun alacağı kararı cumhurbaşkanına dayatmasının ''şoke'' edici bir özelliğe sahip olduğu kaydedilen makalede, ''bu konunun kurumlar arasında ciddi sorun yarattığı'' ifade edildi. 
     Makalede, ''Avrupa meseleleri konusunda çıkan bu tür sorunları engellemek için, parlamentoya önceden söz söyleme hakkı veren anayasa değişikliği yapılmasının gerekli olabileceği'' görüşü savunuldu. Gazete, ''Cumhurbaşkanı Jacques Chirac'ı ve AB anayasasını kurtarmak için bunun tek çözüm olabileceği'' yorumu yaptı. 
     
</TEXT>
</DOC>
