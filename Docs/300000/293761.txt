<DOC>
<DOCNO> 293761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun52.html </URL>
<DATE> 2004/12/01/ </DATE>
<TIME> 21.18 </TIME>
<AUTHOR>  </AUTHOR>
<HEADLINE>
Yuşçenko ikinci tur seçimlerin tekrarını istedi 
</HEADLINE>
<TEXT>

     Ukrayna muhalefet lideri Viktor Yuşçenko, seçimlerin tamamen yenilenmesini değil, geçen ayki ikinci turun tekrarını istediğini söyledi. 
     Yuşçenko, Kiev'in Bağımsızlık Meydanı'nda yandaşlarına hitaben yaptığı konuşmada, ''Eğer yeni bir seçim fikri yeniden ortaya atılırsa, bu görüşmelerde yer almanın kesinlikle anlamı yoktur'' dedi. Viktor Yuşçenko, seçim sürecinin tamamlanması için yasal bir temeli olması gerektiğini belirterek, sürecin tamamlanmasının oylamanın tekrarlanmasıyla mümkün olduğunu söyledi. 
     Muhalefet lideri Yuşçenko, tartışmalı seçim krizini çözmek için, 19 Aralık'ta seçim yapılmasını önerdi. 
     Yuşçenko, uluslararası arabulucularla yapılan toplantıda, krizi çözmek için yasalarda yapılacak değişiklikleri ele almak üzere bir grup hukukçunun bir araya gelmesi konusunda anlaşmaya varıldığını da belirtti. Yuşçenko, hukukçuların 24 saat içinde önerilerini sunmaları gerektiğini söyledi. 
     
</TEXT>
</DOC>
