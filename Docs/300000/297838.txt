<DOC>
<DOCNO> 297838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun42.html </URL>
<DATE> 2004/12/15/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Alman hükümeti Türkiye'nin AB üyeliğini destekliyor 
</HEADLINE>
<TEXT>

     Alman hükümet sözcüsü Bela Anda, ''Alman hükümetinin, Türkiye'nin AB üyeliğini desteklediğini, yarın ve 17 Aralık'ta da buna uygun olarak çaba harcayacağını'' söyledi. 
     Anda, AP genel kurulunda Türkiye'ye ilişkin bugün kabul edilen tavsiye kararıyla ilgili olarak A.A muhabirine yaptığı açıklamada, ''Alman hükümeti, AP'nin egemenliğine, federal meclisin egemenliğine olduğu gibi saygı duyar. Alman hükümeti Türkiye'nin AB üyeliğini destekliyor. Bu konuda yarın ve 17 Aralık'ta da buna uygun olarak çaba harcayacak'' dedi. 
     AB zirvesinde Türkiye'ye üyelik konusunda güvenilir bir perspektif verileceğinden yola çıktıklarını belirten Anda, ''Başbakan Gerhard Schröder sık sık müzakerelerin 10 ila 15 yıl süreceğini söyledi. Bu Türkiye'de de böyle biliniyor. 'Türkiye kriterleri yerine getirmezse ne olacak' diye soruluyor. Ancak Alman hükümeti, Türk hükümetinin bu sürecin başarılı şekilde sonuçlanması için her türlü çabayı harcayacağından emin'' diye konuştu. 
     Anda, Alman hükümetinin Türkiye'deki gelişmelere olumlu baktığını ifade ederek, ''Alman hükümeti böylece Türkiye'de modernleşme yönünde reform adımları atılacağına inanıyor. Bunlar olmadan zaten bir üyelik mümkün olmaz. Bu nedenle sonucu açık müzakerelerden söz ediliyor'' dedi. 
     Hükümet sözcüsü Anda, bugün başkent Berlin'de yaptığı açıklamada da Türkiye ile üyelik müzakerelerinin 10 ila 15 yıl içinde tamamlanabileceğini belirterek, ''Bu Türkiye'nin sağladığı gelişmelere de bağlı. Türkiye'nin AB üyeliği konusunda iyimserim'' dedi. Eski Başbakan Helmut Kohl'ün bugün ''Frankfurter Allgemeine Zeitung'' gazetesine verdiği demeci de eleştiren Anda, Kohl'ün 22 Kasım 1997 tarihinde düzenlediği basın toplantısında Türkiye'nin AB'ye üye olması konusunda bir perspektif verilmesi gerektiğini açıkladığını ve Türkiye ile ilişkilere çok önem verdiğini hatırlattı. 
     Alman politikasının süreklilik arz etmesi gerektiğini belirten Anda, Kohl'ün o zamanlar yaptığı açıklamalarla bugün yaptığı açıklamaların bununla bağdaşmadığını söyledi. Anda, söz konusu sürekliliği 1963 yılından bu yana iktidara gelen tüm hükümetlerin savunduğunu ve buna göre hareket ettiklerini kaydetti. 
     Hıristiyan Demokrat Birlik Partisi CDU Genel Başkanı Angela Merkel'in, ''2006 yılında iktidara gelmeleri durumunda Türkiye'nin AB üyeliğini engellemeye çalışacakları'' sözlerini de eleştiren Anda, Merkel'in Leipziger Volkszeitung adlı yerel gazeteye yaptığı açıklamada, AB'nin aldığı kararlara bağlı kalacaklarını söylediğini hatırlattı. 
     Anda ayrıca, Birlik 90 Yeşiller partisi eşbaşkanı görevine seçilen Claudia Roth'dan boşalan Alman Hükümetinin İnsan Hakları Sorumluluğu görevine Tom Koenigs'in atandığını açıkladı. 
     Dışişleri Bakanlığı sözcüsü Walter Lindner de Alman hükümetinin Türkiye ile üyelik müzakereleri için bir tarih verilmesini, müzakerelerin sonucu açık sürdürülmesini, ancak sadece tam üyelik hedefiyle yapılmasını istediğini hatırlatarak, bu konuda yarın ve cuma günü Brüksel'de yapılacak toplantılarda karar alınacağını söyledi. 
     Öte yandan, Alman hükümet çevrelerinden bir üst düzey yetkili, Berlin'de yaptığı açıklamada, Türkiye konusunda Brüksel'de kabul edilecek karar metninde tam üyelik dışında başka bir seçeneğin yer almayacağını belirterek, ''Karar metninde 'imtiyazlı ortaklık' ifadesini bulamayacaksınız'' dedi. 
     
</TEXT>
</DOC>
