<DOC>
<DOCNO> 293107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy24.html </URL>
<DATE> 2004/11/29/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ak Partili Özmen İstanbul, ikiye bölünsün, iki Vali atansın 
</HEADLINE>
<TEXT>

     AK Parti Ağrı Milletvekili Melik Özmen, İstanbul'un ''Doğu İstanbul'' ve ''Batı İstanbul'' adlarıyla iki idari yapıya bölünmesini önerdi. 
     TBMM Plan ve Bütçe Komisyonu'nda, İçişleri Bakanlığı'nın 2005 bütçesinin görüşmelerine devam ediliyor. 
     Bütçe üzerinde görüşlerini açıklayan AK Parti Ağrı Milletvekili Özmen, yaşanan sorunların çözümü için İstanbul'un ''Doğu İstanbul'' ve ''Batı İstanbul'' olarak iki idari yapıya bölünmesini önerdi iki idari yapıda, iki ayrı vali ve iki ayrı büyükşehir belediye başkanının görev alması gerektiğini söyledi. 
     Özmen, valilerin atama yoluyla seçilmesini de eleştirerek, valilerin TBMM tarafından gizli oyla seçilmesi önerisini getirdi. Özmen, bu yöntemle seçilen valilerin ''gensoru ile görevden alınabileceğini'' ifade etti. 
     Bazı ülkelerin vatandaşlarının Türkiye'ye olan ilgisini dile getiren Özmen, Türkiye'de yaşamak isteyenler için 10 bin euro karşılığında ''Konuk Vatandaş'' statüsü verilmesini önerdi. 
     CHP İstanbul Milletvekili Birgen Keleş, vali ve kaymakamların daha fazla inisiyatif almaları gerektiğini belirterek, ''Valiler ve kaymakamlar, bölgelerinde rant sağlamak amacıyla oluşturulan özelleştirmeler, laiklik karşıtı akımlar, Türkiye'ye gelerek vatandaşlarımıza azınlık statüsü istemelerini söyleyen yabancılar, yabancılara mülk satışı gibi konularda daha duyarlı olmalılar'' diye konuştu. 
     CHP Muğla Milletvekili Gürol Ergin ise büyük şehirlerde yaşayanların gündüz bile sokağa çıkmaya korktuklarını, suç oranlarının arttığını ifade ederek, ''Böyle bir ortamda İçişleri Bakanı 'sınıfı geçtim' diyemez'' dedi. 
     AK Parti İstanbul Milletvekili Alaattin Büyükkaya, İçişleri Bakanı Abdülkadir Aksu'dan, İstanbul'un sorunlarına daha fazla ''el atmasını'' isterken, CHP İstanbul Milletvekili Ali Kemal Kumkumoğlu, ''yeterli denetim yapılmadığı için'' Türk denizlerine tehlikeli atık bırakıldığını söyledi. 
     Kumkumoğlu, ''Sayın Bakan, İngiltere karasularına tehlikeli atık yüklü bir gemi yanaşabilir mi, yanaşırsa 3-4 sene bekletilip sonra batırılabilir mi ' diye sordu. 
     Güvenlik hizmetlerinde jandarmanın da önemli yer tuttuğunu kaydeden Kumkumoğlu, ''Bu güvenlik hizmetlerini, okur-yazar olduğu bile kuşkulu 20 yaşandaki gencecik insanlar yapıyor. Jandarma, yurt savunması değil, güvenlik hizmeti yürüttüğünü düşünerek, güvenlik hizmetlerinde görev yapan erlerini eğitimli insanlar arasından seçmeli'' diye konuştu. 
     
</TEXT>
</DOC>
