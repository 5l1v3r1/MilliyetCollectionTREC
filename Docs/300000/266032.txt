<DOC>
<DOCNO> 266032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonspo07.html </URL>
<DATE> 2004/08/24/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Aziz Yıldırım araya girdi, Kayserispor kabul etti... 
</HEADLINE>
<TEXT>

     Kayserispor yönetiminin, Fenerbahçe maçının Kayseri'de oynanmasını kabul ettiği bildirildi. 
     Kayserispor Kulübü Başkanı Memduh Büyükkılıç, yaptığı açıklamada, dün akşam toplanan yönetim kurulunun, Fenerbahçe Kulübü Başkanı Aziz Yıldırım ile telefonla görüştüğünü söyledi. 
     Gece geç saatlere kadar süren görüşmeler sonucu Fenerbahçe maçını Kayseri'de oynamayı kabul ettiklerini belirten Büyükkılıç, şöyle devam etti 
     ''Yönetim kurulumuz toplantı halindeyken Aziz Yıldırım arayarak 'talep ettikleri statları alamadıklarını, bu nedenle maçı Kayseri'de oynamayı istediklerini' söyledi. Biz de Yıldırım'ın ricasını geri çeviremedik. Sadece karşılaşmanın cuma yerine 28 Ağustos Cumartesi ya da 29 Ağustos Pazar gününe alınmasını istedik. Bugün her iki kulüpte maç tarihinin değiştirilmesi için Futbol Federasyonu'na başvuracak.'' Büyükkılıç, Galatasaraylı Suat Usta ile anlaşamadıklarını, Malatyasporlu İlyas'ı ise teknik direktörünün vermediğini bildirdi. 
     Çaykur Rizesporlu Alper ile prensipte anlaştıklarını ifade eden Büyükkılıç, Büyükşehir Belediyesi Ankaraspor Teknik Direktörü Samet Aybaba'dan da bir futbolcu sözü aldıklarını kaydetti. 

     
</TEXT>
</DOC>
