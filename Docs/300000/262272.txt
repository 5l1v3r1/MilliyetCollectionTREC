<DOC>
<DOCNO> 262272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/siyaset/axsiy01.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den 167 bin memur 
</HEADLINE>
<TEXT>


AKP iktidarındaki son 1.5 yılda toplam 122 bin memur emekliye ayrıldı. Aynı dönemde memur kadrolarına yeni alınanların sayısı 167 bini geçti 

ANKARA ANKA 


AKP iktidarının geçen yılla bu yılın ilk 6 ayını kapsayan 1.5 yıllık döneminde memur kadrolarına yaklaşık 167 bin kişi alındı. Emekli Sandığı verilerine göre, geçen yıl 85 bin 566 memur emekliye ayrıldı. Geçen yıl, 93 bin 867 memurun emekli olduğu 1996'dan sonra en fazla sayıda memurun emekliye ayrıldığı yıl oldu. 2004'ün ilk altı aylık döneminde emekliye ayrılan memur sayısı da 37 bini buldu. Böylece, son 1.5 yıllık dönemde emekliye ayrılan memur sayısı 122 bin 776'ya yükseldi. AKP iktidarının ilk yılında memur kadrolarına yaklaşık 121 bin atama yapıldı. 85 bin 566 memurun emekliye ayrıldığı 2003'te memur sayısı bir önceki yılın sonuna göre net 35 bin 371 artışla 2 milyon 408 bini geçti. Bu yılın ilk 6 ayında ise 46 bin 386 kişi memur olarak kamuda işe başladı. Aynı dönemde 37 bin memurun emekliye ayrılması sonucu, memur sayısındaki net artış 9376 oldu. Haziran 2004 sonu itibariyle memur sayısı 2 milyon 417 bin 500'ü geçti. AKP iktidarının ilk 1.5 yıllık döneminde memur kadrolarına yapılan atama sayısı 157 bini geçerken, memur sayısındaki net artış da 45 bine yaklaştı. 
Bu yılın haziran sonu itibariyle 1 milyon 495 bin emekli, dul ve yetim aylık alıyor. Her 170 memurdan kesilen parayla 100 emekli, dul ve yetimin maaşı ödeniyor. 


</TEXT>
</DOC>
