<DOC>
<DOCNO> 274709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/ekonomi/aeko.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
3 Dünya şirketi yatırım için yolda 
</HEADLINE>
<TEXT>


Renault, 200 milyon dolarlık yeni model yatırımı yapacak. Hyundai, 500 milyon dolarlık yatırım için Türkiye'yi değerlendiriyor. HP de yatırım için Devlet Bakanı Babacan'la görüştü 

Şule Yücebıyık 

Renault Uluslararası Operasyonlar Direktörü Luc Alexandre Menard, 2006 yılından itibaren Bursa Oyak Renault fabrikasında yeni bir modelin üretiminin söz konusu olduğunu söyledi. 
Menard, bu üretim kararını kesinleştirdiklerini şu anda Oyak ile imza aşamasında olduklarını kaydetti. 
Modelin ne olduğu konusunda bilgi vermeyen Menard, bunun şu anda varolmayan yepyeni bir binek otomobil olacağını, Türkiye'den Avrupa pazarına ihraç edileceğini söyledi. 
Yeni model için 200 milyon dolarlık bir yatırım yapacaklarını söyleyen Menard, böylelikle Bursa fabrikasının kapasitesini yılda 230 bin adet otomobile çıkaracaklarını ifade etti. 
Menard, Türkiye'nin Renault'un en önemli üretim merkezlerinden biri haline geldiğini belirterek şöyle konuştu 

'AB kararı etkilemez' 
"Megane Sedan üretimi beklediğimizden de iyi gidiyor. Bunun arkası gelecek. Şu anda hem iç pazarda, hem de ihracatta çok iyi konumdayız. Bugün 200 bin adet Megane üretiyoruz. Bu çok önemli bir rakam. İki yıl önce 130 bin adet olan üretim kapasitesine bakıldığında Bursa fabrikamızın bizim için ne kadar önemli hale geldiğini anlayabilirsiniz." 
Türkiye'nin aralık ayında AB'den olumlu bir yanıt alarak müzakerelerin başlayacağını belirten Menard, "Türkiye zaten Avrupa'nın ticari ve ekonomik olarak bir parçası. Aralıkta olumsuz bir sonuç bizim yatırım kararlarımızı kesinlikle etkilemez" dedi. 

Hyundai için Slovakya ile yarış Hyundai Motor Company Başkanı Jae Kook Choi "Türkiye'deki üretim kalitesine güveniyoruz. Ekonomiye inancımız tam. Yatırımlarımızı da bu doğrultuda artırıyoruz" dedi. 
Paris Otomobil Fuarı'nda görüştüğümüz Choi, Türkiye'de üretmeyi düşündükleri yeni modelle ilgili açıklamayı yakında yapacaklarını ifade etti. Hyundai Assan Yönetim Kurulu Başkanı Ali Kibar da 2005'in sonunda çıkacakları yeni model için "Bu, şu anda varolmayan sedan bir otomobil olacak" dedi. 
500 milyon dolarlık yatırım projesi için görüşmelerinin sürdüğünü de kaydeden Kibar şöyle devam etti "Hyundai bu yatırım için Türkiye ile Slovakya arasında seçim yapma eşiğinde. Üretilecek otomobillerin Türkiye ve çevresine mi yoksa Avrupa'ya mı daha uygun olacağını düşünüyor. Colt modelinin yatırım çerçevesinde Türkiye'ye taşınması söz konusu olabilir. Ayrıca MPV ya da SUV segmentinde yeni araçlar üretilebilir. Yatırım Türkiye'de olursa, üretim kapasite 80 binden 200 bin adete çıkacak." 
Slovakya'nın yatırımı çekmek için agresif davrandığını belirten Kibar, "Türkiye'nin de ne sunacağı çok önemli. Biz bedava arsa istemiyoruz. Türkiye'nin en büyük handikapı ithalattan alınan yüzde 10'luk Gümrük Vergisi" dedi. 

HP Türkiye'de üretim yapabiliriz EKONOMİ SERVİSİ 

ABD'nin en büyük dünya şirketlerinden biri olan Hewlett - Packard'ın HP Türkiye Genel Müdürü Şahin Tulga, "Türkiye'de üretim yapmayı düşünüyoruz, bu konuda ciddi çalışmalar yapıyoruz" dedi. 
Tulga, konuyu Devlet Bakanı Ali Babacan'la da görüştüklerini ve üretim için çalışmalara başladıklarını söyledi. Yatırımın yüzde 100 yabancı sermaye ile olmasını planladıklarını söyleyen Tulga, "Gerekli yardımlar alınırsa altı ay ile iki yıl arasında üretime geçilebilir" diye konuştu. 

Tercih nedeni vergi 
Bilişim firmaları, bugüne kadar Türkiye yerine vergi avantajına ve kalifiye işgücüne sahip ülkelere yatırım yapmayı tercih ediyordu. Bu firmalar genellikle Avrupa'da üretim üssü olarak Macaristan ve İrlanda'yı seçiyor. Bu ülkelerde girişimcilere 15 yıla kadar vergi indirimi uygulanıyor. 


</TEXT>
</DOC>
