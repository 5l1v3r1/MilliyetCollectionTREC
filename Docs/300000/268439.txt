<DOC>
<DOCNO> 268439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko18.html </URL>
<DATE> 2004/09/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Cep telefonu satışları rekora gidiyor... 
</HEADLINE>
<TEXT>

     Bu yıl dünyada cep telefonu satışlarının 650 milyona ulaşabileceği bildirildi. 
     Piyasa araştırma şirketi Gartner'ın analistlerinden Ben Wood, 2004'ün ilk çeyreğinde dünyada 1 milyonluk rekor cep telefonu satıldığını belirterek yıllık satışın 650 milyonu aşması halinde bunun sürdürülebilir olamayacağını, piyasanın gelecek yıl hızla daralabileceğini kaydetti. 
     ''650 milyon civarında yıllık satış olası görünüyor'' diyen Wood, cep telefonu satışlarının en canlı olduğu pazarın yüzde 20 artış görünen Güney Amerika olduğunu belirterek, şunları kaydetti 
     ''Kuzey Amerika ile Avrupa'da ise yeni telefon alımından çok kullanıcıların eski telefonlarını gelişmiş renkli ekranlı ve entegre kameralı modellerle değiştirdiği gözleniyor.'' Nokia, Motorola, Samsung, Siemens, Sony Ericsson ve LG'den oluşan 6 büyük cep telefonu üreticisinin küçük üreticilerin pazarını kapmayı sürdürdüğünü anlatan Wood, geçen yıla göre gerilemiş olsa da yüzde 29.7 pazar payı ile Nokia'nın cep telefonu satışında liderliği devam ettirdiğini bildirdi. 
     Gartner analisti Wood, Motorola'nın yüzde 15.8 pazar payıyla 2'nciliğini koruduğunu, son yıllarda atılım içinde olan Samsung'un yüzde 12.1 pazar payıyla açık ara 3'ncü olduğunu belirterek Siemens, Sony Ericsson ve LG'nin yüzde 6-7 arasında birbirine yakın pazar paylarıyla bu 3'lüyü takip ettiğini ifade etti. 
     Geçen yıl dünyada 520 milyon cep telefonu satılmıştı. 

     
</TEXT>
</DOC>
