<DOC>
<DOCNO> 266340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur01.html </URL>
<DATE> 2004/08/25/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Şanlıurfa'da akaryakıt yüklü tanker yandı... 
</HEADLINE>
<TEXT>

     Şanlıurfa kent merkezinde akaryakıt yüklü bir tankerde meydana gelen yangın, itfaiyenin 2 saatlik çalışması sonucu kontrol altına alınabildi. 
     AA muhabirinin aldığı bilgiye göre, saat 05.00 sıralarında Akçakale Yolu'ndaki sanayi sitesine park ettiği 63 KZ 277 plakalı benzin yüklü tankerle Irak'a gitmek üzere hareket eden Abdullah Canpolat, sanayi sitesinin çıkışında tankerin alev aldığını fark etti. 
     Aracı bulunduğu yere bırakan Canpolat, itfaiye ekiplerinden yardım istedi. Bu sırada tankerin yakıt kısmındaki kapak basınçtan dolayı fırlayarak bir elektrik direğinin eğilmesine neden oldu. 
     Olay yerine gelen itfaiye ekipleri tankerin tamamını kaplayan yangına, 8 yangın söndürme aracı ve 30 personelle müdahale ederek, 2 saatte kontrol altına alabildi. 
     Tanker şoförü Abdullah Canpolat, Mersin'den dün aldığı benzini Irak'a götürmek üzere yola çıktığını, ancak aracını arıza nedeniyle Şanlıurfa sanayi sitesine bıraktığını söyledi. 
     Irak'a gitmek üzere sabah saatlerinde tankeri bulunduğu yerden aldığını söyleyen Canpolat, ''Araçta 19 ton benzin vardı. Ne olduğunu anlayamadım. Bir anda tankerin yandığını gördüm. İtfaiyeye haber verdim. Fakat yapılacak bir şey kalmamıştı.'' İtfaiye ekiplerin soğutma çalışmasını yerinde izleyen Şanlıurfa Belediye Başkanı Ahmet Eşref Fakıbaba ise son aylarda kent merkezinde tanker kazalarının arttığını söyledi. 
     Ağır tonajlı araçların şehir içinden geçmesinin bazı tehlikeleri beraberinde getirdiğini aktaran Fakıbaba, şunları söyledi 
     ''Çevre yolu olmadığı için kamyoncular şehir merkezini kullanmak zorunda kalıyor. Büyük bir facia olabilirdi. İtfaiye ekipleri canları pahasına çalıştı. Kentimizi Allah korudu, bir daha böyle bir olay yaşanmaması için çevre yolunun mutlaka açılması gerekiyor.'' 
     
</TEXT>
</DOC>
