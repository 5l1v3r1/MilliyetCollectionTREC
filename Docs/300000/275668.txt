<DOC>
<DOCNO> 275668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo12.html </URL>
<DATE> 2004/09/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bu sezonun şimdilik özeti Devler çöktü 
</HEADLINE>
<TEXT>

     Avrupa’da henüz liglerin başı olmasına rağmen birçok ünlü takım tehlike sinyalleri veriyor. Roma, PSG, Porto, Inter ve Real Madrid gibi ekipler şimdiden zirvenin çok uzağında kaldı... 
     Tıpkı Türkiye’de Beşiktaş’ın yaşadığı gibi Avrupa’nın birçok ünlü takımı da zor günler geçiriyor. Son Avrupa Şampiyonu Porto sezona hayal kırıklığıyla başladı. İlk galibiyetini ancak geçen cumartesi V.Guimares deplasmanında tek golle alan Mavi - Beyazlılar, Devler Ligi’nde de grubun en güçsüzü olarak gösterilen CSKA Moskova ile evinde golsüz berabere kalmıştı. İki önemli yıldızı Deco ve Carvalho’yu satan Porto, efsanevi hocası Mourinho dönemindeki altın günlerini arıyor. 
     
     PSG zorda, Inter umutsuz 

     Sezona k bus gibi başlayan bir takım da Paris Saint Germain... Kadrosunu Rothen ve Yepes ile güçlendiren Kırmızı - Lacivertliler, son maçında Strasbourg’u 1-0 mağlup ederek, bu sezonki ilk zaferini kazandı. PSG, Fransa Ligi’nde 16. sırada bulunuyor ve şimdiden havlu attı. Mancini’yi takımın başına getirip, kadroyu yıldızlarla takviye eden Inter de futboluyla gelecek için umut vermiyor. Mavi-Siyahlılar 14 yıllık şampiyonluk özlemine bu sezon da son veremeyecek gibi gözüküyor. 
     
     Yıldızlar ne iş yapar 

     Real Madrid ve Roma... İki büyük fiyasko... Real’de fatura teknik direktör Camacho’ya kesildi. Ancak Ronaldo, Owen, Morientes, Raul’dan oluşan forvet hattı ile Zidane, Figo ve Beckham’lı orta saha 5 maçta ancak 4 gol üretebildi. Bu istatistik oyuncuların da biraz suçlu olduğunu gösteriyor. İtalya Ligi’nde 13. sırada yer alan Roma, efsanevi yıldızı, çiçeği burnunda hocası Völler’i gönderdi. Yerine gelecek isim Chievo mucizesini yaratan Del Neri. Ama enkazın altından kalkması zor gibi. 
     
</TEXT>
</DOC>
