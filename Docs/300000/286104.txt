<DOC>
<DOCNO> 286104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonspo14.html </URL>
<DATE> 2004/11/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
MHK'dan hakemlere emirler Fauller standart, kırmızılar tutarlı değil 
</HEADLINE>
<TEXT>

     Futbol Federasyonu Merkez Hakem Kurulu MHK , profesyonel liglerde görev yapan hakemlerin sezon başından bu yana belirlediği eksikliklerini tesbit ederek, bunların düzeltilmesi için neler yapılması gerektiği yolunda bir takım uyarılarda bulundu. 
     Merkez Hakem Kurulu, profesyonel liglerde maç yöneten hakemin vasat bir yönetim göstermeye hakkı olmadığını ifade ederken, ligde görev yapan hakemlerin özellikle ''12. Kural''da bir türlü standart kararlar veremediklerini belirleyerek, aksamaları şöyle sıraladı 
     Faul değerlendirmeleri standart değil aynı ihlallere aynı cezalar verilmiyor. 
     İhtar ve ihraçlarda tutarlılık yok. Bir ihlalde oyuncuya sarı kart verilirken, aynı ihlalin daha şiddetlisinde kart çıkarılmıyor. 
     Maçın gerilimine göre, hakemin psikolojisine göre kart çıkarılıyor. 
     Rakibi hedef alan yaralayıcı müdahalelere, top olmayan ayağın kaval kemiğine, arkadan tendonlara yapılan müdahalelere kırmızı kart çıkarılmıyor. 
     Köşe vuruşlarının kullanımı sırasında birbirini itip çeken, hırpalayan, kovalayan oyunculara karşı gereken yaptırım uygulanmıyor. Hakemlerin toleranslı tutumları bu kural dışı davranışları daha tehlikeli boyuta sürüklemektedir. 
     
     ÖNLEM ALIN 
     MHK, hakemlerin oyunun hemen başında önlem alması gerektiği direktifini vererek, yapılması gerekenleri belirledi 
     ''Oyunun başlangıcında bu tür davranışlara teşebbüs eden oyuncuları, vuruşu kullandırmayarak ciddi bir biçimde uyarınız. Vücut dilinizi kullanarak herkese bu tür itişmelere izin vermeyeceğinizi gösteriniz. Uyarıdan sonra kalabalık bölgedeki oyuncuları titizlikle gözleyiniz. İlk kural dışı davranışı yapanlara derhal ihtar veriniz. Top oyuna girmiş ise ''12. Kural'' gereği serbest vuruş verilmesini gerektiren ihlali yapan oyuncunun takımını cezalandırınız. Savunma oyuncularından herhangi biri 10 ihlalden birisini top oyunda iken yaparsa topun pozisyonuna bakmadan takımı aleyhine penaltı kararı veriniz. ''12. Kural''ın ruhu, oyucuların sağlığı ve güvenliğini korumak, sportmenlik dışı davranışlara izin vermemektir.'' Bu tür pozisyonlarda hakemlerin dikkat etmesi gereken konular ise şöyle sıralandı 
     ''Fiziksel temas, elin, kolun ve ayakların kullanımı futbolun doğal bir parçasıdır. Hakeme düşen, bu organların kullanımı sırasında doğrudan rakibi hedef alan, rakibi sakatlayacak, yaralayacak, oyunu bozacak, seyir zevkini bozacak yasak davranışlara izin vermemek ve bunu yapanları cezalandırmaktır. Oyunu kontrol etmenin, adaleti tesis etmenin koşulu budur. İhlali tespit, avantajı gözetme ve doğru cezalandırma Her temas için oyunu durdurma, her ihlal için disiplin uygulamasına başvurma hakemlik anlayışı ile bağdaşmaz. Aynı şekilde ''oyunu kesmeyeyim, avantaj uygulayayım'' diye ihlalleri zamanında değerlendirmeme hakeme olan güveni ortadan kaldıracağı gibi oyunun sertleşmesine neden olacaktır.'' 
     
     DİKKAT EDİLMESİ GEREKENLER 
     MHK hakemlerin sahada yer alma konusunda da eksiklikler yaşadığının ve bunun için de maç öncesi ve antrenmanlarda çalışma yapılması gerektiğini bildirdi. 
     Hakemlerin oyunun ve oyun alanının kontrolünü iyi yapmaları gerektiği belirtilirken, bazı oyuncuların ''4. Kural''a uymayan giysi ve gereçlerine göz yummanın eşitlik ilkesiyle bağdaşmayacağı kaydedildi. 
     Hakemlere, oyun sırasında sahada olan hiçbir şeyi kaçırmamamaları için dikkat etmeleri gerektiğini belirtilirken, özellikle dikkat etmeleri gerekenler şöyle sıralandı 
     ''Oyun sırasında sakatlanma, oyuncu değişikliği, sahaya yabancı madde atılması gibi durumları gözden kaçırmayınız. Sahaya pet şişe atılmasına izin vermeyiniz. Önlemlerinizin sonucunu mutlaka alınız. 
     Kavga ve kargaşada kalabalığın içine girmeyiniz, bu konuda yardımcı ve dördüncü hakeminize maç öncesi talimatlar veriniz Ciddi ihlallerde, gerilimin yükseldiği anlarda keskin düdükler çalarak derhal olay yerine gidiniz. İhlali yapan oyuncuya karşı yapılacak saldırılar için önlem alınız. Kartlarınızı göstereceğiniz oyuncuyu kalabalıktan ayırınız, kalabalığın içinde kart göstermeyiniz.'' MHK, kasıtlı davranan oyuncular için ise hakemin kırmızı kart göstermekte acımasız davranması gerektiğini belirterek, ''Gaddarlık daima kırmızı kartla cezalandırılmalıdır'' direktifini verdi. 
     MHK, ofsaytın belirlenmesinde de ölçütün ''vücudun ve ayakların'' aynı anda rakip oyuncudan önde olması gerektiğini bildirdi. 
     
</TEXT>
</DOC>
