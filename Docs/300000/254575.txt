<DOC>
<DOCNO> 254575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sondun29.html </URL>
<DATE> 2004/07/11/ </DATE>
<TIME> 21.23 </TIME>
<AUTHOR>  </AUTHOR>
<HEADLINE>
Fischer "Türkiye'nin peşin hükümle AB dışında bırakılmasına karşıyım" 
</HEADLINE>
<TEXT>

     Avusturya'nın yeni Cumhurbaşkanı Heinz Fischer, Türkiye'nin peşin hükümle AB dışında bırakılmasına karşı olduğunu söyledi. 
     Avusturya devlet televizyonu ORF'nin Basın Saati adlı programında soruları yanıtlayan Fischer, Türkiye'nin AB üyeliğine ilişkin bir soruya şu yanıtı verdi 
     ''Türkiye'nin peşin hükümle AB dışında tutulmasına karşıyım. Ancak, Türkiye'de demokratik sistemin tam olarak yerleşip yerleşmediğinin de açıklığa kavuşturulması gerekir. Ayrıca, AB büyük bir adım daha atmadan önce mevcut 25 ülkeyi hazmetmelidir.'' Dış politikada eski Cumhurbaşkanı Thomas Klestil'in ''izinden gideceğini'' belirten Cumhurbaşkanı Fischer, kısa sürede uluslararası devlet adamları ağı içinde yer alacağı konusunda ümitli olduğunu kaydetti. 
     Avusturya'nın NATO üyeliğine ilişkin bir soruya da Fischer, Avusturya'nın askeri bir ittifak üyesi olabilmesine anayasanın izin vermediğini belirterek, ''Bu mümkün değil'' yanıtını verdi. 
     
</TEXT>
</DOC>
