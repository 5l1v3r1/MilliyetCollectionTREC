<DOC>
<DOCNO> 294158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonsiy07.html </URL>
<DATE> 2004/12/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AKP'li Çiçek Eyüp Camii imamıyla Patrik arasında fark yok 
</HEADLINE>
<TEXT>

     AKP Yozgat Milletvekili Mehmet Çiçek, Fener Rum Patriği Bartholomeos'a "Ekümenik" ünvanı verilmesine tepki gösterirken, "Fener Rum Patriği Eyüp Sultan ilçesine bağlı bir ibadethanenin başkanıdır. Bu yönüyle Eyüp Cami imamıyla Fener Rum Patriği arasında fark yoktur. Hukuki noktadan fark yoktur" dedi. 
     Diyanet kökenli AKP Yozgat Milletvekili Mehmet Çiçek, ANKA'ya ABD'nin Ankara Büyükelçisi Eric Edelman onuruna verilen yemek davetiyesinde Fener Rum Patriği Bartholomeos'a, "Ekümenik" ünvanı verilmesiyle ilgili görüşlerini açıklarken, Türkiye'de azınlık tarifi, azınlıkların hakları ve azınlıkların statüsünün Lozan Anlaşması'nda belirtildiğine dikkat çekti. Çiçek, patrik ve patriğin temsil ettiğini söylediği birkaç bin kişinin de Türkiye Cumhuriyeti vatandaşı olduklarını vurgulayarak, "Yani vatandaşlık statüsü içinde onların Rum olması, bir başkasının Çerkez veya Kürt olması farketmemektedir. Türkiye Cumhuriyeti devletinin vatandaşıdırlar. Dolayısıyla Lozan'da verilen haklardan sonuna kadar istifade etmişlerdir" dedi. 
     Çiçek, Fener Rum Patriği Bartholomeos'un Eyüp Sultan ilçesine bağlı bir ibadethanenin başkanı olduğunu vurgulayarak, "Bu yönüyle Eyüp Cami imamıyla Fener Rum Patriği arasında fark yoktur. Hukuki noktadan fark yoktur. 
     Dolayısıyla Eyüp Sultan sınırları içindeki ibadethanenin sevk ve idaresinde devletin konumu ne ise patrikhane içinde öyledir. Burada Fener Rum Patriğinin Türkiye'nin dış politikadaki zaaflarından veya boşluklardan istifade ederek kendisine Lozan'da verilen hakların dışında ünvan, kimlik ve yetki almaya çalışması düşündürücüdür" şeklinde konuştu. 
     Rum Patriğinin ekümeniklik iddiasının Lozan Anlaşması'nı yok saymak demek olduğunu belirten Çiçek, "Kaldı ki kendi cemaati olan Rumların dışında Patriğin ekümenikliğini diğer Hristiyan cemaatler kabul etmemektedir. 
     Mesela Türkiye'deki Ermeni vatandaşlarımız Hıristiyan dininin Gregoryan mezhebine bağlıdırlar. Şimdi Fener Rum Patriğinin Ekümenikliğini, Ermeni kliseleri kabul ediyor mu 
     Yunanistan kiliseleri de Patriğin ekümenikliğine itiraz etmişlerdi. Ayrıca Rus Ortadoks Kiliseleri de Patrikhanenin konumuna ve Patriğin ekümenikliğine şartlı olarak evet demektedirler. Dolayısıyla Patriğin olmayan ünvanını öne çıkarmak suretiyle toplantılar yapmasını manidar buluyorum." Çiçek, Türkiye'nin içinde bulunduğu konumda AB'ye girmesini zorlaştırıcı şartlar oluşturmanın, Avrupa'daki muhalifler tarafından kullanılacak bir malzeme olarak bu konunun öne çıkarılmasının doğru olmadığını da ifade etti. 
     Ekümenik tartışmasının ilk başladığı zaman kendisinin İstanbul'da müftü yardımcısı olduğunu anlatan Çiçek, yaklaşık on yıl önce İstanbul Swiss Otel'de bir Enstitü tarafından Emel Doğramacı'nın organizatörlüğünde Dinlerarası Diyalog Toplantısı yapıldığını anımsattı. Çiçek, bu toplantı için önce "Kostantinopol Dinlerarası Toplantısı" diye yazıldığını, Patriğin isminin o zamanki Diyanet İşleri Başkanı Mehmet Nuri Yılmaz'ın isminin yanına konularak "ekümenik" ifadesinin kullanıldığını belirtti. Çiçek, kendisinin de özel görevli olarak katıldığı bu toplantıda, Türkiye'nin itirazları üzerine sonuç bildirisindeki "ekümenik" ifadelerinin tümünün kaldırıldığını ve toplantının isminin de değiştirildiğini anlattı. 
     Türkiye'nin müttefiki bir ülkenin kritik dönemlerde Türkiye'nin hassasiyetlerini gözetmek durumunda olduğunu vurgulayan Çiçek, "Hükümetimizin göstermiş olduğu hassasiyete aynen katılıyorum. Türk devletinin sınırları içinde yaşayan ve Türk milletinin azınlık statüsünde bulunan kişi ve kuruluşların da, ekmeğini yediği, bayrağının altında oturduğu ve her türlü nimetlerinden faydalandığı ülkesine saygılı olması gerekir" dedi. 
     
</TEXT>
</DOC>
