<DOC>
<DOCNO> 263465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonyas05.html </URL>
<DATE> 2004/08/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Alman turistlerin Türkiye'ye ilgisi giderek artıyor 
</HEADLINE>
<TEXT>

     Almanya'da yayınlanan Fvw dergisinin yaptığı araştırmaya göre, Almanların Türkiye'ye olan ilgileri giderek artıyor. 
     Derginin araştırmasına göre, Almanların yüzde 27.5'i tatil için Türkiye ile ilgilendiğini belirtirken, bu oran geçen yılın aynı döneminde yüzde 15.1 olarak saptanmıştı. 
     Geçtiğimiz yıl Alman turistlerin yüzde 28.8'i tatil için İspanya'yı tercih ettiklerini açıklarken, bu yıl bu oran yüzde 23.9'a geriledi. 
     Öte yandan, Almanların Yunanistan'a olan ilgileri yüzde 13'ten yüzde 15'e, Mısır'a olan ilgileri de yüzde 3.7'den yüzde 4.1'e çıktı. Alman turistlerin Tunus'a ilgileri ise yüzde 4.4'den yüzde 4.2 ye geriledi. Bulgaristan ve İtalya ise Alman turistlerin ilgisini çeken diğer ülkeler arasında bulunuyor. 
     Tüketici eğilimlerini de araştıran Fvw dergisi, Türkiye'ye ilginin artarak sürdüğünü vurgulayarak, Alman turistlerin Akdeniz'in yanı sıra Ege bölgesine de ilgilerinin arttığına dikkat çekti. 
     Araştırmada, geçen yıla göre Antalya'nın Alman turistler nezdinde gördüğü ilgi artışında bir basamak yükselme görülürken, aynı dönemde Ege bölgesinin de 6 basamak yükseldiği vurgulandı. 
     Dergide, konuyla ilgili olarak Avusturya'da yapılan bir başka araştırmada da Türkiye'nin 2004 yılında talep artış trendini koruyan tek ülke olarak gösterildiğine dikkat çekildi. 
     
</TEXT>
</DOC>
