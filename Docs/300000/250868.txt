<DOC>
<DOCNO> 250868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonsiy04.html </URL>
<DATE> 2004/06/25/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Erdoğan, NATO Zirvesi nedeniyle İstanbullulardan özür diledi 
</HEADLINE>
<TEXT>

     Başbakan Recep Tayyip Erdoğan NATO Zirvesi'nin vatandaşlara vereceği rahatsızlıktan dolayı üzgün olduklarını söyledi. 
     Ulusa sesleniş konuşması yapan Erdoğan, " bu millet misafirperverdir" dedi ve İstanbul halkından anlayış beklediğini belirtti. 
     Erdoğan yaptığı konuşmada NATO Zirvesi'nin ülke tanıtımı açısından çok önemli olduğuna dikkat çekti. 
     
     "Avrupa Birliği açısından aralık ayı kritik" 
     AB açısından aralık ayının kritik olduğunu söyleyen Erdoğan, Hollanda ziyaretinde de görüşlerini aktardıklarını ve AB yolculuğunda geri sayımın başladığını belirtti. 
     "AB ülkeleri ile yaptığımız her yeni temasta bir öncekinden daha çok ilgi görüyoruz" diyen Erdoğan, AB anayasasında Türkiye'nin hassasiyetlerinin gözönüne alındığını da vurguladı. 
     AB'nin aralık 2004'te tarih vereceğini umduklarını ve Türkiye aleyhinde bir karar beklemediklerini söyleyen Erdoğan, Türkiye'nin AB kriterleri dikkate alındığında aday ülkeler değil üye ülkelerden bile ileri durumda olduğunun görüldüğünü ifade etti. 
     
     "Aralık ayının yeni bir rönesansın başlangıçı olması gerekiyor" 
     Erdoğan, 2004 aralık ayının yeni bir rönesansın başlangıçı olması gerektiğini vurgulayarak, yeni başlangıcın dünyaya medeniyet fikri vereceğine ve güzel geleceğin uzak olmadığına olan inaçlarını dile getirdi. 
     Türkiye'nin gündeminde artık kriz olmadığını belirten Başbakan Erdoğan, 32 yıl aradan sonra tek haneli enflasyon rakamlarının telaffuz edildiğini söyledi. 
     Türkiye davasına destek veren herkese çok sey borçlu olduğunu söyleyen Erdoğan, "Türkiye, ekonomik ve siyasi istikrarını yeniden kazanmıştır. Çok büyük bir değişim hareketini gerçekleştirdik. AB konusunda çok ileri adımlar attık" dedi. 
     Uyguladıkları aktif barış diplomasisinin de sonuçlarını almaya başladıklarını vurgulayan Erdoğan, "dünya diplomasisinde nereden nereye geldik. Bunu anlamak için son bir aya bakmak yeterli olacaktır" şeklinde konuştu. 
     
     Erdoğan "İKÖ'nün iki önemli sonucu var" 
     "Model olmak gibi bir istek ve kaygımız yok" diyen Erdoğan, İKÖ'nün iki önemli sonucunu, İKÖ Genel Sekreterliği seçimlerinin Türkiye'nin önerisiyle ilk kez demokratik bir yolla yapılarak Türk bir adayın seçilmesi ve Kıbrıs'ın Annan planındaki gibi Kıbrıs Türk devleti olarak kayda geçirilmesi olarak gösterdi. 
     
</TEXT>
</DOC>
