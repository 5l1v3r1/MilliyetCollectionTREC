<DOC>
<DOCNO> 272705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonspo19.html </URL>
<DATE> 2004/09/17/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
12 Dev Adam yarın Bosna-Hersek karşısında... 
</HEADLINE>
<TEXT>

     34. Avrupa Erkekler Basketbol Şampiyonası elemelerinde E Grubu'nda yer alan Türkiye, 4. maçında yarın İstanbul'da Bosna-Hersek ile karşı karşıya gelecek. 
     Abdi İpekçi Spor Salonu'nda saat 17.00'de başlayacak ve NTV'den naklen yayınlanacak maçı Stelian Banica Romanya , Yaron Zarif İsrail , Branislav Mrdak Sırbistan-Karadağ hakem üçlüsü yönetecek. 
     Grubunda yaptığı ilk 3 maçı kazanan ''12 Dev Adam'', yarınki karşılaşmadan da galip ayrılması durumunda, grup maçlarının bitimine 2 maç kala finallere katılmayı garantileyecek. 
     A Milli Takım, eleme grubunda ilk maçında Bosna-Hersek'i deplasmanda 75-65 yenerken, İstanbul'daki maçlarda Estonya'ya 85-57 ve Hollanda'ya da 83-59 üstünlük sağlamıştı. 
     Türkiye, gruptaki son 2 maçında deplasmanda 22 Eylül'de Estonya, 25 Eylül'de de Hollanda ile karşılaşacak. 
     
     GİŞE GELİRLERİ İNCE AİLESİNE 
     Türkiye'nin Bosna-Hersek ile yapacağı maçta elde edilecek gişe gelirleri, 22 Temmuz'da vefat eden basketbol adamı Abdullah İnce'nin ailesine verilecek. 
     Basketbol Federasyonu Yönetim Kurulu'nun aldığı karar doğrultusunda karşılaşmanın tüm gişe geliri İnce'nin ailesine bırakılacak. Ayrıca federasyon yönetim kurulu üyeleri de İnce ailesine bağış yapacak. 
     Bu arada Basketbol Federasyonu, Abdullah İnce için 3 ayrı hesaba bağış yapılabileceğini açıkladı. 
     Bağışların Garanti Bankası Nişantaşı Şubesi'nde Abdullah İnce'nin eşi Saba İnce adına açılan 6688736 Türk Lirası, 9091849 Euro ve 9091848 ABD Doları hesabına yatırılabileceği kaydedildi. 
     
     İLK BAĞIŞ MİLLİ TAKIMDAN 
     Federasyonun İnce için başlattığı kampanyada ilk bağışı da A Milli Takım teknik heyeti ve oyuncuları yaptı. 
     Milli Takım Genel Menajeri Doğan Hakyemez, teknik heyet, oyuncular ve görevliler olarak Estonya ve Hollanda'da yapacakları maçlar için kendilerine tahsis edilen tüm harcırahı Abdullah İnce'nin ailesine bağışladıklarını söyledi. 
     
     BAŞKAN DEMİREL'DEN ÇAĞRI 
     Basketbol Federasyonu Başkanı Turgay Demirel, Bosna-Hersek ile yarın grubun en önemli maçını yapacaklarını belirterek, destek için basketbolseverleri Abdi İpekçi Spor Salonu'na çağırdı. 
     Demirel, gruptaki ilk 3 maçı kayıpsız geçtiklerini hatırlatarak, şunları söyledi 
     ''Milli takım, grup liderliği yolunda en önemli sınavını yarın Bosna-Hersek karşısında verecek. Bu maçı kazanmamız durumunda finalleri garantilemiş olacağız. Yönetim kurulu olarak bu maçın tüm gişe gelirini unutulmaz isim Abdullah İnce'nin ailesine bırakma kararı aldık. Basketbol tarihimizde önemli bir yeri olan İnce'nin ailesinin üzüntüsüne biraz olsun ortak olmak istedik. Tüm basketbolseverleri yarın hem çok zevkli bir maçı izlemek, hem de İnce ailesine destek olmak amacıyla Abdi İpekçi Spor Salonu'na davet ediyoruz.'' 
     
     SERKAN'IN YERİNE HAKAN DEMİREL KADRODA 
     A Milli Takım'da sakatlığı nedeniyle kadrodan çıkarılan Serkan Erdoğan'ın yerine genç oyuncu Hakan Demirel kadroya dahil edildi. 
     Geçen hafta belindeki sakatlığı nükseden ve bu nedenle Hollanda karşısında forma giymeyen Serkan'ın yerine Bosna-Hersek maçı öncesi TOFAŞ'da forma giyen Hakan Demirel, kadroya alındı. 
     Öte yandan ''12 Dev Adam'' hazırlıklarını basına kapalı idmanla sürdürüyor. 
     
</TEXT>
</DOC>
