<DOC>
<DOCNO> 284886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo20.html </URL>
<DATE> 2004/10/31/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Başkent derbisi Ankaraspor'un 2-0 
</HEADLINE>
<TEXT>

     Birinci Süper Futbol Ligi'nde yeni Başkent derbisinde Büyükşehir Belediyesi Ankaraspor, Ankaragücü'nü 2-0 yendi. 
     Karşılaşmanın ilk yarısında Ankaraspor, rakibine oranla daha etkili bir oyun sergiledi. Brezilyalı futbolcularının üstün performansıyla Ankaragücü karşında çok sayıda net pozisyon elde eden Ankaraspor, Yusuf ile yakaladığı 2 pozisyonu değerlendiremeyince ilk yarıda sadece 1 gol bulabildi. 
     Ankaragücü ise ilk yarı boyunca oyunu kendi sahasında kabullendi. Sarı-lacivertliler, Molnar'ın geri pasının kısa düşmesiyle yakaladıkları pozisyonu da değerlendiremeyince ilk yarıyı yenik kapattı. 
     7. dakikada Wederson'un sağ taraftan kullandığı serbest atışta Ramazan topa kafayla vurdu. Yan direğe çarpan meşin yuvarlak ağlarla buluştu 1-0. 
     13. dakikada sağ taraftan ceza alanına giren Tita, rakibini çalımlayarak topu Yusuf ile buluşturdu. Bu futbolcu uygun durumda meşin yuvarlağa çok kötü vurunca, takımını bir golden etti. 
     17. dakikada Tita'nın uzun pasıyla ceza alanı önünde topla buluşan Jaba, Yusuf'u gördü. Bu futbolcunun gelişine vurduğu sert şutta, meşin yuvarlak yandan auta gitti. 
     19. dakikada kaptan Ramazan ofsayt diye duraklayan Ankaragücü defansının arkasına attığı topla Yusuf'u buluşturdu. Yusuf, kaleci Zafer'in üstünden topu aşırttı, ancak meşin yuvarlak üst ağlarda kaldı. 
     27. dakikada Molnar'ın kaleci Şenol'a verdiği kafa pası kısa düşünce, topa Hakan Keleş ayak koydu. Ancak meşin yuvarlak az farkla auta gitti. 
     41. dakikada ani gelişen Ankaraspor atağında, Tita uygun durumdaki Jaba'ya topu aktaramayınca takımı adına 2. gol şansını yitirmiş oldu. 
     Büyükşehir Belediyesi Ankaraspor, ilk yarıyı 1-0 önde tamamladı. 

     
</TEXT>
</DOC>
