<DOC>
<DOCNO> 270803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/dunya/axdun01.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'OPERASYON DURSUN' 
</HEADLINE>
<TEXT>


Türkiye, ABD'den ilk kez Irak'ta sürdürülen bir operasyonun durdurulmasını istedi. ABD, Telafer'deki harek tın Şii lider Mukteda El Sadr'ın yandaşlarına yönelik olduğunu bildirdi 

ANKARA Milliyet 


4 Eylül'den bu yana Amerikan askerleriyle direnişçiler arasında şiddetli çatışmalara sahne olan ve önceki gün havadan ağır şekilde bombalanan Irak'ın kuzeyindeki Türkmen kenti Telafer'de ölü sayısının 120'ye ulaştığı öne sürülürken, Ankara, ABD'den Türkmenlerin yoğun olarak yaşadığı kente düzenlenen operasyonu durdurmasını istedi. 
Genelkurmay Başkanlığı Genel Sekreterliği, dün Irak'taki gelişmelere ilişkin kritik bir yazılı açıklama yaptı. Açıklamada, "Irak Telafer'de cereyan eden olaylar dikkatle ve kaygıyla takip edilmekte olup, ilgili taraflardan sağduyulu hareket etmeleri beklenmektedir" denildi. 

Gül, Powell'ı aradı 
Estonya'nın başkenti Riga'da bulunan Dışişleri Bakanı ve Başbakan Yardımcısı Abdullah Gül'ün, dün akşam saatlerinde ABD Dışişleri Bakanı Colin Powell'ı telefonla arayarak, Telafer'deki olaylara ilişkin "sivil halkın ve Türkmen nüfusun can ve mal güvenliğine özen gösterilmesini beklediklerini" kuvvetle vurguladığı açıklandı. Dışişleri Sözcüsü Namık Tan, Gül'ün resmi ziyaret için bulunduğu Estonya'da verdiği talimatla, Ankara'da ABD Büyükelçiliği, Washington'da da Beyaz Saray ile Dışişleri ve Savunma bakanlıkları nezdinde üst düzeyde girişimlerde bulunulduğunu belirtti. Dışişleri'ne önceki akşam çağrılan ABD elçiliğinden üst düzey bir yetkili, operasyonun Şii lider Mukteda El Sadr'a bağlı direnişçileri hedef aldığını bildirdi. Dünkü görüşmeler sonunda ABD'nin, operasyonu yürütenlere sivilleri gözetme emri verdiği bildirildi. Irak Türkmen Cephesi ise, Telafer'e sızan teröristlerle ABD güçleri arasındaki çatışmaların kontrolden çıkarak Türkmenleri imha noktasına geldiğini bildirdi. 


</TEXT>
</DOC>
