<DOC>
<DOCNO> 259467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/guncel/gun11.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dicle Vadisi'nde operasyon 
</HEADLINE>
<TEXT>


FERİT ASLAN Diyarbakır DHA 

Diyarbakır Mardinkapı semtinde polis noktasına saldırıp bir bekçiyi şehit eden, biri polis 2 kişiyi de yaralayan teröristler Dicle Vadisi'ndeki Hevsel bahçelerinde kıstırıldı. Önceki gece başlayan, Özel Hareket timleri ve Sikorsky helikopterlerin katıldığı operasyon kapsamında vadideki bahçeler kuşatmaya alındı. Helikopterler Kırklar Dağı'nın tepesinde bekletilirken, Özel Harekat Timleri panzerler eşliğinde vadiye girdi. Diyarbakır Valisi Nusret Miroğlu, teröristlerin sık ağaçlık bölgede zaman zaman polisle çatışmaya girdiğini söyledi. Miroğlu, saldırıdan sonra kaçan 2 kişinin Hevsel bahçesine saklandıklarının kesinleştiğini belirterek, "Ama kesin sayılarını bilmiyoruz. Bu kişiler yakalanana kadar operasyon devam edecektir" diye konuştu. 


</TEXT>
</DOC>
