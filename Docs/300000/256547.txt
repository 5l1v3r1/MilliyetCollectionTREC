<DOC>
<DOCNO> 256547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy19.html </URL>
<DATE> 2004/07/19/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Başbakan Erdoğan soruları cevapladı... 
</HEADLINE>
<TEXT>

     Başbakan Recep Tayyip Erdoğan, aralık ayındaki Avrupa Birliği AB Zirvesi'nde Türkiye'ye ''şartlı evet'' kararı çıkabileceği yönündeki değerlendirmelere tepki göstererek, ''Şartlı evet, falan vesaire... Bu tür şeylere biz gelemeyiz'' dedi. 
     Başbakan Erdoğan, Fransa'ya giderken uçakta basın mensuplarının sorularını yanıtladı. 
     Erdoğan, bir gazetecinin ''AB üyeliği konusunda Fransa'nın tam destek açıklaması yok. Bu geziden bu yönde bir destek bekliyor musunuz'' sorusunu, şöyle yanıtladı 
     ''Bir defa Sayın Chirac'ın bugüne kadar desteklemiyorum diye bir açıklaması olmamıştır. Sayın Schörder ile aynı çizgide olduğunu defaatle bize söylemiştir. Nasıl davranırsa ben de öyle davranacağım diye, İstanbul'daki son NATO Zirvesi'nde de Fransız kamuoyunun yüzde 60-70'inin Türkiye'nin AB'ye girmesinden yana olduğunu bizzat kendisi bana ifade etmiştir. 
     Fransız kamuoyunda da böyle bir gelişme olması, sanıyorum ki oradaki siyasi iradeyi de bu konuda karar vermede çok rahatlatacaktır. Bizler, Kopenhag Zirvesi'nde Chirac ve Schörder ile Aralık 2004 ile ilgili olumlu kanaatlerini o zaman da almıştık. Ben olumlu kanaatlerin aynen devam ettiği düşüncesindeyim.'' Erdoğan, ''Fransızlar ile Almanların tarih verilmesindeki ortak kanaatleri Temmuz 2005'ti. Böyle bir şey mi bekliyorsunuz'' sorusuna, ''Tarihin ne zaman başlayacağı noktasında bir ad koyma, böyle bir yetkiyi benim kullanmam veya böyle bir tahminde bulunmam belki yanlış olabilir. Fakat Aralık 2004'te müzakere tarihi verileceğine olan inancım tamdır'' yanıtını verdi. 
     Başbakan Erdoğan, ''Türkiye şartlı evet kabul edebilir mi'' sorusu üzerine de şunları kaydetti 
     ''Bir defa, bugüne kadar AB'ye tam üye olan veya şu anda müzakere süreci içinde olan 27 ülke var. 25 2. Bugüne kadar böyle bir uygulama söz konusu olmamıştır. AB müktesebatı içinde yer almayan bir ilkeyi Türkiye'ye dayatma anlayışına evet dememiz mümkün değil. 
     Burada artık iki şey vardır, uyum ve uygulama yasaları. Burada eksiğimiz varsa bize söylenir. Uyum ile ilgili olanlar zaten söylenmiştir. Uygulamanın 2004'e kadar mümkün olamayacağı zaten bellidir. Çünkü biz zihniyet değişimi yapıyoruz. Zihniyet değişimini bu kadar kısa sürede tamamlayıp, bitirmek mümkün değil. Bunu şu ana kadar tam üye olmuş ülkeler bile tamamlayamadı. Tam üye olmuş ülkeler bunu bitirememiş olduğuna göre, Türkiye'den böyle bir şeyi, müzakere tarihi başlatmak için istemek, AB'nin karar verme noktasındaki etik anlayışına ters düşer diye düşünüyorum.'' Başbakan Erdoğan, ''17 Aralık'ta evet veya hayır , şu tarihte başlayacak ya da başlamayacak diye beklentiniz var mı'' sorusuna, ''Böyle bir kararın çıkacağına inanmıyorum, şartlı evet, falan vesaire... bu tür şeylere gelemeyiz'' yanıtını verdi. 
     Erdoğan, Fransız kamuoyundaki Türkiye aleyhindeki görüşler için de kampanyalar yapılacağını belirterek, ''Bizim çok aşırı baskı yapmamız geriye de tepebilir. Bir akış var. Bizim ne yaptığımız ve ne yapmak istediğimiz ortada'' dedi. 
     
     "KARŞILIKLI MENFAATLER NEYİ GEREKTİRİYORSA O YAPILIR" 

     Başbakan Recep Tayyip Erdoğan, askeri olsun olmasın, bütün konuların tamamen menfaat esasına dayalı konular olduğunu ifade ederek, ''Karşılıklı menfaatler neyi gerektiriyorsa o yapılır. Ülkenin menfaati Fransa'yı gerektiriyorsa Fransa, Almanya'yı gerektiriyorsa Almanya ile Amerika'yı gerektiriyorsa Amerika ile...'' diye konuştu. 
     Başbakan Erdoğan, Fransa'ya giderken, uçakta gazetecilerin sorularını yanıtladı. 
     Erdoğan, ''Fransa'nın Türkiye ile birlikte, askeri projeler ve özelleştirme ihalelerine girmek istediği'' belirtilerek yöneltilen bir soruya, şu yanıtı verdi 
     ''Bunların hepsi, askeri olsun olmasın tamamen menfaat esasına dayalı konulardır. Karşılıklı menfaatler neyi gerektiriyorsa o yapılır. Ülkenin menfaati Fransa'yı gerektiriyorsa Fransa, Almanya'yı gerektiriyorsa Almanya ile Amerika'yı gerektiriyorsa Amerika ile... Biz kısa süre önce Savunma Sanayi Müsteşarlığı'nca 12 milyar dolarlık ihaleyi iptal ettik. Bunlar sürüncemede olan konulardı. Biz iptal ettik ve yeni bir anlayış getirdik. Bu anlayışta, çalışmalar ve hazırlıklar yapılıyor. Burada bizim derdimiz, hem yerli sanayimizi güçlendirmek, hem de yabancılarla, özellikle ne yapabileceğimizi ele almak. Savunma Sanayi Müsteşarlığı bu projeleri hazırlıyor.'' 
     
     ''İLERİ TEKNOLOJİYİ TSK'YA KAZANDIRMAK'' 

     Erdoğan, ''12 milyar dolarlık projeden vazgeçtik. İnsan kendi kendine soruyor Ya orduyu zayıflatıyoruz ya da bunlara gerek yoktu da boş yere bugüne kadar geldi'' yönündeki değerlendirmeye karşılık, ''Savunma sanayinde teknolojiler çok süratle gelişiyor. Savunma Sanayi Müsteşarlığı'nda görevi devralan ekibin verdiği raporlar var. Bu raporlar üzerinde yaptığımız çalışmalar sonucunda bunları iptal ettik ve yeni bir ihale anlayışı ile süratle bu adımları attık. Bu konuda da Savunma Sanayi Müsteşarlığı'nın bir sıkıntısı yok. Burada Genelkurmay Başkanımız ile beraber değerlendirerek TSK'yı herhangi bir sıkıntıya düşürmeyecek şekilde bu adımları beraber attık. Burada ileri teknolojiyi TSK'ya kazandırmak temel ilkemiz'' yanıtını verdi. 
     ''Türk ordusunun yapısı, konsepti değiştiriliyor. Zaman içerisinde Tugay ölçekli birlik yapısına doğru gidecek şeklinde iddialar var. Projelerin askıya alınması bununla da ilgili olabilir mi'' sorusunu da Başbakan Erdoğan, şöyle yanıtladı 
     ''Dünyada bölgesel güç ağırlıklı olarak, orduda sayıyı azaltan ama hareketliliği artıran, araç gereç noktasında bir güç oluşturma gayreti var. Bizde de buna yönelik adımların atılması gayreti var. Yerli yatırımcıların geliştirilmesi doğrultusunda bir anlayışın hakim olmasını istiyoruz. Aksi takdirde, sürekli dışa bağımlı bir anlayış, sıkıntıyı da getiriyor. Bizim yerli sanayimizde gelişmeler, atılımlar var. Bu tür ortaklıklar bulmak suretiyle bunu geliştirmek mümkün.'' 
     
     ''İLERİ TEKNOLOJİ HANGİSİNDEYSE...'' 

     Recep Tayyip Erdoğan, bir gazetecinin ''İsrail ile ilişkilerde fazla bir değişiklik...'' sözleri üzerine, ''Son zamanlarda İsrail ile bu oldu. En ileri teknoloji hangisindeyse biz orası ile bu anlaşmaları yapmak durumundayız. Yani Amerika'daysa Amerika da İsrail ise İsrail, Almanya ise Almanya, Kore ise Kore'' diye konuştu. 
     ''Manşet atsanız ne dersiniz, tarihte son tango hangi manşeti atarsınız '' sorusuna Başbakan Erdoğan, gülümseyerek, ''Daha son tangoya var...'' yanıtını verdi. 
     Başbakan Erdoğan, THY'nin Fransa'dan uçak alımına ilişkin çalışmaların sürdürüldüğünü sözlerine ekledi. 
     
</TEXT>
</DOC>
