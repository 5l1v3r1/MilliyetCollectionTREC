<DOC>
<DOCNO> 262506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur16.html </URL>
<DATE> 2004/08/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sevgilisini öldürdükten sonra bıçağı kendi boğazına sapladı 
</HEADLINE>
<TEXT>

     Ali ÖZKAYA - İZMİR DHA 
İZMİR'in Karşıyaka İlçesi'nde, vergi dairesinde çalışan ve yeni tatilden dönen arkadaşı Esin Özsönmez'i bıçaklayarak öldüren Cüneyt Zaferli, daha sonra bıçağı kendi boğazına sapladı. Ağır yaralanan Zaferli hastanede tedaviye alındı. 
     Olay dün saat 17.45 sıralarında Bahriye Üçok Bulvarı 14 numaradaki Çınar Apartmanı'nda meydana geldi. Karşıyaka Vergi Dairesi'nde çalışan ve yıllık iznini kullandıktan sonra dün işe başlayan Esin Özsönmez 39 , kendisini evinin önünde bekleyen erkek arkadaşı Cüneyt Zaferli 39 ile karşılaşınca aralarında tartışma çıktı. 
     İkinci katın merdivenlerine geldiklerinde bıçağını çıkaran Zaferli, genç kadına saldırdı. Bağırarak yardım isteyen Özsönmez, merdivenlerden aşağı koşarak kurtulmak istedi, ancak başaramadı. Özsönmez'i yakalayan Zaferli, talihsiz kadını sırtına sapladığı çok sayıda bıçak darbesiyle yaraladı. Özsönmez, kanlar içinde apartmanın giriş kapısının önünde yığıldı. 
     Yardım çığlıklarını duyan apartman sakinleri polise ve ambülansa haber verirken, Zaferli bu kez elindeki bıçağı çevredekilerin dehşet dolu bakışları arasında kendi boğazına sapladı. Olay yerine gelen sağlık görevlilerinin yaptığı kontrolde Özsönmez'in öldüğü anlaşıldı. Durumu ağır olan Zaferli ise ambülansla Karşıyaka Devlet Hastanesi'ne kaldırılarak tedaviye alındı. 
     Çığlıkları duyunca zemin kattaki dairesinden dışarı çıkan ortopedik özürlü Ufuk Bozar, "Bir erkek elindeki bıçağı yerde yatan kadının sırtına saplıyordu. Özürlü olduğum için engel olmaya cesaret edemedim. Hemen polisi aradım'' dedi. 
     Bazı apartman sakinleri de zaman zaman Özsönmez'in evine gelip giden Zaferli'nin bir çocuk annesi kadının kısa süre önce yeni otomobil almasına kızdığını, bu yüzden tartıklarını duyduklarını söyledi. 
     Eşinden boşandıktan sonra 13 yaşındaki kızıyla birlikte yaşamaya başlayan Özsönmez'in yıllık iznini Seferihisar İlçesi'nde annesi ve kızıyla tatil yaparak geçirdiği ve sabah tek başına İzmir'e geldiğini belirtildi. Polis, olayla ilgili soruşturma başlattı. 
     
</TEXT>
</DOC>
