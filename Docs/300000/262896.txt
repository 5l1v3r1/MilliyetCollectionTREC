<DOC>
<DOCNO> 262896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur40.html </URL>
<DATE> 2004/08/12/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Başkent Ekspresi makinistleri toplam 13 temel eğitim kursu almış .. 
</HEADLINE>
<TEXT>

     Kocaeli'nin Tavşancıl beldesi yakınlarında kaza yapan Başkent Ekspresi'nin makinistlerinden Soner Gürkan'ın 6, Hasan Yücedağ'ın ise 7 ayrı hizmetiçi temel eğitim kursu aldığı öğrenildi. 
     AA muhabirinin aldığı bilgiye göre, kazada yaşamını yitiren Başkent Ekspresi makinisti Soner Gürkan 37 , Endüstri Meslek Lisesi'nden mezun olduktan sonra 1990'da TCDD'de makinist yardımcısı olarak göreve başladı. Gürkan, 1998 yılında ise makinist oldu. 
     Soner Gürkan, makinistliği döneminde, 1995 yılında Dizel Yardımcı Manevra Makinist Temel Kursu, OBS Eğitim Kursu, DE 11000 ve DH 7000 tipi lokomotif eğitimleri aldı. Gürkan, Dizel Anahat Makinist Kursu ile Elektrikli Taşıt Makinist Kursu'na da katıldı. 
     Başkent Ekspresi'nin diğer makinisti Hasan Yücedağ da, Endüstri Meslek Lisesi'nden mezun olduktan sonra 1990'da makinist yardımcısı olarak işe başladı. Yücedağ, 1998 yılında makinist oldu. 
     Yücedağ, 1995'te Dizel Yardımcı Manevra Makinist Temel Kursu, OBS Eğitim Kursu, DE 11000 tipi lokomotif eğitimi ve 1996 yılında da DH 7000 lokomotif eğitimi aldı. 
     Yücedağ, sonraki yıllarda Dizel Anahat Makinist Kursu ve Jeneratör Vagonu Eğitim Kursu'na katıldı. 
     Öte yandan, kazaya karışan Adapazarı Ekspresi'nin makinistlerinden Durmuş Akgül, 1982 yılında makinist yardımcısı olarak işe başladı. 
     Diğer makinist Özcan Özel ise 1978 yılında makinist yardımcısı olarak göreve başladı. 
     
</TEXT>
</DOC>
