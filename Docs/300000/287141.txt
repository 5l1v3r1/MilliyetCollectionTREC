<DOC>
<DOCNO> 287141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy11.html </URL>
<DATE> 2004/11/08/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Bütçe görüşmeleri... CHP'li Elekdağ TSK yeniden yapılandırılmalı 
</HEADLINE>
<TEXT>

     CHP İstanbul Milletvekili Şükrü Elekdağ, Türk Silahlı Kuvvetleri'nin, ''değişen tehdit algılaması doğrultusunda yeniden yapılandırılması'' gerektiğini söyledi. 
     TBMM Plan ve Bütçe Komisyonu'nda, Milli Savunma Bakanlığı Bütçesi üzerinde görüşlerini açıklayan Elekdağ, soğuk savaş sona ermesine rağmen, 1990'lı yıllar boyunca içinde bulunduğu bölgenin jeopolitik koşullarının, Türkiye'yi, ''bütünlük ve güvenliğini korumak için savunma harcamalarında kısıntı yapmak şöyle dursun, harcamaları artırmaya zorladığını'' ifade etti. 
     Bu dönemde, Türkiye'yi karadan ve denizden çevreleyen coğrafi kuşak üzerindeki 11 komşudan 6'sının, ''Türkiye için tehlike kaynağı oluşturduğunu, bu 6 devletten ikisinin de Türkiye'nin yaşamsal çıkarları üzerinde hak iddia ettiğini'' söyleyen Elekdağ, Güneydoğu'da bastırmaya çalıştığı başkaldırmanın da Türkiye'yi, askeri gücü ve kaynaklarının önemli kısmını bu bölgeye bağlamaya zorladığını anımsattı. 
     Bugün ise bambaşka bir tablo ile karşı karşıya bulunulduğunu ifade eden Elekdağ, ''Eğer, 1988-1998 yıllarını baz olarak alır ve bu dönemde Türkiye'nin algıladığı tehdidi 100 diye endekslersek, bugün ülkemizin karşılaştığı tehdidin endeksine 25 diyebiliriz... Sonuç olarak, Türkiye'nin bugün algıladığı tehdit, 1988-1998 döneminde karşılaştığı tehdidin dörtte biri civarındadır'' dedi. 
     Türkiye'nin tehdit algılamasının çarpıcı biçimde değiştiğini, konvansiyonel tehdidin büyük düşüş gösterdiğini söyleyen Elekdağ, ancak, TSK'nın yapılanmasında ciddi bir değişiklik görülmediğini belirtti. Elekdağ, şöyle devam etti 
     ''Nitekim, personel düzeyi açısından Türk ordusu, NATO içinde ABD'den sonra en kalabalık kuvvet olmaya devam etmekte. NATO, askeri ve sivil makamları da Türkiye'ye, çok büyük bir askeri yapısı olduğunu daima hatırlatmakta ve bu yapının hafifletilip, çevikleştirilerek daha esnek hale getirilmesini tavsiye etmektedir. 
     Yapılması gereken, TSK'nın tümünü kapsayan bir plan çerçevesinde, daha hafif, daha hızlı, daha esnek bir yapıya kavuşturulması ve tehdit algılamasıyla uyumlu bir hale getirilmesidir. Tabiatıyla yapının küçültülmesi, masraflarda ciddi tasarruf sağlanmasına imkan verecektir. Yeni yapılanmanın gerektireceği araç ve gereç masraflarının, tasarruf edilecek kaynaklarla karşılanması son derece önemlidir... Sözünü ettiğim bu yeniden yapılanma konusunda bir plan var mıdır, varsa, bunu bilmiyoruz. Bilmek hakkımızdır.'' ''TSK'nın, Kuzey Irak'a müdahale edeceği'' yolunda, basında yer alan bazı haberlere de değinen Elekdağ, ''Sayın Bakan nedir bu devlet politikası Biz devletin bu konudaki politikasını bilmiyoruz. Bunun açıklanmasında yarar var. Zira açıklanırsa, bu açıklama, sakıncalı hareketlerden vazgeçirmek istediğimiz unsurlar üzerinde caydırıcı bir etki yapar'' dedi. 
     Elekdağ, Amerika'nın, terör örgütü PKK Kongra-Gel'in tasfiyesi konusunda Türkiye'ye verdiği sözü yerine getirmediğini ifade ederek, şunları kaydetti 
     ''Oysa, Türk Hükümeti, terörle mücadelede işbirliği çerçevesinde Afganistan'da İSAF bünyesinde kuvvet bulunduruyor ve bu ülkeye yeni muharip birlikler göndermeye hazırlanıyor. Hükümetimiz bu çelişkili durumu nasıl izah ediyor Aldığımız bilgilere göre, NATO'ya tahsisli 3. Kolordu Karargahı, Şubat ortasında ISAF'ın komutasını üstlenecek ve bu çerçevede 1800 Türk askeri Kabil'e gidecek. Bu konuda ABD makamlarına taahhütte bulunulduğunu biliyoruz. ABD, Türkiye'ye sızarak polisimizi, askerimizi ve vatandaşımızı öldüren PKK teröristlerini himaye ederken, Türkiye'nin Afganistan'a terörle mücadele amacıyla 1800 kişilik bir muharip kuvvet göndermesi çelişkili değil mi Afganistan'ın Türkiye için önemini müdrikiz. Ancak, evlatlarımızı ateşe atarken, ABD'nin PKK'yı tasfiye konusundaki sözünü tutmasını şart olarak ileri sürmemiz, meşru, adil ve isabetli bir tutum olmaz mı '' 
     
     ''...KİMSE RAHATSIZ OLMAMALIDIR'' 

     CHP İstanbul Milletvekili Onur Öymen ise terörle mücadelede başarılı bir çalışma yürüten ve Türkiye'nin 82 yıldan beri bölgede barış içinde yaşayan bir ülke olmasında büyük rol oynayan, büyük caydırıcı güce sahip TSK'ya teşekkür ettiklerini söyledi. 
     TSK'nın, aynı zamanda cumhuriyetin temel değerlerine sahip çıktığına işaret eden Öymen, Genelkurmay 2. Başkanı Orgeneral İlker Başbuğ'un konuşmasının, bunun en bariz örneklerinden biri olduğunu söyledi. Bu görüşleri aynen paylaştıklarını kaydeden Öymen, ''Yurtiçinde ve dışında hiç kimse, TSK'nın cumhuriyetin temel değerlerine sahip çıkmasından rahatsız olmamalıdır'' dedi. 
     Komutanlardan önce hükümet yetkililerinin aynı yönde görüşler açıklayarak, Türkiye'nin temel değerlerine, laikliğe, çağdaşlığa ve Türk kimliğine sahip çıktıklarını daha açık biçimde ifade etmelerini beklediklerini dile getiren Öymen, AB ilerleme raporunda TSK ile ilgili eleştirilerin de aslında, TSK'nın Türkiye'nin temel çıkarlarını savunmalarından duyulan rahatsızlığın göstergesi olduğunu ifade etti. 
     Hükümet yetkililerini, yurtdışında yapılan bazı açıklamalara karşı ''gerekli hızla tepki göstermemekle'' eleştiren Öymen, ''Mesela İngiliz Devlet Bakanı birkaç gün önce Avam Kamarası'nda 'Kıbrıs'tan Türk askeri çekilmelidir' diye açıklama yaptı. Buna nerede bizim tepkimiz Biz de Türk askerinin çekilmesi gerektiğini mi düşünüyoruz Derhal cevap vermemiz lazım. Hiç sesimiz çıkmıyor. Bazı AB ülkelerinde de benzer açıklamalar yapıldı. Bunlara derhal tepki göstermemiz gerekiyor'' diye konuştu. 
     Milli Savunma Bakanı Vecdi Gönül'ün açıklamalarında Irak'taki gelişmelere ilişkin fazla bir ifadeye rastlayamadıklarını belirten Öymen, ''Türkiye'nin Irak ile ilgili ABD ile işbirliğinin boyutunun ne olduğunu'' sordu. Öymen, şöyle dedi 
     ''Hangi işbirliğini yapıyoruz biz Amerikalılar ile... 23 Haziran'da kararname yayınlandı gizli... 'İnsani yardım için üslerimizi, tesislerimizi açtık Amerikalılara' denildi. Sonra gizlilik kalktı. Baktık ki insani yardımı aşan, lojistik destek anlamına gelen, bir işbirliği var. Bu, böyle mi. Hükümet Meclis'e danıştı mı bilgi verdi mi Bunların açıklığa kavuşmasını istiyoruz. 
     Kuzey Irak'ta her gün şoförler ölürken, işadamları rehin alınırken, Kuzey Irak'taki PKK'nın ''kılına dokunulmamasının'' kabul edilemeyeceğini ifade eden Öymen, ayrıca, ''Türkiye'ye hala askeri ambargo uygulayan ülke var mı '' diye sordu. 
     Uluslararası yayınlara bakıldığında Türkiye'nin savunma sanayi alanında dışa en bağımlı olan ülkelerden biri olduğunu anımsatan Öymen, Türkiye'nin ne kadar dışa bağımlı olduğu sorusunu da yöneltti. 
     Bakanın dile getirdiği projeler arasında, füze savar sistemine ilişkin bir proje olmadığını anımsatan Öymen, ''Niçin bizim füze savunma projemiz yok Acaba yeni askeri tanklar almak askeri stratejimiz açısından daha mı gereklidir Türkiye'nin elinde yeterince tank yok mu '' dedi. 
     Bakanın konuşmasında, ''bir tek sorundan bile bahsedilmediğini'' belirten Öymen, ''Hangi sorunlar var, hangi güçlüklerle karşı karşıyayız, lütfen söyleyin biz de destek olalım. Gazete okuyan herkes biliyor ki Türkiye'nin bulunduğu bölge sorunlarla dolu. Savunma alanında, askeri alanda, siyasi alanda sorunlarla dolu. Fakat toz pembe bir tablo görüyoruz. Her şey iyiye gidiyor, mükemmel çalışmalar yapılıyor. Oysa çok ciddi sorunlar var'' diye konuştu. 
     AK Parti Ordu Milletvekili Cemal Uysal, AB'nin, ''Avrupa Ordusu''nu kurmak istediğini, buna yetecek gücü bulunmadığı için de Türk Silahlı Kuvvetleri'ne TSK muhtaç olduğunu söyledi. 
     Uysal, TBMM Plan ve Bütçe Komisyonu'nda, Milli Savunma Bakanlığı bütçesi üzerinde görüşlerini açıklarken, TSK'nın önemini tartışmaya gerek olmadığını belirtti. AB İlerleme Raporu'nda TSK'ya yönelik bazı eleştiriler dile getirilmiş olabileceğini ifade eden Uysal, ancak AB'nin Türkiye'nin AB üyeliğini istemesinin nedeninin, ''TSK'nın gücünden yararlanmak'' olduğunu söyledi. Uysal, bu nedenle de bu eleştiriler üzerinde durmaya değmeyeceğini belirtti. 
     Türkiye'nin çok stratejik bir bölgede bulunduğuna işaret eden Uysal, bu nedenle çok güçlü bir TSK yaratmak ve buna önem vermek gerektiğini ifade etti. 
     AK Parti Ankara Milletvekili Zekai Özcan ise asker sayısının kademeli olarak azaltılabileceğini ancak, çok daha güçlü, modern ve caydırıcı etkisi olan bir ordu oluşturmak gerektiğini söyledi. 
     Milli Savunma Bakanlığı'nın bütçesinin son derece tasarrufa dönük olduğunu belirten Özcan, ''Oysa TSK'yı modernize etmek için her türlü fedakarlığa hazırız'' dedi. 
     AK Parti Nevşehir Milletvekili Osman Seyfi, Türkiye'nin zor bir coğrafyada bulunduğunu ifade etti. Bölgedeki gelişmelere değinen Seyfi, Irak'da yaşananların Türkiye'yi doğrudan ilgilendirdiğini söyledi. 
     ''ABD'nin, Irak'a yaptığı nizami operasyondaki başarıyı daha sonra gayri nizami savaşta gösteremediğini'' ifade eden Seyfi, Türkiye'nin de ''gayri nizami savaşa hazırlıklı olması'' gerektiğini kaydetti. Seyfi, Türkiye'nin güçlü, dinamik, hareket kabiliyeti yüksek, modern bir orduya sahip çıkmasının önem taşıdığını belirterek, bunun için ne gerekiyorsa yapılmasını istedi. 
     CHP Mersin Milletvekili Mustafa Özyürek ise bir süredir ordunun toplumsal yerinin konuşulduğunu ve bazı çevrelerin de bilerek ''ordunun toplumdaki yerini yıpratmaya çalıştığını'' söyledi. AB İlerleme Raporu'nda da TSK'yı rencide edici değerlendirmeler bulunduğunu ifade eden Özyürek, hükümetten buna tepki verilmesini beklediklerini söyledi. 
     Türkiye'de zaman zaman askeri darbeler yapıldığını anımsatan Özyürek, 12 Mart Muhtırası ve 12 Eylül askeri darbesine dikkati çekti. Bunları demokrasi anlayışı ile bağdaştırmanın mümkün olmadığını ifade eden Özyürek, ''ancak o günkü koşulların ve kamuoyunun beklentilerinin'' orduyu darbe yapmaya mecbur bıraktığını ileri sürdü. Özyürek, ''Keşke böyle darbelere gerek kalmasa'' dedi. 
     
     ''HASSASİYETTE ÖLÇÜSÜZLÜK...'' 

     Özyürek'in bu sözlerine tepki, kendi partisine mensup bir milletvekilinden geldi. CHP İstanbul Milletvekili Ali Kemal Kumkumoğlu, ordu konusundaki hassasiyetin nerede başlayıp nerede bitmesi gerektiği konusunda bir ölçüsüzlük bulunduğunu ifade etti. Genelkurmay Başkanlığı'nın değerlendirme yapmasının siyasete müdahale anlamına gelmeyeceğini belirten Kumkumoğlu, Türkiye'nin Kıbrıs'taki varlığı tartışılırken TSK'nın nasıl değerlendirme yapmayacağını sordu. Kumkumoğlu, öte yandan Irak'daki gelişmeler, AB ile ilgili değerlendirmeler konularında ''Bu, siyasetçinin işidir'' diye ses çıkarılmamasının da anlaşılamayacağını ifade etti. 
     Kumkumoğlu, ''Özetle askerin yaptığı her şey doğrudur demek ne kadar yanlışsa, askerin yaptığı her şey yanlıştır demek de yanlıştır. Askerin 'ya hep ben olurum ya beni ilgilendirmez' yaklaşımı doğru olmaz'' diye konuştu. 
     Kumkumoğlu, bu çerçevede Mustafa Özyürek'in sözlerinin de kişisel sözleri olabileceğini, CHP'nin böyle bir yaklaşımı olamayacağını ifade etti ve ''Özellikle 12 Eylül darbesini yapan komutanların en üstünün 'müdahaleyi bir yıl önce yapacaktık ama koşullar oluşmadığı için bir yıl erteledik' yaklaşımını, sosyal demokrat bir parti olarak kabul edemeyiz. Devletin her birimi üzerine düşen sorumluluğun gereğini yerine getirmek zorundadır'' dedi. 
     
     ''ASKERİ HARCAMALAR ŞEFFAF OLMALI'' 

     CHP İstanbul Milletvekili Kemal Kılıçdaroğlu, Milli Savunma Bakanı'nın projeler konusunda detaylı bilgi vermemesini eleştirdi askeri harcamaların daha şeffaf olması gerektiğini söyledi. Kılıçdaroğlu, gizliliğin soru işaretlerini beraberinde getirdiğini ifade etti. 
     Kemal Kılıçdaroğlu, Milli Savunma Bakanı Vecdi Gönül'e, Başbakan'ın, ''Yüksek Askeri Şura kararlarına muhalefet şerhi koymasını nasıl karşıladığını'' da sordu. 
     
     MİLLETVEKİLLERİNİN SORULARI 

     CHP Muğla Milletvekili Gürol Ergin, PKK terörü ile ilgili gelişmeleri basında haberlerden değil, şehit olan TSK mensuplarının vefat ilanlarından öğrendiklerini belirterek, ''Bu konuda Hükümetin bir sansürü mü var, yoksa basının oto sansürü mü '' dedi. 
     CHP Tekirdağ Milletvekili Enis Tütüncü, ABD'deki askeri gücün havadan karaya kaydığını belirterek, Türkiye'de de bunun yansımalarının gözlendiğini savundu. Tütüncü, Türkiye'deki değişimin küresel güçlerin baskısıyla yapılmamasını istedi. 
     CHP Aydın Milletvekili Mesut Özakcan, Milli Savunma Bakanı Gönül'ün, ''geçmişte bedelli askerlik konusundaki iddiaları kesin dille reddetmesine karşı, bu konudaki söylemlerde bir yumuşama olduğunu'' ifade ederek, bu konuda nasıl bir yol izleneceğini sordu. 
     CHP İzmir Milletvekili Bülent Baratalı, Süleymaniye'de başlarına çuval geçirilen askerler konusunda ABD'nin protesto edilmemesine karşılık, Yunanistan'ın Makedonya konusunda ABD'yi protesto ettiğini belirtti. Baratalı, ''Kandil Dağı'nın tehdit unsur olmaktan çıkarılması için harekete geçilmesi için ABD'nin kararı mı bekleniyor '' dedi. 
     
</TEXT>
</DOC>
