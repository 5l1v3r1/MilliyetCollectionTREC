<DOC>
<DOCNO> 295997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur26.html </URL>
<DATE> 2004/12/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Müzede dizi film talebi tartışma yarattı... 
</HEADLINE>
<TEXT>

     Süleyman TIRAŞ 

''Asmalı Konak'' dizi filminin yapımcısı ANS Ajans'ın 29 bölümden oluşacak ''Seher Vakti'' adlı dizi filminin çekimi için Mersin Devlet Güzel Sanatlar Müzesi'ni istemesi, tartışma yarattı. 
     Mersin Kültür ve Turizm Müdür Vekili Osman Arık, daha önce yaptığı prodüksiyonlarla izleyicilerin beğenisini kazanan ANS Ajans'ın, ''Seher Vakti'' adlı dizi filmin Mersin Devlet Güzel Sanatlar Müzesi'nde çekilmesi için dilekçe ile başvuruda bulunduğunu belirtti. 
     ANS Ajans'ın bu teklifini olumlu bulduklarını, durumu Kültür ve Turizm Bakanı Erkan Mumcu'ya ilettiklerini bildiren Arık, şöyle dedi 
     ''Teklif Mersin'in tanıtımı için bulunmaz bir fırsat. Bu nedenle bizi çok mutlu etti. Sayın Bakanımız Mumcu'nun vereceği direktifler doğrultusunda dizi film çekimlerinin gerçekleşip, gerçekleşmeyeceği belli olacak.'' Arık, Mersin Güzel Sanatlar Müzesi'nde 40 adet bağışlanmış paha biçilmez tablo ile 11 adet tarihi heykel bulunduğuna da dikkati çekerek, dizinin burada çekiminin onaylanması durumunda tablo ve heykelleri düzenli olarak bir yerde toplayarak, muhafaza edeceklerini bildirdi. 
     
     SANATÇILARIN TEPKİSİ 
     Bu arada, Ressam-Heykeltraş Rafet Van ve Ressam Doğan Akça, çok önemli sanat eserlerinin bulunduğu bir mekanın dizi film çekilmesi için tahsis edilmesine anlam veremediklerini söylediler. 
     Van ve Akça, müzenin içinde paha biçilemeyen sanat eserleri olduğunu, bu eserlerin başka bir yere nakledilmesinin zarara uğratabileceğini savundu. Akça, tepkisini şöyle dile getirdi 
     ''Mersin'de böyle bir dizinin çekimi için bir müze yerine başka bir mekan bulunabilirdi. Neden böylesine güzide eserleri barındıran tarihi bir müzeyi seçtiklerini anlamış değiliz. Kültür ve Turizm Bakanı Erkan Mumcu'nun sadece bir dizi filmin çekimi için, tarihi eserlerin yıpranmasına izin vermeyeceğine inanıyoruz.'' 
     
</TEXT>
</DOC>
