<DOC>
<DOCNO> 258652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/guncel/gunz1.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



Faciada ölenlerin sayısı 38'e çıktı 

SAKARYA DHA 
PAMUKOVA'daki kazada ağır yaralanarak tedaviye alınan Serap Sarıköse'nin 19 dün yaşamını yitirmesiyle ölenlerin sayısı 38'e yükseldi. Sarıköse'nin cenazesi Sakarya ToyotaSa Hastanesi'nden alınarak Eskişehir'in Muttalip beldesinde toprağa verildi. Eskişehir Müftüsü Abdullah Ceyhan, "Her hadiseye kaza dersek, İslam inancı açısından yanlışlığa düşmüş olabiliriz" dedi. 

Topçu Bizim limitimiz 90'dı 

AYDIN HASAN Ankara 
ESKİ Ulaştırma Bakanı Yaşar Topçu, uzmanların daha önce yaptıkları ölçümler sonucunda, demiryollarında saatte 90 kilometrenin üzerinde hız yapmanın riskli kabul edildiğini açıkladı. Hızlandırılmış tren projesinin teknik çalışmalarının 1992'de bakanlık yaptığı dönemde tamamlandığını belirten Topçu, hükümetin uygulamaya koyduğu projenin demiryolları kriterlerine uymadığını savundu. 

'Devrilen AKP'nin yönetim anlayışı' 

MÜLKİYELİLER BİRLİĞİ Yönetim Kurulu, Sakarya'daki tren kazasıyla AKP'nin kamu işletmeciliği ve kamu yönetimi anlayışının devrildiğini savundu. Mülkiyeliler Birliği Derneği Yönetim Kurulu açıklamasında, "Siyasal iktidar, belediye otobüs işletmecisi gibi davranarak 'Gaza basar, hızı artırırım' demiştir. 'Her şey Allah'tandır' demek kamu yöneticisinin yapacağı son iştir" denildi. 

DYP Duble yollar incelensin 

DYP Genel Başkan Yardımcısı Celal Adan, duble yolların da incelenmesi gerektiğini söyledi. Adan, hızlandırılmış tren faciasını, faturayı birkaç memura keserek kapatmanın mümkün olmayacağını belirterek şunları kaydetti "Asıl sorun, siyasi kazanç sağlayabileceği her tür projeye, bilimsel olup olmadığına bakmaksızın 'evet' diyebilecek bir siyasi heyetin ülkenin başında bulunmasıdar." 

TCDD Trenin hızı 110 kilometreydi 

ANKARA Milliyet 
TCDD Genel Müdürülüğü, Pamukova'da 37 can alan kazadan sonra bir ön rapor hazırlandığını ve buna göre trenin kaza anındaki hızının 110 km olduğunu bildirdi. TCDD'den yapılan açıklamada, ön raporda belirtilen hız rakamı üzerinde herhangi bir değişiklik yapılmadığı vurgulandı. Ancak, kazadan sonra üst düzey yetkililer tarafından trenin hızına ilişkin yapılan çelişkili ifadelerin neden kaynaklandığı belirtilmedi. 


</TEXT>
</DOC>
