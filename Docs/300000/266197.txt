<DOC>
<DOCNO> 266197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/yasam/yas04.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Zanlıyı adliye yolunda öldürdü 
</HEADLINE>
<TEXT>


15 yaşındaki U.D., düğün sırasında anne ve babasını yaralayan zanlıya ve polis memurlarına kurşun yağdırdı 

M.AKİF ERDEM İstanbul 

Gaziosmanpaşa'da bir genç, düğün sırasında anne ve babasını yaralayan zanlıyı adliyeye çıkarılırken silahla öldürdü. Kendisini yakalamaya çalışan iki polis memurunu da yaralanan genç, ayağından vurularak yakalandı. 
İddiaya göre, önceki akşam mahalle düğününde Bilgin Eriş ile Nedim ve Birgül Demirişleyen çifti arasında tartışma çıktı. Tabancasına sarılan Eriş, Nedim Demirişleyen'i ayağından eşi Birgül'ü de omuzundan vurdu. Gözaltına alınan Bilgin Eriş, dün saat 16.30 sıralarında polis memurları Ercan Özkol ve Mustafa Şevik gözetiminde Gaziosmanpaşa Adliyesi'ne götürüldü. 

23 boş kovan bulundu 
Demirişleyen çiftinin oğulları U.D 15 , dün adliye yakınında silahıyla Eriş'e kurşun yağdırdı. U.D, Özkol ve Şevik'i de ateş ederek yaraladı. U.D, polislerin açtığı ateş sonucu ayağından vurularak yakalandı. Polis memurları, Bilgin Eriş ile U.D hastaneye kaldırıldı. Bilgin Eriş, tüm müdahalelere rağmen kurtarılamadı. Polis memurlarından Ercan Özkol ameliyata alınırken, Mustafa Şevik İ.Ü Tıp Fakültesi Hastanesi'ne sevk edildi. U.D, tedavisinin ardından emniyet müdürlüğüne götürüldü. Polis, olay yerinde 23 adet boş kovan buldu. 


</TEXT>
</DOC>
