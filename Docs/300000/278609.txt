<DOC>
<DOCNO> 278609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/siyaset/siy08.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nişanlanıyoruz evlenmeyebiliriz' 
</HEADLINE>
<TEXT>



CHP lideri Deniz Baykal, AB Komisyonu İlerleme Raporu'nun Türkiye'nin AB'ye üye olması kadar üye olmaması üzerine de kurulu olduğunu belirterek, "Böyle bir raporu Türkiye'nin 'dengeli' diye ilan etmesi, zina krizinden sonra ikinci kez kendi topuğunu vurmaktır" dedi. Baykal, dünkü basın toplantısında, hükümetin "bayram" havasından çıkarak, raporun doğuracağı sıkıntıları soğukkanlılıkla değerlendirmesi gerektiğini söyledi. AB'nin bugüne kadar aday ülkelere müzakerelerde "Üye olmamanız söz konusu" demediğini kaydeden Baykal, "Nişanlanıyorsanız evlenmeyi öngörüyorsunuzdur. Elbette her nişanlılık evlilikle sonuçlanmaz ama başlarken 'evlenmeyebiliriz' dersen orada sorun vardır" diye konuştu. 



</TEXT>
</DOC>
