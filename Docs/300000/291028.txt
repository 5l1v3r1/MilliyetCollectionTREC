<DOC>
<DOCNO> 291028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun10.html </URL>
<DATE> 2004/11/22/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İngiltere Genelkurmay Başkanı Asker, Irak'ta yıllarca kalabilir 
</HEADLINE>
<TEXT>

     Dilek Kocabaş AA 

İngiltere Genelkurmay Başkanı General Mike Jackson, askerin Irak'ta yıllarca kalabileceği uyarısında bulundu. 
     The Independent gazetesinde yayımlanan yazıda Jackson, askerin ABD askerinin peşinden Irak'ın en tehlikeli bölgelerine sürüklenebileceğini ve buralarda uzun süre görev yapmak zorunda kalabileceğini bildirdi. 
     İngiliz askerinin bundan böyle sık sık Basra'daki karargahını terk edip direnişçilerle savaşan ABD askerinin yardımına gitmek zorunda kalabileceğine dikkati çeken Jackson, ''2005 yılı sonu gelip de koalisyon güçlerinin Irak'ı terk etmesinin zamanı gelse bile bu gerçekleşmeyebilir. Bu durum tamamen gelişmelerin belirleyeceği bir durumdur'' dedi. 
     Irak'ın şimdi çok daha zor bir ülke haline geldiğini de kabul eden Sir Mike Jackson, buna da Irak'ın ilerlemesini, gelişmesini istemeyen çok küçük bir azınlığın çıkardığı ayaklanma benzeri hareketlerin yol açtığını bildirdi. Jackson, ''bu kişilerin başarılı olmasına izin verilemez'' derken, İngiliz askerinin Iraklılara politik ve ekonomik bir gelecek sağlamak görevinin hala sürdüğünü belirtti. 
     Independent gazetesi Sir Mike Jackson'ın yorumlarının pek çok kişi tarafından İngiliz askerinin Irak'ta ''batağa saplandığı'' itirafı şeklinde algılanacağına dikkati çekti. 

     
</TEXT>
</DOC>
