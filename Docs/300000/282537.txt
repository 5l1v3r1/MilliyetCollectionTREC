<DOC>
<DOCNO> 282537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur11.html </URL>
<DATE> 2004/10/22/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İzmir'de enjektörlü sapık .. 
</HEADLINE>
<TEXT>

     
     DHA 

     
İZMİR'in Karşıyaka İlçesi'nde kimliği belirsiz bir kişi, dersaneden evine dönen lise öğrencisi kızın kalçasına enjektör iğnesi batırarak kaçtı. 
     Olay, önceki akşam saat 21.00 sıralarında Bayraklı, Nikah Düğün Salonu arkasında meydana geldi. Üniversiteye hazırlanan Ticaret Lisesi son sınıf öğrencisi 17 yaşındaki E.G., iğneli bir kişinin saldırısına uğradı. Arkasından yaklaşan sapık, enjektör iğnesini E.G.'nin kalçasına batırıp kaçtı. Liseli E.G. bağırıp yardım isterken, saldırgan sokak aralarına girerek kayıplara karıştı. 
     Genç kızın eve giderek yaşadıklarını anlatması üzerine, dolmuş şoförü olan babası Bünyamin G. olayı telefonla polise bildirdi. İhbar üzerine harekete geçen ekiplerin aramalarına rağmen sapığın izine raslanmadı. Polisler saldırının olduğu yerde bir enjektör iğnesi buldu. Olaydan sonra E.G.'den alınan kan örneklerine yapılan ilk testlerde vücuda herhangi bir kimyasal maddenin ya da ilacın enjekte edilmediği belirlendi. Bulunan enjektörde de herhangi bir ilaç kalıntısına rastlanmadı. Kesin sonucun ise ayrıntılı araştırmalardan sonra ortaya çıkacağı bildirildi. 
     E.G. kendisine saldıran kişiyi göremediğini söyledi. Kızının ve kendisinin görüntüsünün alınmasına izin vermeyen baba Bünyamin G., sapığın kısa sürede yakalanmasını istediklerini söyledi. Olayla ilgili araştırma sürüyor. 
     
</TEXT>
</DOC>
