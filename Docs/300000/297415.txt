<DOC>
<DOCNO> 297415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/guncel/gun06.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tatillerinize dikkat edin' 
</HEADLINE>
<TEXT>


ANKARA Milliyet 

YARGITAY Başkanı Osman Arslan, Yargıtay Genel Kurulu'nun ilk toplantısında Yargıtay üyelerine, "Özel hayatlarınıza ve gittiğiniz tatillere dikkat edin" uyarısında bulundu. Eraslan Özkaya döneminde Neşter, Alaattin Çakıcı ve Sedat Peker skandallarıyla adından sıkça söz ettiren Yargıtay, Arslan başkanlığındaki ilk toplantısını dün yaptı. 250 Yargıtay üyesinin katıldığı ve yaklaşık 2 saat süren toplantıda Arslan, Yargıtay'ın imajını yenilemek için üyelere tavsiye niteliğinde uyarılarda bulundu. 

'Her şeyi yazın' 
Yargıtay üyelerini, "Daire başkanlık seçimlerini uzatmamaları, özel hayatlarına dikkat etmeleri, gazetecilerle ilişkilerinde daha dikkatli olmaları" konularında uyaran Arslan, gazetecilere de, "Tek kelime yanlış yazarsanız yasal hakkımı kullanırım, hem hukuk hem ceza davası açarım. Doğru yazın, her şeyi yazın" dedi. 


</TEXT>
</DOC>
