<DOC>
<DOCNO> 250336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur38.html </URL>
<DATE> 2004/06/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Tüzmen Türkiye son 10 yılda sığınma ve iltica talepleriyle karşılaştı 
</HEADLINE>
<TEXT>

     Devlet Bakanı Kürşat Tüzmen, Türkiye'nin son 10 yılda sığınma ve mültecilik konusunda önemli taleplerle karşı karşıya kaldığını, sorunun varlığını koruduğunu söyledi. 
     TBMM Genel Kurulu, Başkanvekili İsmail Alptekin başkanlığında saat 14.00'de toplandı. Alptekin, gündeme geçmeden önce 3 milletvekiline söz verdi. 
     AK Parti Adıyaman Milletvekili Faruk Ünsal, 20 Haziran Dünya Mülteciler Günü nedeniyle yaptığı gündemdışı konuşmada, dünyada 20 milyon mülteci bulunduğunu, bunların yüzde 45'inin çocuk olduğunu belirtti. İnsan hakları ihlallerinden, cinsel istismar, etnik, dinsel, silahlı çatışma ortamından kaçan ve daha iyi bir gelecek kurmak amacıyla vatan toprağını terk etmek zorunda kalan insanlara karşı uluslararası toplumun sorumluluğu bulunduğunu kaydeden Ünsal, Türkiye'nin sadece Avrupa'dan gelen mültecileri kabul ettiğini ifade etti. Ünsal, Türkiye'nin Monako ile birlikte mültecilerle ilgili Cenevre Sözleşmesi'ne coğrafi çekince koyduğunu hatırlatarak, bunun kaldırılmasını istedi. 
     Ünsal'ın konuşmasını yanıtlayan Devlet Bakanı Kürşat Tüzmen, uluslararası toplumun 2. dünya savaşından sonra öneminin farkına vardığı iltica ve mülteci sorununun boyutlarının büyüdüğünü vurguladı. Türkiye'nin son 10 yılda önemli bir mülteci talebiyle karşı karşıya kaldığını dile getiren Tüzmen, bu amaçla BM Mülteciler Yüksek Komiserliği ile birlikte eğitim çalışmaları yapıldığını bildirdi. 
     Türkiye'nin geçmişte yaşadığı önemli nüfus hareketleri hakkında bilgi veren Tüzmen, mülteci ve iltica talebinin önemli bir sorun olmaya devam ettiğini, 1994 yılından bu yana 35 bin 349 kişinin sığınma talebinde bulunduğunu, bunlardan 18 bin 700'ünün talebinin kabul, 5 bin 289 kişinin talebinin ret edildiğini, geri kalanların işlemlerinin sürdüğünü söyledi. 
     Türkiye'de halen bu konumda 10 bin 380 kişi bulunduğuna işaret eden Tüzmen, konunun insani boyutu kadar ekonomik yükünün de önemli olduğunu, bu kişilerin sadece iaşesinin değil, eğitim, sağlık ve çalışma izinlerinin sağlandığını belirtti. 
     ''Türkiye büyük devlettir'' diyen Tüzmen, sığınma ve iltica talebinde bulunan kişilerin Türkiye'nin büyük devlet olmasından dolayı böyle bir talepte bulunduğunu, dünyada çatışma, insan hakları ihlalleri olduğu sürece bu sorunun varlığını koruyacağını dile getirdi. 
     
     ''ÇERNOBİL ARAŞTIRILSIN'' 
     CHP Ordu Milletvekili İdris Sami Tandoğdu, Çernobil kazasıyla ilgili gündemdışı konuşmasında, Çernobil faciasının etkilerinin hala sürdüğünü kaydetti. Karadeniz ve Trakya'nın faciadan en çok etkilenen bölgeler olduğuna işaret eden Tandoğdu, yiyecek ve içeceklerle çok sayıda insanın radyasyona maruz kaldığını vurguladı. 
     Dönemin politikacılarının olayın ciddiyetinin farkına varamadığını, halkın doğru bilgilendirilmediğini kaydeden Tandoğdu, ''Zamanın bakanı televizyonları başında endişeyle bekleyen halkın gözünün içine baka baka çayını yudumlayabilmiştir'' dedi. 
     Aradan 18 yıl geçtiğini ancak bölgedeki kanser vakalarının artış gösterdiğine dikkati çeken Tandoğdu, meclis tatile girmeden konunun araştırılmasını içeren iki araştırma önergesinin birleştirilerek görüşülmesini ve bu konuda Meclis araştırma komisyonu kurulmasını istedi. 
     AK Parti İstanbul Milletvekili Egemen Bağış da gündemdışı konuşmasında, Türkiye-ABD Parlamentolararası Dostluk Grubu olarak 9-16 Mayıs tarihleri arasında gerçekleştirdikleri ABD temasları hakkında bilgi verdi. ABD'li yetkililerle 30'a yakın toplantı yaptıklarını anlatan Bağış, olumlu izlenimlerle döndüklerini belirtti. 
     
</TEXT>
</DOC>
