<DOC>
<DOCNO> 257850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/soneko03.html </URL>
<DATE> 2004/07/24/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İMKB özelleştirmesinde sil baştan... 
</HEADLINE>
<TEXT>

     İstanbul Menkul Kıymetler Borsası'nın İMKB özelleştirilmesine ilişkin danışmanlık ihalesi Kamu İhale Kanunu'na takıldı. 
     İMKB'nin Kamu İhale Kanunu ve ilgili mevzuat kapsamında değerlendirilmesi nedeniyle, danışmanlık ihalesine baştan başlanması zorunluluğu ortaya çıktı. A.A muhabirinin edindiği bilgiye göre, İMKB'nin özelleştirilmesi konusunda danışmanlık hizmeti alınmasına yönelik çalışmalar İMKB bünyesinde sürdürülürken, danışman firma seçimi konusunda Mart ayında kısa liste oluşturularak davetiye gönderilmesi aşamasına gelindi. 
     Ancak bu aşamada Kamu İhale Kurulu'nun, İMKB'nin mal ve hizmet alımlarının Kamu İhale Kanunu'na göre yürütülmesi gerektiği yönündeki kararı Borsa'ya ulaştı. 
     Bu durum ihale sürecinin devam ettirilip ettirilmeyeceği konusunda tereddütlere neden olurken, bu konuda Kamu İhale Kurumu'na görüş soruldu. 
     Kamu İhale Kurumu'ndan alınan cevapta söz konusu danışmanlık hizmet alımının 4734 sayılı Kanun hükümleri ve Uygulama Yönetmelikleri çerçevesinde yeniden ihale edilmesi gerektiği şeklinde görüş belirtildi. 
     
     DANIŞMANLIK İHALESİ SİL BAŞTAN 
     Böylece, önemli bir mesafe alınmış olan İMKB ve İstanbul Altın Borsası'nın anonim şirketlere dönüştürülerek paylarının satışı ve devri konusundaki genel danışmanlık ihalesinde, İMKB'nin Kamu İhale Kanunu ve ilgili mevzuat kapsamında değerlendirilmesi nedeniyle baştan başlanması zorunluluğu ortaya çıktı. 
     Bundan sonra izlenecek yönteme ilişkin Sermaye Piyasası Kurulu'nun SPK çalışmalarının devam ettiği öğrenildi. 
     
</TEXT>
</DOC>
