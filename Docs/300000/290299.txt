<DOC>
<DOCNO> 290299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/dunya/dun02.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege adalarına 25 bin asker 
</HEADLINE>
<TEXT>


YAŞAR ANTER Muğla DHA 


Yunanistan'ın, Ege adalarını bir yıl içinde hızla silahlandırıp asker sayısını artıracağı iddia edildi. Atina'nın silahlanma ve imar yasağı olan bazı kayalık ve adalara gözetleme kuleleri inşa etmeye başladığı ve buralara asker yerleştirmek için hazırlık yaptığı belirtiliyor. 
Rodos ve Oniki Adalar'da yayımlanan "Dimokratiki" gazetesinin 13 Kasım tarihli sayısındaki bir haberde, "2005'in başından itibaren Ege ve Akdeniz'deki adalarda yüksek düzeyde hazırlıklı ihtiyat kuvvetlerinin eğitime başlayacakları öğrenildi" bilgisine yer verildi. 
Gazetenin Yunan Savunma Bakanlığı'na dayanarak verdiği bilgiye göre, 2005'in başından itibaren 900 euro maaşla, 3 - 4 aylık dönemler için sözleşmeli 700 yedek asker alınacak. Bu askerler 3 tabur halinde Trakya, Limni Adası ve Güney Ege'de görevlendirilecek. Üstün teknoloji ürünü teçhizatla donatılacak sözleşmeli askerlerin sayısı 2005'in sonuna kadar 25 bine çıkacak. 


</TEXT>
</DOC>
