<DOC>
<DOCNO> 273316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun25.html </URL>
<DATE> 2004/09/20/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Fransa dini bayramları tartışıyor... 
</HEADLINE>
<TEXT>

     Fransa'da Cumhurbaşkanı Jacques Chirac'ın talebi doğrultusunda kurulan Laiklik Komisyonu'nun Türk üyesi Gaye Petek, ''ülkedeki Müslüman ve Musevilerin dini bayramlarının resmi tatil ilan edilmesinin er geç gündeme geleceğini'' söyledi. 
     Fransa'da faaliyet gösteren ''Elele'' isimli Türk göçmen derneğinin başkanı da olan Petek, A.A muhabirine yaptığı açıklamada, ''diğer dinlerin de bayramlarında resmi tatil ilan edilmesi önerisinin ilk önce kendisinin de üyesi bulunduğu Laiklik Komisyonu'ndan geldiğini'' hatırlattı ve ''bu önerinin hala ciddi bir biçimde arkasında olduklarını'' söyledi. 
     ''Katoliklerin dışında Müslüman ve Musevilerin de dini bayramlarında resmi tatil olması konusunun kamuoyunda çarpıtılarak tartışıldığını'' belirten Petek, şöyle dedi 
     ''Fransa'da okullarda zaten gereğinden fazla resmi tatil var, biz mevcut tatillere ek olarak, Müslüman ve Museviler için ilave resmi tatil istemedik. Ekonomik sorunların farkındayız, mevcut tatillerden kısıntıya gidilerek bu kısıntı yerine Müslümanlar ve Museviler için iki gün resmi bayram istedik.'' Fransa'da dini simge ve giysilerle devlet okullarında derslere girilmesine yasak getiren yasaya dikkati çeken Petek, ''Şu anda konuyla ilgili nazik bir ortam bulunuyor, ancak bu konu er veya geç gündeme gelecek'' diye konuştu. 
     Yeni öğrenim yılının açılışında konuşan Laiklik Komisyonu Başkanı Bernard Stasi, Müslüman ve Musevilerin de dini bayramların resmi tatil günü ilan edilmesi gerektiğini savunmuştu. 
     Milli Eğitim Bakanı François Fillon da ilk yaptığı açıklamada, öneriyi gözden geçireceklerini belirtmiş, ancak daha sonra geri adım atarak bu konunun gündemlerinde olmadığını söylemişti. 
     Devlet okullarında dini simge ve giysilerle eğitim yapılmasını yasaklayan yasa, Stasi'nin başkanlığını yaptığı Laiklik Komisyonu'nun hazırladığı rapor doğrultusunda geçen yıl ilk kez meclise sunulmuştu. 
     Fransa'da iktidar partisi, konuyla ilgili yasa tasarısının hazırlıkları sırasında, Laiklik Komisyonu'nun Müslüman ve Musevilerin dini bayramların resmi tatil günü ilan edilmesi önerisini dikkate almamıştı. 
     
</TEXT>
</DOC>
