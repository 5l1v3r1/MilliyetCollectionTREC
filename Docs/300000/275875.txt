<DOC>
<DOCNO> 275875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun29.html </URL>
<DATE> 2004/09/29/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İtalya açıkladı Rehineler için fidye ödemedik 
</HEADLINE>
<TEXT>

     İtalya Dışişleri Bakanı Franco Frattini, İtalyan basınının ''Irak'ta kaçırılan iki İtalyan gönüllü kadının serbest bırakılması için fidye ödendiği'' yolundaki iddialarını yalanladı. 
     Frattini, basında çıkan haberlerden sonra yaptığı açıklamada, ''Fidye ödemedik. İddialar gerçeği yansıtmıyor'' dedi. 
     Dışişleri Bakanı, gönüllülerin serbest bırakılmasını geniş temas ağları sayesinde sağladıklarını belirterek, ''Eylemi yapanlar ne tür bir ülkeyle uğraştıklarını idrak ettiler. Karşılarında Arap ülkelerinde sevilen ve takdir edilen İtalya gibi bir ülke bulunduğunu anladılar. Gönüllüleri bu sayede kurtardık'' diye konuştu. 
     Fidye iddiasına gönüllülerin kurtarılmasındaki arabuluculardan biri olan İtalyan Kızılhaç Teşkilatı Komiseri Maurizio Scelli de tepki gösterdi. 
     Scelli, ''Fidye lafını duymak bile istemiyorum. Bu tür iddialar, benim tarafsızlığımın zedelenmesine yol açar. Bu hem benim hem de Irak'ta benimle çalışan 25 elemanımın hayatını tehlikeye atan bir şeydir. Kızılhaç olarak tüm harcamalarımız belgelidir'' dedi. 
     Irak'ta dün serbest bırakılmalarının ardından geç saatlerde İtalya'ya dönen Simona Torretta ve Simona Pari için yaklaşık 1 milyon dolar fidye ödendiği iddiası hükümetin tepkisine ve tekzip yayınlamasına yol açtı. 
     Haber ajansları, iki İtalyan gönüllünün kurtarılmasının fidye ödenerek sağlandığını ileri sürdü. İtalyan gazeteleri fidyenin iki taksit halinde ödendiğini iddia etti. 
     Gönüllülerin Irak'ta hangi grup tarafından kaçırılmış oldukları konusu ise halen netleştirilemedi. 
     
     İTALYAN GÖNÜLLÜLERE KURAN HEDİYE EDİLMİŞ 
     Öte yandan, eylemi düzenleyen Iraklı grubun, iki İtalyan rehineye İngilizce'ye çevrilmiş bir Kuranıkerim hediye ettiği belirtildi. 
     Serbest bırakılan iki İtalyan gönüllüden biri olan Simona Torretta, bugün yaptığı açıklamada, ''Bizi kaçıranlar, serbest bırakılmamız öncesinde bize içinde İngilizce mealinin de yer aldığı bir Kuranıkerim hediye ettiler. Serbest bırakılmamıza ilişkin El Cezire televizyonunda yayınlanan ilk görüntümüzde ellerimizde görülen paketlerin içinde Kuranıkerim vardı'' dedi. 
     Torretta, ''Bağdat'a Köprü'' adlı insani yardım kuruluşu için çalışmak üzere Irak'a geri döneceğini belirtti. 
     
</TEXT>
</DOC>
