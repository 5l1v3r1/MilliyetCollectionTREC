<DOC>
<DOCNO> 279108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/soneko26.html </URL>
<DATE> 2004/10/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Çolakoğlu Türkiye AB stardardı nedeniyle bir daha kriz yaşamayacak 
</HEADLINE>
<TEXT>

     Türkiye Odalar ve Borsalar Birliği TOBB Sanayi Odaları Konsey Başkanı ve Ege Bölgesi Sanayi Odası EBSO Meclis Başkanı Kemal Çolakoğlu, ciddi büyümelerden sonra hep krize giren Türkiye'nin AB standardı nedeniyle bir daha kriz yaşamayacağını öne sürdü. 
     Çolakoğlu, Dokuz Eylül Üniversitesi Bölgesel Kalkınma ve İşletme Bilimleri Araştırma ve Uygulama Merkezi'nin 2004-2005 eğitim yılı açılış törenine katılarak, ilk dersi verdi. 
     Derste ''AB Sürecindeki Türkiye Ekonomisi'nin Bugünü ve Geleceği'' konulu bir sunum yapan Çolakoğlu, Türkiye'nin AB müzakere süreciyle gelişmekte olan ülkelerden gelişmiş ülke kategorisine çıkabileceğini belirtti. 
     AB sürecinin ISO 9000 gibi bir standart olduğunu, böyle bir belgeye sahip olmanın Türkiye'ye güveni artıracağını ifade eden Çolakoğlu, ''Güvenin artması yabancı yatırımları körükleyecektir. Sürdürülebilir büyümemiz de bu nedenle dengeye oturacak, sermaye piyasası kuvvetlenecek, yastık altı ve yurtdışı tasarruflar da ekonomiye kazandırılacak ve ciddi büyümelerden sonra hep krize giren Türkiye, AB standardı nedeniyle bir daha krize girmeyecektir'' dedi. 
     
     ''HAZİNE'NİN ARKA BAHÇESİ'' 
     Türkiye'nin geçmişi telafi etmek için büyüme hızını her yıl yüzde 10'lara çıkarması ve bunu sürdürülebilir hale getirmesi gerektiğini kaydeden Çolakoğlu, kamu bankaları, birlikler ve sosyal güvenlik kurumlarındaki yapısal değişikliklerin tamamlanması gerektiğini anlattı. 
     Ziraat Bankası ve Halk Bankası'nın özelleşerek ''Hazine'nin arka bahçesi'' görüntüsünden kurtulması gerektiğini kaydeden Kemal Çolakoğlu, şöyle konuştu 
     ''Yeni sistem içinde düşünülen blok satışlar yerine Menkul Kıymetler Borsası'nda satış yöntemi, özelleştirmenin ruhuna aykırı bir uygulamadır. Bundan mutlaka kaçınılmalı. Özelleştirme, fiyat, istihdam ve yatırım tekliflerinin birarada değerlendirileceği bir sisteme dönüşmeli. 
     TL'yi aşırı değerli tutarak ithalata dayalı büyümeye yönelmek, dalgalı kur politikasına güvenerek büyüyen cari açığı önemsememek, ters bir gelişmede bizi zora sokabilir. Bugün dünyanın serbest piyasa ekonomisindeki en büyük gücü ABD Merkez Bankası bile faiz oranlarıyla kendi ekonomisini boyutlandırmaktadır.'' Çolakoğlu, AB üyeliğinden önce Gümrük Birliği'ne giren Türkiye'nin rekabetçilik ve kalitede olumlu yol almasına rağmen ticarette zarar gördüğünü savundu. 
     
     IMF İLE İLİŞKİLER 
     ''Türkiye'nin programını tek başına disiplinli bir şekilde yürütme anlayışını kazanmasına rağmen IMF'yi Uluslararası Para Fonu 3 yıl daha yanına almasının güven artırıcı bir etki yarattığını'' dile getiren Çolakoğlu, ''Ancak IMF'nin bazı kararları dikte eder gibi göstermesi, yanlış bir hadisedir. Türkiye her zaman kendi çıkarlarının gerektirdiğini yapmalı'' diye konuştu. 
     Çolakoğlu, İspanya ve İngiltere'nin AB müzakerelerinin 7 yıl sürdüğü düşünüldüğünde Türkiye'nin 10 yıllık bir süreç yaşamasının olağan karşılanması gerektiğini sözlerine ekleyerek, ''2004 sonbaharında Türkiye penceresinden bakıldığında ekonomi ve sanayinin durumu, olumlu gelişmelerin müjdecisi olabilir'' dedi. 
     
</TEXT>
</DOC>
