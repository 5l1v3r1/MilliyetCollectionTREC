<DOC>
<DOCNO> 272026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonsiy10.html </URL>
<DATE> 2004/09/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
KESK Başkanı "Dışarıda ekonomi iyi, içerideki toplantıda kötü" 
</HEADLINE>
<TEXT>

     KESK Başkanı Sami Evren, memur konfederasyonları olarak tam bir bütünlük ve dayanışma içinde olduklarını bildirdi. 
     Başbakanlık Eski Bina'da gerçekleştirilen toplu görüşmelere katılan Evren, konfederasyonlarına bağlı Eğitim-Sen'in kapatma davasının görülmesi nedeniyle toplantıdan bir süreliğine ayrıldı. 
     Evren, toplantıdan ayrılırken yaptığı açıklamada, görüşmelerde toplu pazarlık düzenine geçilmesi gerektiğini vurguladıklarını belirterek, bu konuda Başbakan Recep Tayyip Erdoğan'ın taahhüdünü yerine getirmesini istediklerini aktardı. 
     Türkiye'nin sorununun uygulanan ekonomik program olduğunu Devlet Bakanı ve Başkan Yardımcısı Mehmet Ali Şahin'e ifade ettiklerini belirten Evren, programın ''küçük bir azınlığa hitap ettiğini'', 70 milyon kişiyi dışladığını savundu. 
     
     ''DIŞARIDA EKONOMİ İYİ İÇERİDEKİ TOPLANTIDA KÖTÜ...'' 
     Evren, sosyal kesimlerde yoksulluğun diz boyu olduğunu ifade ederek, ''Sayın Bakan elimizdeki olanak bu, ekonomi iyi değil. Size fazla veremeyiz diyor, ancak ekonominin iyi olduğu yönünde pembe tablolar çiziyorlar. Dışarıda ekonomi iyi ancak içerideki toplantıda ekonomi kötü bu nasıl oluyor'' diye konuştu. 
     Görüşmelerden sonuç alınabilmesi için uygulanan sosyal politikaların değişmesi gereğini vurgulayan Evren, ''Kira yardımı 200 bin liradır bunu savunmak sosyal bir suçtur. Biz bunun tarafı olmayacağız ama hükümet bunun tarafı olmuştur'' dedi. 
     Görüşmelerde memur konfederasyonları olarak tam bir bütünlük ve dayanışma içinde olduklarını ifade eden Evren, ''İki milyon kamu emekçisi kendine güvenmelidir. Sorunlarına sahip çıkmalıdır çünkü bu hükümet halkın hükümeti değildir'' diye konuştu. 
     Evren, Eğitim-Sen'in kapatma davasının görülmesinin ardından toplu görüşmelere tekrar katılacaklarını kaydetti. 
     
</TEXT>
</DOC>
