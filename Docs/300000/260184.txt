<DOC>
<DOCNO> 260184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun23.html </URL>
<DATE> 2004/08/03/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İşkenceci kadın asker Lynndie England'ın duruşması başladı... 
</HEADLINE>
<TEXT>

     Irak'taki Ebu Garib Cezaevi'nde görev yapan kadın işkencecinin Amerikan askeri mahkemesindeki ön duruşması başladı. 
     Iraklı bir mahkuma taktığı tasmayı tuttuğu sırada çekilen görüntüleriyle tanınan Lynndie England adlı kadın asker, tutsaklara kötü muameleden çirkin davranışlarda bulunmaya kadar çeşitli suçlarla itham ediliyor. 
     Kuzey Carolina'daki duruşmalarda, deliller sunulduktan sonra, mahkeme yetkilileri yargılamaya gidilip gidilmesi konusunda karar verecekler. 
     England, işkence fotoğraflarının yayınlanmasının ardından, kendisinin sadece emirleri yerine getirdiğini söylemişti. Kadın asker, bazı fotoğraflarda, gülerek tutsakların cinsel organlarını işaret ederken görülüyordu. 
     Lynndie England, gebe kalması üzerine ülkesine dönmüştü. 21 yaşındaki England'ın bebeğinin babasının, yine işkenceyle suçlanan Charles Graner adlı asker olduğu belirtiliyor. 
     
</TEXT>
</DOC>
