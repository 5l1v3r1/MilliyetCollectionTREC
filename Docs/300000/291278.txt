<DOC>
<DOCNO> 291278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/ekonomi/eko01.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukova'nın 'ziyaret kayıtları' bulundu 
</HEADLINE>
<TEXT>


Cem Uzan'ın bastığı Pamukova Çiftliği'nin gizli bir bölmesinde, çiftliğe giriş çıkış kayıtlarını içeren 7 defter bulundu 

ZAFER TOKUŞ - HAKAN TURHAN Adapazarı DHA 

Sakarya'nın Pamukova İlçesi Bakacak Köyü'ndeki Tasarruf Mevduatı Sigorta Fonu'nun TMSF el koyduğu Uzanlar'a ait çiftlikte yapılan aramalarda, kurulduğu günden itibaren gelen ziyaretçilerin kimlik giriş çıkış kayıtları ve tarihlerinin yer aldığı 7 - 8 defter ele geçirildi. Çiftliğe girenlerin arasında kimlerin bulunduğu hakkında açıklama yapılmadı. 
TMSF Satış Komisyonu Başkanı Fethi Çalık, aramalarla ilgili olarak gazetecilere yaptığı açıklamada, çiftliğe bugüne kadar tüm giren çıkanların adları ve giriş çıkış tarihleri bulunduğu bir kayıt defterinin ele geçirildiği belirterek, "Defteri gizli bir bölmede bulduk. Defterde tüm kayıtlar mevcut. Şu anda isimler üzerinde inceleme yapmadık. Ama öyle sanıyorum ki, burada kalanlar arasında ünlü kişilerin de ismi geçiyor" dedi. Çalık, defterin nerede bulunduğu konusundaki soruya cevap vermezken, defterler daha sonra incelenmek üzere İstanbul'a gönderildi. 

'Gerekirse çiftlik yıkılacak' 
Dün saat 06.30'dan itibaren aralarında kepçe ve kompresörün de bulunduğu iş makinelerinin çiftliğe gitti. İş makineleriyle şüphelenilen yerler kazılacak. 
Aramaların daha bir hafta süreceğini belirten TMSF Satış Komisyonu Başkanı Fethi Çalık, çiftliğin satışı hakkındaki bir soruya da "Çiftliğin Mehmetçik Vakfı'na verilmesi söz konusu değildir. Çiftlik arazisindeki taşınmazlar enkaz olarak bir kamu kuruluşuna satılacak. Eğer yer konusunda anlaşılırsa kamu kuruluşuna verilecek. Bu da olmazsa çiftlik tamamen yıkılacak" dedi. 
Bu arada yarım metreyi bulan kar ve tipi yüzünden araçlarını 5 kilometre aşağıdaki Katırözü Orman İşletmesine bırakarak çiftliğe yürümek zorunda kalan gazeteciler donma tehlikesi geçirdi. Çiftliğe ulaştıklarında da TMSF görevlileri ve güvenlik tarafından içeri girmeleri engellenen gazeteciler ile TMSF yetkilileri arasında kısa süreli bir tartışma yaşandı. 


</TEXT>
</DOC>
