<DOC>
<DOCNO> 263741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/yazar/altan.html </URL>
<DATE> 2004/08/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Büyü var mıdır, yok mudur 
</HEADLINE>
<TEXT>


Büyücülük tarihi, herhalde siyasal tarih kadar yoğun ve karmaşık bir tarih... Nedir büyü 
Kendisinde üstün güçler bulunduğuna inanmış birinin, herkesin bilmediği bazı gizli yöntem ve formüllerle bir başkasını kötülüklere, sıkıntılara, hastalıklara, hatta ölüme uğratması... 
Bu mümkün müdür, değil midir 
Bu konuda binlerce yıldan beri yazılmış binlerce kitap yanında, bu gün de birçok bilimci aynı sorunun yanıtını aramada... 

Bazıları, birtakım insanlarda normal sayılmayacak değişik güçlerin bulunabileceğini söylüyorlar. 
Örneğin, Filipinler'de hiçbir tıp eğitiminden geçmedikleri halde, hiçbir alet kullanmadan hastalarını parmaklarıyla ameliyat eden uçuk benizli mistik cerrahlar... 
Hastayı bir masaya yatırıp önce vücudunu elleriyle iyice yoklaya yoklaya inceliyorlar. Sonra, hastalık buldukları bölgelere, birer küçük pamuk parçası yapıştırıyorlar. 
Derken, ameliyat başlıyor. 

Ne narkoz, ne röntgen, ne bisturi, ne tampon, ne klips, ne katküt... 
Parmaklar, hastanın derisinden iç organlarına doğru gidiyor ve hastalıklı parçayı çıkarıp alıyor. Ne yara, ne kanama, ne dikiş... Derinin açılıp kapandığı görülmüyor bile... Ve hasta masadan kalkıp hiçbir şey olmamış gibi, ağrısıyla sancısından kurtulmuş olarak tıpış tıpış evine gidiyor... 
Bu olayları, yüzlerce doktor, yüzlerce uzman izleyip filme aldı. Çoğunu da, dünya televizyonlarından milyonlarca insana gösterdiler. 
Filipinler'deki bu garip cerrahlarla, bu garip cerrahinin özü nedir 
Kimse, tam bir açıklama yapamıyor. 

Nazar var mıdır, yok mudur 
Ama bazı tuhaf rastlantılar, en "akılcı" kişilerde bile, bir an için dahi olsa, bazı kuşkular uyandırıyor. 
İnsanın sahip olup da, henüz sahip olduğunu bilmediği ve kullanamadığı - zekası ve mantığı gibi - daha birtakım başka yetenekleri de var mı 
Binlerce yıldan beri bazı kişiler, henüz insanlığın ortak bilincine varmadığı bu gizli kalmış yetenekleri de, kullanma sevdasına mı kapılıyorlar Yoksa şarlatanlıkla sapıtıklığın meczupluğuna mı sürükleniyorlar 
Medyumluk nedir, hipnoz nedir 
Amerika'da, Avrupa'da, Sovyetler'de parapsikoloji ve metapsişiğin "pozitivist" bir açıklamasını yapabilmek amacıyla şimdilik bilimselliğin dışında kalmış karanlık bir alanın, yasalarını yakalamak için az uğraşmıyorlar... 

Hortlak öyküleri, bir ölçüde doğru çıktı. 
Ölüler, karanlıkta ve ışıklar içinde görünebiliyor. 
Dünyadan gelip geçmiş sinema sanatçılarıyla, devlet adamlarının televizyonlarda izlediğimiz eski filmleri, bir bakıma ölülerin yeniden görünmesi değil mi 
Bazen şatoların rutubetli duvarlarında da, fotoğraf filmlerindekine benzer kimyasal bir özellik oluşuyor ve yaşayanların gölgesini zaptediyordu. Yeni kuşaklar, o taşlarda, o eski gölgeleri, yani bir çeşit fotoğrafları görür gibi olup korkuyorlardı. 
Film üretiminde kullandığımız maddeler doğanın kendisinde bulunmasa, zaten yapamazdık o filmleri. 

Her canlının elektrik üreten bir merkez olduğu kesin... 
Kiminin yayınladığı elektrik dalgası, ötekininkinden daha güçlü, kimininki cılız... 
Bu yayınlanan dalgalar, başkalarının yayınladığı dalgaları olumlu, yahut olumsuz etkilemiyor mu 
İlk karşılaştığımız kişilerden bazen ters elektrik aldığımızı söylemiyor muyuz 
Halk dilindeki "yıldızı barıştı, barışmadı" deyiminin kökü nedir 
Tam bilemediğimiz, ama zaman zaman sezip kuşkuya düştüğümüz bazı şaşırtıcı özelliklerimiz hiç mi yok acaba 
"Etki", "Etkilenme", "Kendi kendini etkileme" ve hipnotizma enerjinin, algılama mekanizmasının bağlı olduğu hangi yasalara göre gerçekleşiyor 
Bilmediğimiz galaksilerdeki kadar bilinmezlerle dolu bir evreniz hepimiz... 
Hormonlarımız da öyle, rüyalarımız da öyle, beynimiz de öyle... 

Büyü gerçekten var mıdır, yok mudur 
Çözümü için çok uğraşılıyor ve yığınla kitap yayınlanıyor. Ama henüz kesin bir sonuca ulaşılamıyor. 
Ne, yüzde yüz var diyebiliyoruz ne de, yüzde yüz yok... Kimbilir... 
En iyisi, "bilinmezler"i aşırı abartmamak, çok da kulak asmamak... 

Not 16 yıl önce yazılmış bir yazı... "Hürriyet"ten... 



</TEXT>
</DOC>
