<DOC>
<DOCNO> 277702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun27.html </URL>
<DATE> 2004/10/06/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Çakıcı'nın iadesiyle ilgili son karar Avusturya Adalet Bakanı'nın 
</HEADLINE>
<TEXT>

     Viyana Eyalet Mahkemesi'nin ''Türkiye'ye iade edilmesine'' karar verdiği organize suç örgütü üyesi Alaatin Çakıcı'nın dosyasının Avusturya Adalet Bakanlığı'nda incelenmekte olduğu ve iade edilip edilmeyeceğine ilişkin son kararı, Avusturya Adalet Bakanı Karin Miklautsch'un vereceği bildirildi. 
     Viyana Eyalet Mahkemesi basın sözcüsü Friedrich Forsthuber, hakim Peter Seda'nın, Çakıcı hakkında ''sahte pasaportla Avusturya'ya girmek suçu dışındaki suçlardan Türkiye'ye iade edilmesi önünde bir engel olmadığı'' kararı verdiğini anımsatarak, ''Çakıcı'nın karara itiraz hakkından feragat ettiğini bildirmesi üzerine dosyanın Adalet Bakanlığı'na gönderildiğini, son kararın bakan tarafından verileceğini'' söyledi. 
     Sözcü Forsthuber, bir soru üzerine ''Adalet Bakanı'nın genelde mahkeme kararına uyduğunu'' belirterek, ''Yasal olarak mahkemenin iade kararına hayır deme hakkına sahip olduğunu'' kaydetti. 
     Çakıcı'nın iade sürecine ilişkin uygulama konusunda soruları yanıtlayan Adalet Bakanlığı İade Dairesi Başkanı Dr. Stefan Benner da Çakıcı'nın dosyası ile mahkeme kararının kendilerine ulaştığını belirterek, gerekli incelemenin yapılmasından sonra iade edilip edilmeyeceğine Adalet Bakanı Karin Miklautsch'un bizzat karar vereceğini söyledi. 
     Benner, bir soru üzerine, ''Açıkça söylemem gerekirse bugüne kadar Adalet Bakanlığı çoğunlukla mahkemenin kararını onayladı. Bu olayda da son kararı bakan verecek. Bakanın iade kararını onaylaması halinde 2 ila 3 gün içinde Türkiye Adalet Bakanlığına suçluyu almaları çağrısında bulunacağız'' dedi. 
     Bu arada, Emniyet Genel Müdürlüğü İnterpol Daire Başkanlığı'ndan 5 kişilik bir ekibin, gelecek hafta Viyana'ya gelmesinin ve Alaattin Çakıcı'yı Türkiye'ye götürmelerinin beklendiği öğrenildi. 
     
</TEXT>
</DOC>
