<DOC>
<DOCNO> 258509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/soneko22.html </URL>
<DATE> 2004/07/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Avrupa Kalite Ödülü'ne Türkiye'den 3 finalist... 
</HEADLINE>
<TEXT>

     2004 Yılı Avrupa Kalite Ödülü için Türkiye'den başvuran Kocaeli Sanayi Odası, EMAR Satış Sonrası Müşteri Hizmetleri ve SKF Türk finale kaldı. 
     KalDer'den yapılan açıklamada, Avrupa Kalite Yönetimi Vakfı'nın EFQM düzenlediği 2004 Avrupa kalite Ödülü'ne 16 farklı Avrupa ülkesinden başvuru olduğu belirtilerek, çeşitli büyüklükteki kuruluşlardan eğitim, turizm, üretim, hizmet gibi çeşitli sektörlerden yapılan başvuruların EFQM tarafından Büyük Ölçekli ve İşletme Birimleri, Operasyonel Birimler, Kamu Sektörü, Bağımsız KOBİ, Bağlı KOBİ kategorileri olmak üzere 5 kategoride değerlendirildiği kaydedildi. 
     Geçen yıl itibariyle Türkiye'nin Avrupa kalite Ödüllerinde en çok ödül sahibi olan ülke olarak İngiltere'nin önüne geçtiği ifade edilen açıklamada, bu yıl finalist olmaya hak kazanan Türk kuruluşları ile bu coşkunun perçinlenmesinin hedeflendiği vurgulandı. 
     Bu ödüle aday olan Türk kuruluşlarının başarısının, geçen yıllarda da Türkiye'de KalDer tarafından verilen Ulusal kalite Ödüllerinde aldıkları ödüllerle başladığı hatırlatılan açıklamada, Ulusal Kalite Ödülü sürecinde, 2002 yılında kamu kategorisinde Kocaeli Sanayi Odası'nın Büyük Ödül, işletmeler kategorisinde SKF Türk'ün Büyük Ödül alırken, 2001 yılında KOBİ kategorisinde EMAR Satış Sonrası Müşteri Hizmetleri'nin Büyük Ödül aldığı belirtildi. 
     Açıklamaya göre, Büyük Ölçekli İşletmeler, Operasyonel Birimler, ve Bağımsız KOBİ kategorilerinde açıklanan finalistler içinde Türk firması bulunmazken, Kamu Kategorisinde Kocaeli Sanayi Odası'nın yanında URSULINAS Koleji İspanya ile Lauaxeta Ikastola Yardım Derneği İspanya de yer alıyor. 
     Bağlı KOBİ kategorisinde ise 2 Türk Firması EMAR Satış Sonrası Müşteri Hizmetleri A.Ş. ve SKF Türk Sanayi ve Ticaret Limited Şirketi bulunuyor. 
     Bu finalistler arasından seçilecek Büyük Ödül ve Başarı Ödülü sahipleri, 700'ün üzerinde yöneticinin katılacağı EFQM Forum 2004'ün bir parçası olan ve 16 Kasım 2004'te Berlin'de düzenlenecek Avrupa ve Almanya Kalite Ödülü Töreninde açıklanacak. 
     
</TEXT>
</DOC>
