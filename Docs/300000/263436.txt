<DOC>
<DOCNO> 263436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonspo21.html </URL>
<DATE> 2004/08/14/ </DATE>
<TIME> 23.11 </TIME>
<AUTHOR>  </AUTHOR>
<HEADLINE>
Fenerbahçe, Samsunspor maçı ardından açıklamalar 
</HEADLINE>
<TEXT>

     Fenerbahçe'nin yıldız oyuncularından Tuncay Şanlı, saha içinde Van Hooijdonk ile aralarındaki diyalogların maçın stresinden kaynaklandığını söyledi. 
     Tuncay, maçtan sonra yaptığı basın toplantısında, bir gazetecinin sorusu üzerine, Van Hooijdonk ile saha içinde yaşadığı diyalogların normal olduğunu ifade ederek, ''Saha içinde bunlar olur. Pas çıkarmamız gereken pozisyonlarda çıkarmadığımız oluyor. Maçın stresinden kaynaklanan tartışmalar yaşanabiliyor. Ancak bunlar kavga değil, birbirimizi uyarmaktır. Geçen sezon böyle şeyler olmuştu. Van Hooijdonk ile aramızda hiçbir şey yok'' diye konuştu. 
     Genç oyuncu, Samsunspor karşılaşmasıyla ilgili olarak da rakibin kendilerine karşı kontrollü oynadığını kaydederek, ''Bugün önemli olan iyi mücadele edip maçı kazanmaktı. Böyle zorlu maçları geçtiğimiz zaman ilerde daha iyi olacağız'' dedi. 
     Yeni transferlerden Alex ile ilgili bir soru üzerine Tuncay, Brezilyalı oyuncunun uyum sorunu yaşamadığını, bugünkü maçta zaman zaman klas hareketler yapıp iyi ara pasları verdiğini ve her geçen daha iyi olacağını bildirdi. 
     Fenerbahçe'nin bir diğer futbolcusu Servet Çetin ise hava koşullarından dolayı çok zorlandıklarını kaydederek, ''Şu anda yüzde yüz kapasiteyle oynamıyorum. Eksiklerim var. Daha iyi olacağım. Uzun yıllar Fenerbahçe'ye hizmet etmek istiyorum'' dedi. 
     
     MAÇTAN NOTLAR 

     Fenerbahçe Teknik Direktörü Christoph Daum, Samsunspor maçında köşe atışlarını kullanma görevini Alex'e verdi. 
     Maçın başında yaptığı bir çalım ve verdiği bazı ara paslarıyla tribünleri heyecanlandıran Alex, ilk yarının büyük bir bölümünde pas alamadığı için sarı-lacivertlilerin oyununa katkı sağlayamadı. 
     Maçın . dakikasında ilk serbest vuruşunu kullanan Brezilyalı oyuncu, vatandaşı Luciano'nun tamamladığı topla golde önemli pay sahibi oldu. 
     Maç sırasındaki hava sıcaklığı iki takımın oyununu etkiledi. Maçın duraklama anlarında futbolcular, yedek kulübelerinden sık sık su istedi. 
     Karşılaşmanın 44. dakikasında penaltıyı kaçıran Van Hooijdonk'a devre arasında soyunma odasına giderken tribünlerden destek geldi. Taraftarlar, Hollandalı oyuncunun moralini bozmaması için bu oyuncu lehine tezarühat yaptılar. 
     Maçı naklen yayınlayan kuruluşun kameraları maç yayını dışında alınan yeni karar nedeniyle saha içinde aktüel konularda çekim yapmadı. 
     
</TEXT>
</DOC>
