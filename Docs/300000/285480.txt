<DOC>
<DOCNO> 285480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo23.html </URL>
<DATE> 2004/11/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Fransız basını Fenerbahçe dönüm noktasında... 
</HEADLINE>
<TEXT>

     Fransız spor basını, Olympique Lyon'un, iki önemli oyuncusunun sakatlığına rağmen, yarın yapılacak maçta Fenerbahçe'yi yenip Avrupa Şampiyonlar Ligi'nde ikinci tura kalmayı garantilemek isteğini yazdı. 
     Lyon bölgesinde yayınlanan yerel Le Progres gazetesi, ''Fenerbahçe dönüm noktasında'' başlığıyla verdiği haberde, Türkiye liginde ezeli rakibi Beşiktaş'a yenilip bu sezonki yenilmezlik unvanını kaybeden Fenerbahçe'nin son karşılaşmasına sayfalarına geniş yer verdi. 
     Beşiktaş yenilgisi sonrası kulüp içindeki çalkantıya değinen gazete, Fenerbahçe Başkanı Aziz Yıldırım'ın, ''Kötü sonuçlardan sonra oyuncu ve teknik direktörün kovulduğu dönem artık bitti'' şeklindeki açıklamasına yer verdi. 
     L'Equipe gazetesi de ''Fenerbahçe'de kriz'' başlığıyla verdiği haberde, Başkan Aziz Yıldırım'ın dünkü basın toplantısıyla oyuncularını uyardığını yazdı. 

     
</TEXT>
</DOC>
