<DOC>
<DOCNO> 270471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur13.html </URL>
<DATE> 2004/09/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
10 yaşındaki kardeş konuştu Ablama bu adam tecavüz etti .. 
</HEADLINE>
<TEXT>

     İsmail AKDUMAN DHA 
SAMSUN'da, evden kaçan 14 yaşındaki E.Ç'ye tecavüz ettiği iddiasıyla tutuklu yargılanan 19 yaşındaki Mehmet Karaca, ilk kez hakim karşısına çıktı. E.Ç.'nin 10 yaşındaki kardeşi L.Ç. duruşmada tanık olarak dinlendi. L.Ç. "Ablama bu adam tecavüz etti'' dedi. 
     Evli ve 1 çocuk babası Mehmet Karaca, bundan 1.5 ay önce düğünde tanıştığı E.Ç'yi ve kardeşi L.Ç'yi bir arkadaşının evine götürdü. İddiaya göre, burada E.Ç.'ye tecavüz ettiği öne sürülen Mehmet Karaca, şikayet üzerine polis tarafından yakalandı. Samsun 1'inci Ağır Ceza Mahkemesi'nde tecavüz ve alıkoymak suçundan 15 yıl hapis cezası istemiyle yargılanan Mehmet Karaca savunmasında, "İki kardeş bana evden kaçtıklarını, anne babalarının da düğünde olmadığını söyledi. Ben de onları geç olduğu için ertesi gün ailelerine teslim etmek üzere bir arkadaşımın evine götürdüm. Korktukları için onlarla aynı evde kaldım ama E.Ç'ye tecavüz etmedim'' diye konuştu. 
     Tecavüze uğradığı öne sürülen E.Ç'nin duruşmaya katılmadığı yargılamada tanık olarak dinlenen L.Ç ise, "Bu adam bizi tanımadığımız bir eve götürdü. Karnımızı doyurdu. Ablamla bira içtiler. Sonra da ablamı öpmeye başladı. Ardından aynı odaya birlikte gittiler ve sabaha kadar kaldılar. Ablama bu adam tecavüz etti'' dedi. Mahkeme, duruşmaya katılmayan ve bakire olmadığına dair raporu olan E.Ç'nin dinlenmesi için duruşmayı erteledi. 

     
</TEXT>
</DOC>
