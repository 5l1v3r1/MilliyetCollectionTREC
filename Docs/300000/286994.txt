<DOC>
<DOCNO> 286994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/spor/aspo.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Acil iniş 2-2 
</HEADLINE>
<TEXT>


Tayfun'un şok golü ve Ernani'nin kırmızı kartı ibreyi Kartal'a çevirmişti ama 10 kişilik ev sahibi takım canını dişine taktı, Zafer Biryol'un iki penaltısıyla umutlandı, Carew'in penaltısı maçı noktaladı 


90 dakika 

BİLAL MEŞE 

BİR deyiş vardır "Nehri geçti, çayda boğuldu." UEFA Kupası'nda izlediğimiz muhteşem Beşiktaş'tan eser yoktu Konya'da Düşünün, 4. dakikada Beşiktaş, Tayfun'un golüyle öne geçiyor, 24. dakikada Ernani çift sarı kartla oyun dışı kalıyor, rakip 66 dakika 10 kişi mücadele ediyor. Ama Beşiktaş mağlubiyetten zor kurtuluyor. Kim ne derse desin, dün futbol oynayan, pozisyon üreten ve birçok fırsatı acemice harcayan Konyaspor'du. Zafer Biryol biraz son vuruşlarda becerikli olsaydı, Beşiktaş, Konya'dan eli boş dönerdi. 
4. dakikada Juanfran'ın soldan kullandığı uzun taç atışında top savunmadan döndü. Tayfun, ceza alanı yayı dışından gelişine sağıyla sert vurdu 0 - 1. 
21. dakikada Tayfun, solunda bekleyen Zafer Biryol'u gördü. Tecrübeli golcü topu boş kaleye gönderemedi. 
35'te Ali Güneş rakip kaleyi yokladı. Top üstten dışarı gitti. 
40'ta Yasin, sağdan kazanılan serbest atışta topu altı pasa kesti. Ramazan elinden kaçırdı. Zafer yakın mesafeden topu auta gönderdi. 
İkinci yarıya 10 kişi olmasına karşın daha etkili başlayan Konyaspor'du. 47. dakikada gecenin başarılı ismi Yasin, sağdan uzun bir top attı. Tayfun yükseldi. Kafa şutunda top yan direkten döndü. 
48. dakikada Carew, soldan topla indi. Kaleciyle karşı karşıya kaldı. Norveçli futbolcu bu pozisyonu gole çevirse, herşey terse dönebilirdi, olmadı. 

Savunma berbattı 
51. dakikada Levent soldan kesti, Juanfran ceza alanı içinde eliyle oynayınca, yardımcı hakem Serkan Akarca bayrağı çekti, orta hakem Deda penaltı noktasını gösterdi. Zafer Biryol, Ramazan'ın kapadığı köşeden fileleri gördü 1 - 1. 
53. dakikada tüm hatlarıyla rakip kaleye yüklenen Beşiktaş, savunmasında az adamla yakalandı. Tayfun, çizgi halindeki savunmadan sıyrıldı. Ramazan'ın üzerinden aşırdı, top az farkla auta gitti. 
56. dakikada bu kez Mustafa Doğan ceza alanı içinde topla elle oynayınca, yine yardımcı hakeme yakalandı. Deda ikinci kez penaltı noktasını gösterdi. Zafer bu kez zorlanmadı 2 - 1. 
Bu dakikadan sonra Beşiktaş, bütün riskleri göze aldı. Rakip ceza alanı içine yerleşen Kartal, birçok pozisyonu cömertçe harcarken, 89. dakikada Cem Deda'nın penaltı düdüğü imdada yetişti. Ali Güneş sağdan Sergen'i gördü. Sergen aşırtma vuruş yaparken, top kaleciden döndü. Ahmed Hassan, Erhan Albayrak'ın darbesiyle kendini yerde buldu. Karar penaltıydı. Carew, şık bir vuruşla maçın skorunu belirledi 2-2. 
Konya'daki kötü futbolda UEFA yorgunluğu en belirgin faktördü bizce... Maçın ilk yarısında Ömer'in Carew'i ceza alanı içinde indirmesi de bizce penaltıydı ama hakem Cem Deda aynı kanaatte değildi. 

Bosque Sonuç keyifsiz 

'Yanlış anladılar' 
SİYAH-Beyazlı takımın İspanyol çalıştırıcısı Vicente Del Bosque, Konya deplasmanından alınan bir puan yeterli olmadığını dile getirdi. Tecrübeli teknik adam, "Bir puan aldık ama bu zevk vermedi. Maçın hemen başında öne geçmemiz ve rakipten bir oyuncunun atılmasını futbolcularım yanlış anladı. Kazandığımızı düşündüler. Bu şartlarda bir puanı zor kurtardık" dedi. 

'Değişim şarttı' 
Bosque, haftada üç maç yapmanın kolay olmadığına da dikkat çekti. Beşiktaş Teknik Direktörü şunları söyledi "Maç yoğunluğumuz nedeniyle takımın yüzde 50'sini değiştirip, dinamiklik getirmek istedik. Ancak berabere kalmamız, şampiyonluktan uzaklaştığımız anlamına gelmez. Dikkatli olsaydık kazanabilirdik." 

Maçın hakemi 
Zor maçtı 
CEM Deda için de zor bir maçtı. İlk yarıda Ernani'ye gösterdiği ilk sarı kart ağırdı. Ancak ikinci sarı kartta da geç kaldı. Ernani, İbrahim Akın'a yaptığı arkadan çekmede ikinci kartı görmeliydi. Pancu'ya yaptığı faulun karşılığı da sarıydı ve doğruydu. İkinci 45 dakikada maça yardımcı Serkan Akarca damgasını vurdu. Juanfran ve Mustafa Doğan'ın elle oynamalarını iyi teşhis eden Karaca bir anlamda Deda'yı kurtardı. Ancak Cem Deda, penaltı atışında topla oynayan Ramazan'a kart göstermeliydi. Erhan Albayrak'ın, Ahmed Hassan'a faulu da penaltıydı. 

Pancu'nun şansına bak 

ORHAN YILDIRIM 

KASIĞINDAKİ sakatlık nedeniyle uzun süredir ilk 11'de forma şansı yakalayamayan Daniel Pancu, dün Konyaspor karşısında bu fırsatı buldu, ama sevinci kısa sürdü. Siyah-Beyazlı oyuncu, 24. dakikada Ernani Pareira'nın darbesiyle sakatlandı. Kulüp Doktoru Ayhan Optur, sağ ayak bileğine darbe alan futbolcunun dış yan bağlarında yırtık şüphesi bulunduğunu belirtti. Optur, yırtık olması durumunda Pancu'nun dönüşünün üç haftayı geçeceğini ifade etti. 

Maçtan notlar 
'Olmadı' 
YEŞİL - Beyazlılar'ın Teknik Direktörü Saffet Susiç, bu maç için "Geçmiş olsun" değil, "Tebrikler" demek gerektiğini söyledi. Susiç, "Galip gelebilirdik ama olmadı. Hakem için bir şey söylemiyorum, ancak Beşiktaş'ın penaltı pozisyonunda faulün bize yapıldığını sanıyorum" dedi. 

Altan testi geçemedi 
EV sahibi takımın etkili golcüsü Altan, sakatlığı nedeniyle oynayamadı. Maç öncesi son testleri yapılan futbolcu, şikayetlerinin devam etmesi üzerine kadrodan çıkarıldı. 

İbrahim'den tele moral 
KART cezalısı olması nedeniyle dünkü maçta oynayamayan İbrahim Üzülmez, Kaptan Tayfur'u arayarak başarılar diledi. İbrahim esprili olarak, "Hep bana kızıyorsun, ama bensiz de kazanacaksınız" derken, Tayfur, "Bakma bize... Senin yerin dolmaz" karşılığını verdi. 

Okan'dan ziyaret 
KONYASPOR'DA kiralık oynayan Okan Koç eski takım arkadaşlarını ziyaret etti. İki kulübün arasındaki anlaşmadan dolayı dün görev yapamayan genç futbolcu, "Yeni sezonda yine aranızda olacağım" dedi. 

Stadda iftar 
SABAHIN erken saatlerinden itibaren bilet kuyruğuna giren taraftarlar, dün stadı doldurdu. Yaklaşık 18 bin Yeşil - Beyazlı tribünlerde yerini alırken, çevre illerden gelen 3 bin Beşiktaşlı da takımlarına destek verdi. Bu arada seyirciler iftarlarını tribünde açtı. 

PAF'larda Kartal 4-2 
BEŞİKTAŞ'IN gençleri, 2-0 yenik götürdüğü maçı 4-2 kazandı. Siyah-Beyazlı gençlerin golleri Hakan 2 , Adem ve Kenan'dan geldi. 


</TEXT>
</DOC>
