<DOC>
<DOCNO> 285236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonyas13.html </URL>
<DATE> 2004/11/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Mağaza hırsızlarına olay yerinde para cezası 
</HEADLINE>
<TEXT>

     İngiltere'de mağaza hırsızlarına olay yerinde para cezası kesilebileceği açıklandı. 
     Aynı şekilde küçük yaşta içki içen, kamu malına zarar veren ve çevreye çöp atanların, bugünden itibaren, yakalandıkları anda ceza ödemeye mahkum edilebilecekleri bildirildi. 
     İlk kez mağaza hırsızlığı yapan, küçük yaşta içki içen ve kamu malına zarar veren kişilere 80 sterlin ceza verilmesini hükme bağlayan hükümet, çevreye çöp atanlara ilk kez yakalandıklarında verilecek cezanın 50 sterlin olmasına karar verdi. 
     Mağaza hırsızlarının para cezasıyla kurtulabilmeleri için ise çaldıkları malın değerinin 100 sterlinden az olması şartı getirildi. 
     İngiltere İçişleri Bakanı Yardımcısı Hazel Blears, alınan bu önlemlerin insanları bir hata yapmadan önce ''iki kez düşünmeye sevk edeceğine inandıklarını'' belirterek, ''Hatasını tekrar edenler ise yargı karşısına çıkartılacak'' dedi. 
     Blears, olay yerinde kesilecek para cezalarının polisin zamanı ve mesaisi üzerinde büyük kazanımlar sağlayacağına inandıklarını da kaydederek, uygulama sayesinde mahkemelerin de daha ciddi olaylarla ilgilenme imkanı bulacaklarını ifade etti. 
     
</TEXT>
</DOC>
