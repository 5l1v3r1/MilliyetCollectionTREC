<DOC>
<DOCNO> 289482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun31.html </URL>
<DATE> 2004/11/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Schröder açık konuştu Irak'ta bu halde güvenlik sağlanamaz 
</HEADLINE>
<TEXT>

     Almanya Başbakanı Gerhard Schröder, Irak'ta güvenliğin askeri birliklerin sayısının artırılmasıyla sağlanabileceğine inanmadığını söyledi. 
     Schröder, haftalık Die Zeit zaman gazetesine yaptığı açıklamada, ''Irak'ta güvenliğin, kimden gelirse gelsin, ek birliklerle sağlanabileceğine inanmıyorum. Irak'ta, iç güvenliği garanti edemeyecek yapısal eksiklikler var. Seçimlerin yapılması, yasal bir hükümetin kurulması ve yönetimin tümüyle Iraklılara devredilmesi ek güvenlik sağlayacaktır'' şeklinde konuştu. 
     Almanya'nın geçmişinden dolayı İsrail ile özel ilişkilere sahip olduğunu, bu nedenle Ortadoğu sorununun çözümü konusunda İsrail hükümetine baskı yapamayacağını ve Amerikalıların bölgedeki sorunların çözümünde daha fazla yardımcı olabileceklerini belirten Schröder, şöyle dedi 
     ''İsrail'in terör endişesi olmadan güvenli sınırlar içinde yaşamak istediği, diğer yanda bir Filistin devletinin kurulması gerektiği açık şekilde belirtilmelidir.'' Schröder, İran'ın nükleer programıyla ilgili olarak da, ''Avrupalılar, bu konuda bir şeyi açıklıkla söylemeli İranlıların atom bombalarına sahip olmasını istemiyoruz. Ancak bunun karşılığında da İran'a önemli şeyler vermeye hazırız. Örneğin geniş çaplı ekonomik bir işbirliği. Bu, nükleer enerjinin barışçı kullanımı için de geçerli'' şeklinde konuştu. 
     Başbakan Schröder, Brüksel'den ABD Başkanı George Bush'u da telefonla arayarak, yeniden seçilmesini kutladığını, Dışişleri Bakanı Colin Powell ile iyi ilişkileri olması nedeniyle görevden ayrılmasına üzüldüğünü, ancak Condoleezza Rice ile de iyi işbirliğini sürdüreceklerini söyledi. 
     ABD'nin askeri gücünü nasıl değerlendirdiği şeklindeki bir soruyu da Schröder, şöyle yanıtladı 
     ''Umarım savaşların tek başına kazanılabileceği, ancak barışın tek başına sağlanamayacağının bilincinde olunur. Bundan gerekli sonucun çıkarılarak gelecekte müttefiklerle geçmişte olduğundan daha itinalı şekilde konuşulmasını dilerim.'' Schröder, Hollanda'da son günlerde artan şiddet olaylarıyla ilgili olaraksa şunları söyledi 
     ''Umarım bu olaylardan doğru sonuçlar çıkarılır ve sivil topluma yönelik kabul edilemeyecek saldırılar çeşitli gerekçelerle haklı gösterilmez. Ayrıca, Avrupa'daki aydınlanmanın politikalarımıza her zaman temel oluşturmasını ve politikaların ideolojik hale getirilmesinin bize daha fazla yardımcı olacağı hayaline kapılmamamızı diliyorum.'' 
     
</TEXT>
</DOC>
