<DOC>
<DOCNO> 267858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonsiy09.html </URL>
<DATE> 2004/08/31/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
CHP'den "bana kara deliği" araştırma komisyonu... 
</HEADLINE>
<TEXT>

     CHP Genel Başkan Yardımcısı Onur Öymen, hükümetin, TMSF'ye devredilen bankaların, devlete olan 46 milyar dolarlık borcunun sadece 9 milyar dolarını tahsil etmeyi ümit ettiğini ifade ederek, ''Yani 37.6 milyar doların üzerine 1 bardak su içme eğilimi içinde görünüyorlar. Biz buna izin vermeyeceğiz'' dedi. 
     Öymen, CHP Genel Merkezi'nde, partisinin Merkez Yönetim Kurulu'nun MYK dünkü toplantısı ile ilgili açıklamalarda bulundu. Öymen, MYK'da, ''Banka kara deliği'' araştırma komisyonu oluşturulmasını kararlaştırdıklarını bildirdi. 
     Onur Öymen, genel sekreter yardımcıları Algan Hacaloğlu ve Oğuz Oyan'ın yanı sıra MYK üyeleri Mustafa Özyürek ve Bihlun Tamaylıgil ile İstanbul milletvekili Kemal Kılıçdaroğlu'ndan oluşan komisyonun hazırlayacağı raporun, MYK'da değerlendirileceğini ve konunun TBMM'ye taşınacağını söyledi. 
     CHP'nin, ''banka hortumlanması'' olarak bilinen olayın üzerinde titizlikle durduğunu kaydeden Öymen, TMSF'ye devredilen özel bankaların Hazine'ye yükünün 46 milyar dolar düzeyinde olduğuna dikkat çekti. Şu ana kadar fiilen tahsil edilen miktarın 1.8 milyar dolar olduğunu, bazı borçlu eski banka sahipleri ile yapılan protokoller doğrultusunda bunun bir miktar daha artabileceğini kaydeden Öymen, sözlerini şöyle sürdürdü 
     ''TMSF Başkanı'nın daha önce CHP grup yönetimine verdiği bilgiler ışığında, 37.6 milyar dolarlık devlet alacağının tahsil edilme imkanının yok denecek kadar az olduğu anlaşılıyor. Bu son derece ciddi bir durumdur. Kurduğumuz komisyon, tahsil edilemeyen paraların nerede ve kimlerin üzerinde olduğunu, yapılan protokollerde hangi gruba ve kimlere avantajlar sağlandığını araştıracak. 
     CHP'nin bu konuda Meclis'te geçtiğimiz dönem etkili denetleme yapma gayretleri, maalesef iktidar partisi tarafından engellenmiştir. Eksik olan mevzuat ise giderilebilir, ancak bizim gördüğümüz siyasi irade eksikliğidir. Hortumları kestik demek kolaydır. Ucuz politika sözleri söylemek kolaydır. Zor olan işi yapmaktır. İş de, bu borçların tahsil edilebilmesidir. Hükümet şimdiye kadar bu konuda başarılı bir sınav verememiştir.'' 
     
     TOPU TOPU 9 MİLYAR DOLAR 
     Onur Öymen, komisyon raporu doğrultusunda, olayın Meclis'te takipçisi olacaklarını, ''halkın parasını hiç kimseye yedirmeyeceklerini'' ifade etti. 
     Öymen, bir soru üzerine, ''Anlaşılıyor ki hükümetin bu 46 milyar dolardan tahsil etmeyi ümit ettiği para, topu topu 9 milyar dolardır. Yani 37.6 milyar doların üzerine su içilmesi eğilimi içinde görünüyorlar. Biz buna izin vermeyeceğiz'' diye konuştu. 
     
</TEXT>
</DOC>
