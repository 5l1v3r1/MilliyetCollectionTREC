<DOC>
<DOCNO> 261543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sondun21.html </URL>
<DATE> 2004/08/08/ </DATE>
<TIME> 22.19 </TIME>
<AUTHOR>  </AUTHOR>
<HEADLINE>
Irak'ta Ahmed ve Salim Çelebi'ye tutuklama emri çıkarıldı 
</HEADLINE>
<TEXT>

     Irak Ulusal Kongresi lideri Ahmed Çelebi hakkında sahte para basmak, Irak Özel Mahkemesi Başkanı Salim Çelebi hakkında da cinayet suçlarından tutuklama emri çıkarıldı. 
     Iraklı soruşturma hakimi Zuhair El Maliki, yaptığı açıklamada, Ahmed Çelebi ve Salim Çelebi'nin tutuklanması ve sorgulanması gerektiğini belirterek, ''Daha sonra ifadeleri değerlendireceğiz. Eğer yeterli kanıt olursa mahkemeye çıkarılacaklar'' dedi. 
     El Maliki, Ahmed Çelebi'nin, Saddam Hüseyin rejiminin devrilmesinden sonra tedavülden kalkan eski Irak dinarlarının sahtesini basmakla suçlandığını kaydetti. 
     El Maliki, ''Ahmed Çelebi'nin, sahte parayı diğer eski para arasında gizlediği ve sokakta yeni dinarlara çevirdiği sanılıyor. Polis, Mayıs ayında Çelebi'nin evine düzenlenen bir baskında eski dinarlar arasında sahte parayı buldu'' dedi. 
     Ahmed Çelebi'nin yeğeni olan Salim Çelebi'nin de Haziran ayındaki Maliye Bakanlığı Genel Müdürü Haithem Fadhil cinayetinin zanlısı olduğu belirtildi. 
     Ahmed Çelebi ve Salim Çelebi'nin ülke dışında olduklarına ilişkin söylentiler bulunuyor. 
     
</TEXT>
</DOC>
