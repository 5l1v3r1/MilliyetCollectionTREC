<DOC>
<DOCNO> 299851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko14.html </URL>
<DATE> 2004/12/22/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Beyaz eşyada ÖTV hareketliliği... 
</HEADLINE>
<TEXT>

     Beyaz eşya ürünlerinde yeni yılda özel tüketim vergisinin artacağı yönündeki beklentilerin, bu ürünlerin satışlarını hızlandırdığı bildirildi. 
     İzmir Beyaz Eşya Satıcıları Derneği Başkanı Metin Aztekin, hükümetin 2005 yılı bütçe finansman kaynakları arasında beyaz eşyadan elde edilen ÖTV gelirlerinde artış öngörmesinin, satışları daha da artırdığını kaydetti. 
     Bayilerin yılın en hareketli dönemini yaşadığını kaydeden Aztekin, şöyle konuştu 
     ''Üretici firmaların maliyet artışlarını tüketiciye yansıtmaması ve düzenlenen uygun kampanyalarla 2004 yılı beyaz eşya sektörü açısından çok hareketli geçti. 2005 bütçesinde beyaz eşyadan beklenen kaynağın artması, vergide artış sinyalini verdi. Vergi artışının fiyatlarda artışa neden olacağını beklentisi oluştu. Bu beklenti satışlara büyük hareketlilik kattı. Şu anda kendi mağazamda mal tutamıyorum. 2-3 ay sonraya teslimatla satış yapabiliyoruz.'' 
Aztekin, özellikle klima ve televizyon türü ürünlerin satışında büyük artış yaşandığını kaydetti. Yeni yılda satışların durumuyla ilgili net bir görünüm olmadığını da ifade eden Aztekin, ertelenmiş taleplerin 2004 yılında büyük ölçüde karşılandığını ifade etti. 
     
     ÖTV'NİN ETKİSİ 

     Vestel Beyaz Eşyadan Sorumlu Pazarlama Müdürü Buket Besen ise beyaz eşya sektörünün hareketli bir yıl geçirdiğini, ancak 2005 yılından aynı performansı beklemediklerini dile getirdi. 
     Beyaz eşyada hammadde fiyatlarında yükselme yaşandığına dikkati çeken Besen, şöyle konuştu 
     ''Dünya genelinde hammadde ve komponent fiyatlarında yüzde 50 düzeyine varan artışlar olduğundan, ürün fiyatlarının düşme eğiliminde olmayacağını düşünmekteyiz. Bu öngörüyle 2005 yılında sektör genelindeki büyümenin yüzde 20 düzeyinde gerçekleşeceğini tahmin ediyoruz. ÖTV artış oranının bu konuda etkili olacağını söyleyebiliriz. Dolayısıyla ÖTV'deki herhangi bir artış tüketiciye aynı oranda yansıtılmak durumunda kalacak. Bu da satın alma hareketini erteleyici bir etki yaratabilir.'' Besen, 2004 yılında Vestel'in satışlarında yüzde 150'lik bir artış olduğunu belirtirken, Manisa'da kurulan çamaşır makinesi fabrikasının, pazarın genişlemesine de neden olduğunu kaydetti. 
     Beyaz Eşya Sanayicileri Derneği rakamlarına göre buzdolabı, çamaşır makinesi, bulaşık makinesi ve fırından oluşan beyaz eşya grubunda 2004 yılı 10 aylık dönemde satışları yüzde 71 oranında arttı. 
     İç satışlar 2003 Ocak-Ekim döneminde 2.5 milyon adet düzeyinden, 2004 Ocak-Ekim döneminde 4.2 milyon adet düzeyine yükseldi. En yüksek artış, yüzde 98 ile bulaşık makinesi ve yüzde 87 ile otomatik çamaşır makinesinde görüldü. 
     
</TEXT>
</DOC>
