<DOC>
<DOCNO> 273309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun18.html </URL>
<DATE> 2004/09/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bağdat'ta bir din adamı öldürüldü 
</HEADLINE>
<TEXT>

     Irak'ın başkenti Bağdat'taki Sadr kenti mahallesinde Müslüman Ulema Komitesi'nden bir din adamı kaçırılarak öldürüldü. 
     Komite sözcüsü Mutena Harid El Dari, ''Şeyh Zaidi ve iki arkadaşı dün gece silahlı kişilerce Sadr Kenti Mahallesi'nde kaçırıldı. Arkadaşları serbest bırakıldı, ancak şeyhin cesedi bu sabah El Seyyid Camii'nin önünde bulundu'' dedi. El Dari, din adamının nasıl öldürüldüğünü açıklamadı. 
     Zaidi, komiteyle Irak'taki diğer dini akımlar arasında koordinasyonu sağlıyor ve El Seyyid Camii'nin imamlığını yapıyordu. 
     
     Ulusal Muhafızlara saldırı Üç kişi öldü 
     Irak'ın Latifiye kenti yakınlarında, dün gece düzenlenen roket saldırısı sonucu Irak Ulusal Muhafız Birliği'nden üç subay öldü. 
     Ulusal Muhafız Birliği'nden Ali Mahmud, ''Yüzbaşı Haydar Abbas ile Üsteğmenler Hüseyin Ali ve Hişam Abdülcabbar, araçlarına düzenlenen roket saldırısı sonucu öldü'' dedi. 
     Mahmud, roket saldırısının Baladruz yerleşim birimi yakınlarında düzenlendiğini söyledi. 
     
     Bağdat'ta patlama Can ve mal kaybı yok 
     Bağdat'ın batısında bu sabah ABD askeri konvoyun geçtiği yola yerleştirilen bir bomba patladı. 
     Görgü tanıkları, Bar el Muazzam mahallesinde ABD konvoyu geçerken kaldırıma yerleştirilen bir bombanın patladığını, can ve mal kaybı olmadığını söylediler. 
     
</TEXT>
</DOC>
