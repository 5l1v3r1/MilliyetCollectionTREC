<DOC>
<DOCNO> 278675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sondun23.html </URL>
<DATE> 2004/10/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Afganistan'da oy verme işlemi sona erdi... 
</HEADLINE>
<TEXT>

     Taliban rejimi iktidardan uzaklaştırıldığından bu yana Afganistan'da düzenlenen ilk devlet başkanlığı seçimlerinde oy verme işlemi sona erdi. 
     Afganistan genelinde TSİ 16.30'da sandıkların kapandığı bildirildi. Sırada bekleyen seçmenler olduğu için oy verme işlemi 2 saat uzatılmıştı. 
     Ülkede, TSİ 05.30'da başlayan oy verme işlemleri sırasında korkulanın aksine hiçbir şiddet olayının meydana gelmediği belirtiliyor. 
     Devlet başkanlığı seçimi için oy verme işlemleri sürerken, Devlet Başkanı Hamid Karzai'nin rakipleri ortak bir açıklama yaparak, seçimi boykot ettiklerini ve sonuçları tanımayacaklarını söylemişti. 
     Devlet başkanı adaylarınca sunulan şikayet dilekçesini inceleyen seçim izleme kurulu, seçimin durdurulmayacağını açıklamış, seçimin meşru olup olmadığına karar vermenin zaman alacağını belirtmişti. 
     Afganistan Devlet Başkanı Hamid Karzai, düzenlediği basın toplantısında, ''Milyonlarca Afgan her şeye rağmen oy kullanmaya gitti. Seçimin boykot edilmesi için çok geç. Halkın isteğine saygı duymalıyız'' diye konuşmuştu. 

     
</TEXT>
</DOC>
