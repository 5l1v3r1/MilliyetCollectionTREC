<DOC>
<DOCNO> 269800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo19.html </URL>
<DATE> 2004/09/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Potada bir yıldız kaydı, Ufuk Sarıca basketbolu bıraktı... 
</HEADLINE>
<TEXT>

     Türkiye Basketbol Ligi takımlarından Beşiktaş'ta forma giyen Ufuk Sarıca, basketbolu bıraktığını açıkladı. 
     Efes Pilsen'de yıldızı parlayan ve bu takımla birçok şampiyonluk yaşayan Ufuk, geçen sezon çok ağır bir sakatlık geçirdiğini hatırlatarak, ''Basketbolu bırakma kararım erken gibi gözüküyor. Ancak ağır sakatlık bu kararımı etkiledi'' dedi. 
     Ufuk, AA muhabirine yaptığı açıklamada, bundan sonra Beşiktaş'ta altyapı koordinatörlüğü görevi yapacağını ve genç takımı çalıştıracağını bildirerek, ''Basketbol hayatımda birçok güzellik yaşadım. Benim için güzel bir kariyer oldu. Birçok sporcuya nasip olmayacak başarılar yaşama şansına sahip oldum. Efes Pilsen'de şampiyonlukların yanı sıra 1996 yılında da Avrupa Koraç Kupası sevincine ortak oldum. Darüşşafaka'nın ardından sevdiğim ve tuttuğum takım olan Beşiktaş'a geldim. Benim için en büyük mutluluklardan biri de taraftarı olduğum Beşiktaş'ta basketbolu bırakmış olmamdır'' diye konuştu. 
     Ufuk Sarıca, kariyerinde tarihe geçecek başarılar yaşadığını, maddi ve manevi anlamda basketboldan çok şey kazandığını dile getirdi. 
     Jübilesi için program hazırladığını kaydeden Ufuk, ''Önümüzdeki günlerde jübilemi yaparak profesyonel yaşantıma son noktayı koyacağım. Bundan sonra antrenör olarak Türk basketboluna hizmet etmek istiyorum. Basketbolu bırakan biri olarak gençlere tavsiyem, yaptıkları işi çok sevsinler ve çalışsınlar'' diyerek sözlerini tamamladı. 
     
     KARİYERİ 
     Efes Pilsen'de yıldızı parlayan Ufuk Sarıca, bu ekiple birçok şampiyonluk yaşadı. 
     Ufuk, 1996 yılında lacivert-beyazlı takımın Avrupa Koraç Kupası'nı kazandığı kadroda da yer aldı. Basketbol hayatının büyük bir bölümünü Efes Pilsen'de geçiren Ufuk, daha sonra Ülkerspor, Pınar Karşıyaka ve Darüşşafaka formaları giydi. 
     Ufuk, son transfer olduğu Beşiktaş'ta geçen sezon ağır sakatlığı nedeniyle uzun süre oynama fırsatı bulamamıştı. 
     
</TEXT>
</DOC>
