<DOC>
<DOCNO> 254319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/yasam/ayas.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tablo yalıda mahsur kaldı 
</HEADLINE>
<TEXT>


Sait Halim Paşa Yalısı'nın duvarına monteli 7 x 4 metrelik tablonun müzeye taşınma faslı yetkilileri düşündürüyor 

Ömer Erbil 

İstanbul Defterdarlığı'nca yıllığı 1 trilyon 35 milyar liradan 49 yıllığına Aydınlı Göç Tur Turizm'e kiralanan Sait Halim Paşa Yalısı'ndan müzeye taşınacak 7 x 4 metre ebadındaki 'Çölde Av' isimli tablo bir türlü saraydan çıkarılamıyor. 
Yalıdaki paha biçilmez eserler, Kültür ve Turizm Bakanlığı tarafından Yıldız Sarayı Müzesi depolarına taşınıyor. Bir kısmı kaybolduğu öne sürülen 38 tablo, 19 gravür ve hat eserinden oluşan koleksiyonsa taşınmayı bekliyor. Bakanlık, taşınmadaki en büyük problem olarak, duvara monte edilen Augusto Clement'e ait 'Çölde Av' isimli tablonun yalıdan çıkarılmasını görüyor. 

Duvara da zarar verebilir 
Oluşturulan komisyon, kapılardan çıkarılamayan ve söküldüğü takdirde tarihi binanın duvarına da zarar verme ihtimali olan tablonun ne yapılacağına karar veremiyor. Tablonun yerinde bırakılması durumunda, kiracıların eseri koruyup koruyamayacağı da yetkilileri düşündürüyor. 

Kayıp eserler araştırılıyor 
1995'te yalıda çıkan yangından sonra bazı tabloların kaybolduğu iddia edilmişti. Kültür ve Turizm Bakanlığı'nın oluşturduğu komisyon, bu nedenle, kaybolduğu iddia edilen eserleri envanter kayıtlarını inceleyerek araştırıyor. Ayrıca eserler sahte olup olmadığı kontrol edildikten sonra envanter kaydına göre teslim alınıyor. 
Yıldız Sarayı Müzesi'nde toplanan eserler, 'Sait Halim Paşa Koleksiyonu' adı altında sergilenecek. 

Başka neler var 

Yalıda, Mısır, Arap ve 16. yüzyıl Louis stili Avrupa mobilyalardan oluşan çok sayıda masa, sandalye, dolap, 16 İran halısı, 50 avize, 30 şamdan bulunuyordu. Koleksiyonun içinde Salvaro Valeri, Narcisse Berrchere, Alfred Leroy, Augusto Clement, Camilla Dalphy, Amable Crapalet, Anatole Gaston Roullet, Victor Henry, Paul Alexandre imzalı tabloların yanı sıra Kazasker Mustafa İzzet Efendi, Mahmut Celalettin, Hafız Osman, Yesarizade Mustafa İzzet Efendi'ye ait yazılı hat levhalar da bulunuyor. 



</TEXT>
</DOC>
