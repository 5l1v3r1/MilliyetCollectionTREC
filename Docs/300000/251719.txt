<DOC>
<DOCNO> 251719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur07.html </URL>
<DATE> 2004/06/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Genç kızlar başlık parasının kaldırılması için muhtara başvurdular 
</HEADLINE>
<TEXT>

     Muş'ta, başlık parası nedeniyle evlenemeyen genç kızlar, köylerinin muhtarına bu geleneğin kaldırılması yönünde talepte bulundular. 
     Muş'un Bulanık İlçesi'ne bağlı Arı Köyü'nde halen devam eden başlık parası geleneği, evlenmeyi düşünen gençlerin en büyük sıkıntısı haline geldi. 
     Köyde ısrarla sürdürülen bu gelenek nedeniyle bir türlü evlenemeyen genç kızlar, çareyi, köyün muhtarına, bu geleneğin kaldırılması yönünde baskı yapmakta buldular. 
     
     ''PARAYI BABALARIMIZ HARCIYOR...'' 
     Köydeki bir grup genç kız, Köy Muhtarı Kutbettin Kızılyel'e, köy sakinlerine, başlık parasının kaldırılması yönünde ısrar etmesi için talepte bulundular. 
     Aksi takdirde evlenemeyeceklerini belirten genç kızlar, para karşılığında evlenmek istemediklerini ifade ettiler. 
     Başlık parası geleneği nedeniyle evlenememekten yakınan genç kızlardan Nurcan Arat, 2 yıl önce nişanlandığını ancak, bu gelenek yüzünden düğün yapamadıklarını söyledi. 
     İstenilen para miktarının da fazla olduğunu anlatan Arat, ''Babalarımız, bu paraları kızımıza çeyiz alacağız diye alıyor. Ama aldıkları parayı kendi keyifleri için yiyorlar'' diye konuştu. 
     Kadriye Arat isimli genç kız ise, kendisinin, evlenmek için evden kaçtığını anlatarak, ''Şimdi mutluyum. Çünkü, başlık parası karşılığında bir eve gelin giderseniz, evdekiler size, para karşılığında alındığınız için daha farklı bakıyorlar. Ama kaçarak evlenmeme rağmen babam yine de, daha sonra 2.5 milyar lira başlık parası aldı'' dedi. 
     Köy sakinlerinden Ahmet Uzun da, oğlunu evlendirebilmek için gereken başlık parası nedeniyle borçlandığını ve bu borcu yıllar geçmesine rağmen hala ödediğini söyledi. 
     
     ''KİMSE BU GELENEKTEN VAZGEÇMEK İSTEMİYOR...'' 
     Köy Muhtarı Kutbettin Kızılyel, köyde başlık parası nedeniyle yaşanılan sorunlarını bildiğini, kendisinin de bu geleneğin kalkmasını istediğini belirtti. 
     Köyde herkesin bu geleneğe karşı olduklarını söylediklerini ancak, kimsenin bu gelenekten vazgeçemediğini kaydeden Kızılyel, şöyle konuştu 
     ''Köyümüzde 30'un üzerinde genç, başlık parası yüzünden evlenemiyor. 15 milyar liradan başlayan başlık parası, duruma göre daha da artabiliyor. Ben de köy sakinlerini bu konuda ikna etmek istiyorum.'' Artık bu geleneğin kaldırılması için çaba sarfedeceklerini ve bu konuda ısrarlı olduklarını belirten genç kızların, bunu başarıp başaramayacakları ise köyde merak konusu oldu. 
     
</TEXT>
</DOC>
