<DOC>
<DOCNO> 255346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko10.html </URL>
<DATE> 2004/07/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Özel sektörde toplu iş görüşmeleri sürüyor... 
</HEADLINE>
<TEXT>

     Türk-İş'e bağlı sendikalar, özel sektöre bağlı bazı işyerlerinde toplu iş sözleşmesi görüşmelerini sürdürürken, bazı işyerlerinde görüşmelere gelecek günlerde başlayacak. 
     Türk-İş yetkililerinden edinilen bilgiye göre, Türk-İş üyesi sendikaların özel sektöre bağlı işyerlerinde devam eden ya da gelecek günlerde başlayacak olan toplu iş sözleşmesi görüşmeleri, yaklaşık 180 bin işçiyi kapsıyor. 
     Türk-İş üyesi sendikaların toplu iş sözleşmeleri şöyle 
     -Türkiye Maden-İş 17 işyerinde 3 bin 500 işçi adına daha önce başladığı toplusözleşme görüşmelerine devam ediyor. 
     -Tek Gıda-İş 19 işyerinde 6 bin 800 işçi adına toplusözleşme görüşmelerine başlamak için Çalışma ve Sosyal Güvenlik Bakanlığı'na yetki başvurusu yaptı. Sendikanın masaya oturacağı işletmeler arasında Trakya Birlik Entegre Tesisleri, Dimon Türk Tütün, Türkiye Tütünleri ve Socotab Yaprak Tütün Sanayi bulunuyor. 
     -TEKSİF Sendika, Türkiye Tekstil Sanayii İşverenleri Sendikası ile 61 işletmede grup toplusözleşmesine hazırlanıyor. Bunun dışında 100'ün üzerinde işletmede de görüşmelere başlayacak. Sendikanın toplusözleşmeleri, yaklaşık 50 bin işçiyi kapsıyor. Toplusözleşme yürütülecek işletmeler arasında Akın Tekstil, Altınyıldız, Atlas Halıcılık, Saray Halı, Gümüşsuyu, Bahariye, Narin Tekstil, Mithat Giyim, Levis, Vakko, Yünsa ve Aksu İplik bulunuyor. 
     -Türkiye Çimse-İş Gaziantep ve Van Çimento fabrikalarında masaya oturma aşamasında. Ayrıca, 7 fabrika için bakanlıktan yetki istedi. Sendikanın toplusözleşmeleri binin üzerinde işçiyi kapsıyor. 
     -Türk Metal Türkiye Metal Sanayicileri Sendikası ile 120 firmaya bağlı 160 fabrikada, yaklaşık 80 bin işçiyi kapsayan toplusözleşme görüşmelerine hazırlanıyor. 
     -Tes-İş İstanbul'da İSKİ ve İGDAŞ'ta 6 bin 500 işçiyi kapsayan toplusözleşme görüşmelerinde uyuşmazlığa gidildi. 
     -Belediye-İş Aralarında İstanbul, Ankara ve İzmir büyükşehir belediyelerinin de bulunduğu 261 il, ilçe ve belde belediyesinde, 31 bin 500 işçiyi kapsayan toplusözleşme görüşmeleri devam ediyor. 
     Bunların dışında, Petrol-İş ve Türkiye Denizciler Sendikası'nın da aralarında bulunduğu, Türk-İş üyesi diğer bazı sendikalar da çeşitli işletmelerde toplu iş sözleşmesi görüşmeleri yürütüyor. 

     
</TEXT>
</DOC>
