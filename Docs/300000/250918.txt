<DOC>
<DOCNO> 250918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur11.html </URL>
<DATE> 2004/06/25/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yurdışında üniversite seçenekleri... 
</HEADLINE>
<TEXT>

     Emine Dalfidan-Gökçen Çamlıyurt 

Öğrenci Seçme Sınavı'nda ÖSS en az 185 puan alan ve yurtdışında eğitim görmeyi düşünen adaylara, kılavuzda ABD, Macaristan, İrlanda ve Yeni Zelanda'daki üniversiteler seçenek olarak sunuluyor. 
     Özel yetenekle öğrenci alan Azerbaycan, Kazakistan, Kırgızistan'daki üniversiteler de ekonomik seçenekler arasında yer alıyor. 
     2004 Yükseköğretim Programları ve Kontenjanları Kılavuzu'nda yurtdışında öğrenim görmek isteyen öğrencilere yönelik çeşitli bilgiler bulunuyor. 
     Öğrenci Seçme Sınavı sonucuna göre en az 185 puan alan adaylar, yurtdışındaki üniversitelerin lisans programlarını tercih edebilecek. 
     Kılavuzdaki seçenekler arasında yer alan ABD New York Eyalet Üniversitesi'ne bağlı programlara başvurabilmek için ayrıca, üniversitenin belirlediği düzeyde SAT ve ACT puanları ile İngilizce dil seviyesini tespit eden TOEFL puanı gerekiyor. 
     Kılavuzda yer alan diğer Amerikan üniversitesi Brandeis de başvuru sırasında adaylarda aynı şartları arıyor. Yazılı ve sözlü İngilizce düzeyi iyi olmayanlar için üniversitede hazırlık sınıfı bulunuyor. 
     Bu üniversitede öğrenim görmek isteyen adaylar, belirlenen 33 program için üniversiteye doğrudan başvuruda bulunabilecek. 
     Üniversitenin yıllık öğrenim ücreti, Türk öğrenciler için 27 bin 332 ABD Doları. Ayrıca, başvuru işlemleri için de 55 ABD Doları talep ediliyor. 
     
     YENİ ZELANDA SEÇENEKLERİ ARTIRILDI 
     ÖSYM bu yıl, Yeni Zelanda'daki üniversite seçeneğini 1'den 5'e çıkardı ve geçen yılki tek üniversite olan Otago Üniversitesi'ndeki program sayısını artırdı. 
     Otago ile Auckland Teknoloji, Canterbury, Lincoln ve Waikato üniversitelerine başvuru için dil yeterliliğinin tespitine yönelik TOEFL veya IELTS sınavlarından birinde, belirlenen düzeyde başarı göstermek gerekiyor. 
     Yeni Zelanda'daki üniversitelerde yapay zeka, yazılım geliştirme, hayvan fizyolojisi, mikrobiyoloji, hücresel moleküler biyoloji gibi sayısal programlara ağırlık veriliyor. 
     Macaristan'daki Budapeşte Ekonomi Bilimleri-Kamu Yönetimi Üniversitesi ve Budapeşte Teknoloji-Ekonomi Üniversitesi ile İrlanda'daki Dublin Teknoloji Enstitüsü de geçen yılki gibi kılavuzda yer alıyor. 
     
     AZERBAYCAN, KAZAKİSTAN VE KIRGIZİSTAN 
     ÖSS'de 160 ve üzerinde puan alan öğrenciler de özel yetenekle öğrenci alan Azerbaycan, Kazakistan ve Kırgızistan'daki üniversitelere başvurabilecek. 
     Adayların üniversiteye yerleşebilmek için bu kurumlarda yapılacak seçme sınavında başarı göstermeleri gerekiyor. Bu üniversitelerden, Türkiye'deki üniversitelere yatay geçiş imkanı bulunmuyor. 
     Romanya ve Bulgaristan'da özel yetenekle öğrenci alan üniversiteler, bu yıl kılavuzda yer almıyor. Adayların seçimlerini yaparken, bu noktaya dikkat etmeleri gerekiyor. Çünkü kılavuzda yer almayan programlara yerleşen veya yerleştirmede ÖSS sonucu esas alınmayan adaylara diploma denklik belgesi verilmiyor. 
     Müzik, resim, tiyatro, dans gibi alanlarda eğitim veren üniversitelerdeki öğrenim ücretleri, yıllık 500-2600 ABD Doları arasında değişiyor. Üniversitelerin yurt ücretleri de genelde aylık 10-15 dolar arasında seyrediyor. 
     Kılavuzda yer alan üniversiteler şöyle 
     ''Azerbaycan Devlet Kültür ve Güzel Sanatlar Üniversitesi, Azerbaycan Devlet Ressamlık Akademisi, Nahcivan Devlet Üniversitesi, Bakü Müzik Akademisi Kazakistan'daki A.S. Puşkin Batı Kazakistan Sosyal Bilimler Üniversitesi, S. Amanjolov Doğu Kazakistan Devlet Üniversitesi, H. Dulati Taraz Devlet Üniversitesi, I. Jansugurov Yedisu Devlet Üniversitesi, Kazak Devlet Kız Pedagoji Enstitüsü, T. Jurgenova Kazak Milli Sanat Akademisi, Kazak Milli Müzik Akademisi, Kurmangazi Milli Konservatuvarı, L.N. Gumilev Avrasya Devlet Üniversitesi, M. Auezov Güney Kazakistan Devlet Üniversitesi, Ş. Ualihanov Kökşetau Devlet Üniversitesi Kırgızistan'daki Kırgız Devlet Sanat Enstitüsü, Kırgız Milli Konservatuvarı.'' 
     
     ADAYLARA UYARILAR 
     Kılavuzda, yurtdışında öğrenim görmek isteyen adaylar için Milli Eğitim Bakanlığı MEB ve Yükseköğretim Kurulu'nun YÖK uyarıları da yer aldı. 
     Milli Eğitim Bakanlığı, 2004-2005 eğitim öğretim yılında kendi paralarıyla yurtdışında yükseköğrenim görmek isteyenlerin yurtdışındaki öğrenciliklerinin tanınabilmesi için 2004-ÖSS'ye girmeleri gerektiğinin altını çizdi. MEB, yurtdışında ön lisans programlarında okuyacak adayların 160, lisans programlarında okuyacak adayların ise 185 barajını aşmalarının zorunlu olduğunu vurguladı. 
     Bazı ülkelerin yükseköğretime girişte ÖSS sonuçlarını göz önünde tuttuğunu belirten MEB, Türkiye'deki yükseköğretim kurumlarının yurtdışından yatay geçiş başvurularında ÖSS sonuçlarını isteyebildiğini, ayrıca yurtdışında bir yükseköğretim programından mezun adayların diploma denklikleri sırasında da ÖSS puanlarının gerekli olduğunu duyurdu. 
     YÖK de yurtdışında öğrenim görmek isteyen adayların kurulun tespit ettiği belgelerden birine sahip olması halinde, ÖSS'de minimum 185 puan alma koşulunu yerine getirmiş sayılacaklarını belirtti. 
     YÖK'ün belirlediği belgeler şöyle SAT 1 Minimum 1000 puan , ACT Minimum 21 puan , Abitur, Fransız Bakaloryası, GSCE A Level Sertifikası Minimum 2 ders , Uluslararası Bakalorya International Baccalaureat IB , Matura. 
     Öte yandan, yurtdışında öğrenim görmek isteyen adayların mutlaka YÖK'ün Denklik Bürosu'na dilekçeyle başvurarak, gidecekleri üniversitenin denkliğinin tanınıp tanınmadığı konusunda bilgi almaları gerekiyor. 
     
</TEXT>
</DOC>
