<DOC>
<DOCNO> 252022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonyas19.html </URL>
<DATE> 2004/06/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Monica'dan sonra Jones da aynısını söyledi Kitapta doğrular yok 
</HEADLINE>
<TEXT>

     Monica Lewinsky'den sonra Paula Jones da, eski ABD Başkanı Bill Clinton'ın piyasaya çıkar çıkmaz satış rekorları kıran ''Hayatım'' isimli kitabında doğruları yazmadığını iddia etti. 
     Clinton, Arkansas valisiyken personeli arasında bulunan ve kendisine cinsel tacizde bulunduğu için Clinton'ın başkanlığı sırasında hakkında dava açan Jones, CNN televizyonuna yaptığı açıklamada, ''Onun ne yaptığını bir Tanrı, bir kendisi biliyor, bir de ben biliyorum'' dedi. 
     ''Bill Clinton'ın doğruları söyleme konusunda büyük bir problemi var ve sanırım Amerikan halkının büyük kısmı bunu biliyor'' ifadesini kullanan Jones, ''Onun hakkında tartışmaktan korkmuyorum, çünkü ne olduğunu biliyorum. O böyle bir şey olmadığını söylüyor, ama oldu'' diye konuştu. 
     Clinton'la yüz yüze gelerek, onun gözlerine bakıp yaptıklarını söylemekten çekinmeyeceğini belirten Jones, ancak Clinton'ın bunu yapmaya asla yanaşmayacağını söyledi. 
     Jones, 1994 yılında Clinton aleyhine dava açmış, eski başkanın 1991 yılında henüz Arkansas valisiyken kendisine cinsel tacizde bulunduğunu iddia etmiş ve olayı ayrıntılarıyla anlatmıştı. Clinton ise böyle bir şey yapmadığını söyleyerek kendini savunmuştu. 
     Clinton Lewinsky ile ''uygun olmayan'' bir ilişkiye girdiğini kabul etmekle birlikte, hiçbir zaman Jones ile böyle bir ilişki içinde olduğunu kabul etmedi. Jones ile 1998 kasımında anlaşma yoluna giden Clinton, suçlu kabul edilmemek şartıyla 850 bin dolar tazminat ödemeyi kabul etmişti. 
     Clinton kitabında, Jones'a cinsel tacizde bulunmadığını tekrarlıyor ve davayı kazanacağına inanmakla birlikte, skandalı geride bırakmak için anlaşma yoluna gittiğini söylüyor. 
     ''Hiçbir şey bu adamı rahatsız etmiyor, anlayamıyorum'' diyen Jones ise Clinton'ın davayı kazanmaya inancı olsaydı bu yolu denemezdi'' diyerek haklılığını savunuyor. 
     
</TEXT>
</DOC>
