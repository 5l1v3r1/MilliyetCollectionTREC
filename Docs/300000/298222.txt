<DOC>
<DOCNO> 298222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonsiy01.html </URL>
<DATE> 2004/12/16/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Yahya Murat Demirel'in evinde haciz işlemi sona erdi... 
</HEADLINE>
<TEXT>

     El konulan Egebank'ın eski sahibi Yahya Murat Demirel'in evindeki haciz ve muhafaza işlemleri tamamlandı. 
     Haczedilen eşyanın nakliye araçlarına yüklenerek götürülmesinin ardından TMSF yetkilileri, Ortaköy Enverpaşa Korusu'ndaki evden ayrıldı. 
     Bu arada, Yahya Murat Demirel, hakkındaki, TMSF tebligat görevlisi Ahmet Ocak'a yönelik eylemlerde bulunduğu iddiasına ilişkin, evinin önünde gazetecilere açıklama yaptı. 
     Demirel, sadece bir birey olduğunu ifade ederek, ''Benim gücümle devletin gücü kıyaslanamaz bile. Ama birisi benim evime 'ben polisim' diye geliyorsa, şüpheli hareketlerde bulunuyorsa, 'sen kimsin' dediğimde kaçıyorsa, ben bunu savcılığa bildiririm'' dedi. 
     ''Haciz olayından çok iftiraya uğradığım için üzüntü duyuyorum'' diyen Demirel, ''Kuranıkerim'de iftira, adam öldürmekle aynı kabul ediliyor. Üzülmemin nedeni, 'devletin memuruna silah çekti' diye iftiraya uğramamdır'' şeklinde konuştu. 
     Demirel, cebinde taşıdığı Kuranıkerim'i göstererek, ''Haciz sırasında bütün kitaplarıma el koydular. Bunu almamalarını rica ettim. Beni kırmadılar'' dedi. 
     Evin, haciz işlemleri sırasında büyük hasar gördüğünü ileri süren Demirel, gündüz bir medya mensubunun kamerasının korumaları tarafından kırılması nedeniyle özür diledi ve zararı tazmin edeceklerini söyledi. 
     
</TEXT>
</DOC>
