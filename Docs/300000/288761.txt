<DOC>
<DOCNO> 288761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko09.html </URL>
<DATE> 2004/11/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
ATO Raporu "Kayıt dışı istihdamda patlama yaşanıyor" 
</HEADLINE>
<TEXT>

     Ankara Ticaret Odası ATO tarafından hazırlanan ''Derin İstihdam Raporu'' Türkiye'de ücretli olarak çalışan her bir kişinin bir de kaçağının olduğunu ortaya koydu. 
     Rapora ilişkin ATO'dan yapılan yazılı açıklamada, SSK'ya kayıtlı işçi sayısının 5 milyon 582 bin olduğu, buna karşılık 3 milyon 224 bin kişinin SSK çerçevesinde kayıtdışı çalıştığı belirtildi ve SSK çerçevesinde kayıtdışılık oranının yüzde 58'e çıktığı kaydedildi. 
     Raporada DİE verilerine göre Türkiye'de 20 milyon 811 bin kişinin çalıştığı hatırlatıldı. Ancak, SSK'ya kayıtlı olarak çalışması gereken 3 milyon 224 bin kişi, Bağ-Kur'a kayıtlı çalışması gereken 3 milyon 675 bin kişi, ücretsiz aile işçisi olarak çalışan 3 bin 836 kişi olmak üzere toplam 10 milyon 735 bin kişi kayıtdışında bulunuyor. 1 milyonu aşan yabancı kaçak işçi de bu hesaba dahil değil. 
     ''SSK ve Bağ-Kur kapsamında kayıtdışı istihdam nedeniyle devletin yıllık kaybı 14 katrilyon lirayı buluyor'' denilen rapora göre, kayıtdışılık nedeniyle sosyal güvenlik sistemi her yıl artan oranlarda açık vermeye devam ettiği, son 4 yılda sosyal güvenlik kurumlarının açıklarına ayrılan kaynağın 33.6 milyar doları aştığı ifade ediliyor. 
     Rapora göre, sosyal güvenlik kurumları için 2005 yılı da umut vermiyor. 2005 yılı bütçesinde sosyal güvenlik kuruluşları için 22 katrilyon liralık ödenek öngörülüyor. Bu da yaklaşık 15 milyar dolarlık bir kaynağa tekabül ediyor. 
     
     ÇALIŞAN VERGİYE ÇALIŞIYOR 
     Rapora göre, Türkiye'de brüt asgari ücret 444 milyon 150 bin lira. Ancak bu paranın tamamı çalışanın cebine gitmiyor. Brüt ücret üzerinden 62 milyon lira SSK primi, 4.4 milyon lira İşsizlik Sigorta Fonu, 56.6 milyon lira gelir vergisi, 2.7 milyon lira damga vergisi olmak üzere 126 milyon lira para kaynağında kesiliyor, çalışanın eline ancak 318 milyon lira geçiyor. 
     İşveren cephesine gelindiğinde ise vergi ve primler hanesine brüt rakam üzerinden 86.6 milyon lira SSK primi işveren hissesi, 8.8 milyon lira İşveren İşsizlik Sigorta Fonu eklendiğinde, işverenin işçi başına devlete ödediği prim ve vergi 222 milyon lirayı buluyor. Türkiye'de net asgari ücret 318 milyon TL olmasına karşın çalışanın işverene maliyeti 540 milyon lirayı buluyor. 
     Buna göre, yanında 10 işçi çalıştıran bir işveren devlete yıllık 26.6 milyar lira para ödemiş oluyor. Ya da 10 işçisi kayıtdışı çalışan bir işveren devletten yılda 26 milyar TL para kaçırıyor. 
     
     AVRUPA BİRLİĞİ'NDE ASGARİ ÜCRET 
     Şubat 2004 verilerine göre AB'ye üye 25 ülke arasında en düşük asgari ücret 119 euro ile Letonya'da uygulanıyor. Bu ülkeyi 130 euro ile Litvanya, 149 euro ile Slovakya, 158 euro ile Estonya, 177 euro ile Polonya, 202 euro ile Macaristan izliyor. 
     Almanya, Avusturya, Danimarka, Finlandiya, İsveç, İtalya, Kıbrıs Rum Kesimi'nde asgari ücret uygulamıyor. 
     
     14 KATRİLYONLUK KAYITDIŞI 
     Rapora göre, SSK kapsamında halen kayıtdışında bulunan 3 milyon 224 bin kişinin, Bağ-Kur kapsamına alınabilecek 3 milyon 675 bin kişinin kayıt altına alınması halinde, vergi, sigorta pirimi ve işsizlik sigortası pirimi olarak devlet, brüt yıllık asgari 13.9 katrilyon lira gelir elde edilebilecek. 
     SSK prim oranında yapılacak 1 puanlık indirim sonucu oluşacak gelir kaybının karşılanabilmesi için asgari kazançtan 339 bin 400 çalışanın kayıt altına alınması gerekiyor. 
     Kayıt altına alınması gereken çalışanlar ile bunların bakmakla yükümlü olduğu kişilerin sağlık giderleri ve kurumun prim tahsilat oranı da göz önüne alındığında, SSK prim oranlarında 1 puanlık indirimin yaratacağı net gelir kaybının karşılanabilmesi için ise asgari kazançtan 1 milyon 631 bin kişinin sigortalı olması gerekiyor. 
     
     SOSYAL GÜVENLİKTE S.O.S 
     Rapora göre, mevcut durum sosyal güvenlik kuruluşlarını iflas noktasına geldiğini gösteriyor. Son 4 yılda sosyal güvenlik kurumlarının açıkları 33.6 milyar doları aşarak tehlikeli boyutlara ulaştı. 
     2005 yılı bütçesinde 8.9 katrilyonu Emekli Sandığı'na, 6 katrilyonu SSK'ya ve 6.6 katrilyonu Bağ-Kur'a, 525 trilyonu da İşsizlik Sigortası Fonu'na verilmek üzere toplam 22 katrilyon liralık ödenek öngörülüyor. Bu da yaklaşık 15 milyar dolarlık bir kaynağa tekabül ediyor. 
     İstihdam üzerindeki yükün ağırlığı yüzünden, kayıtdışılık giderek artıyor, toplanması gereken paralar toplanamıyor ve sosyal güvenlik kurumları kendi ayakları üzerinde duramıyor. 
     
     İSTİHDAM VERGİ YÜKÜNÜ TAŞIYAMIYOR 
     İstihdam üzerindeki yükler sıralamasında Türkiye yeni rekorlara imza atıyor. Güney Kore'de yüzde 13.6, ABD'de 15.5, Meksika'da 15.6, İsviçre'de 17.8, Avusturalya'da 23.1, Kanada'da 23.3, Japonya'da 24.2 olan vergi yüküne karşılık, Türkiye'de yaklaşık yüzde 50 oranında vergi yükü bulunuyor. 
     Rakamlara göre bir Türk çalışanı ve işvereni Güney Koreli'ye göre yaklaşık 4, ABD'liye ve Meksikalı'ya göre 3, Kanadalı ve Japona göre 2 kat daha fazla vergi ödemek zorunda kalıyor. 
     
     ATO BAŞKANI AYGÜN 
     Konuya ilişkin yaptığı değerlendirmede, kayıtdışı istihdamı tetikleyen en önemli nedenlerin başında yüksek prim ve vergilerin geldiğini belirten ATO Başkanı Sinan Aygün, işveren ve işçinin kayıt dışında kalarak daha yüksek gelir elde etmek için gizli mutabakat içinde olduğuna dikkat çekti. 
     Aygün, ''İşçi diyorki devlete vereceğin verginin yarısını bana ver, kayıtdışı çalışayım , işveren diyor ki, Hay hay . Bu gizli mutabakat yüksek vergiler olduğu sürece bozulmaz'' dedi. 
     Vergi oranlarında adalet olmadığını ifade eden Aygün, açıklamasında şu görüşlere yer verdi 
     ''Bu ülkede maalesef vergilendirilemediği için alın teri de kirlendi. Bunun da suçlusu yüksek vergilerdir. Vergi, sistemi kayıtdışına iterken, kayıtdışı kesimlerin genişlemesi de vergilerin ağırlaşmasına yol açıyor. Bu yüzden istihdamdan alınan vergi ve prim oranları aşağıya çekilmelidir. Kayıtdışı istihdama ağır cezalar getirilmelidir. 
     
</TEXT>
</DOC>
