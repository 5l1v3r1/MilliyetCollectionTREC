<DOC>
<DOCNO> 267281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/spor/spo02.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan ince mesaj 
</HEADLINE>
<TEXT>


Alman hoca, Kayseri karşısında da çok net pozisyonlardan yararlanamadıklarını söyledi, "Sanırım bu konudaki lüksümüz lig boyunca devam edecek" diyerek oyuncularına göndermede bulundu 

YUSUF KOBAL 


Skordan memnun 
FENERBAHÇE Teknik Direktörü Christoph Daum, 2-0'lık galibiyetin iyi bir performansın göstergesi olduğunu söyledi. Alman hoca, "Rakibimiz önünde çok net gol pozisyonları harcadık. Lig maçlarında bu anlamda bir lüks yaşayacağımızı sahaya yansıttık. Bu maç sahamızdaydı, ancak deplasmanda oynayıp kazandığımız için mutluyuz. Geniş bir kadroya sahibiz. Bu yüzden tüm oyuncular dönem dönem oynamalılar. Çünkü idmanlardaki hırslarıyla bunu hakediyorlar" ifadelerini kullandı. 

Basına eleştiri 
FABİANO'YU oyun kurucu olarak sahaya sürmediğini söyleyen Daum, "Ancak oyun içinde değişik pozisyonlarda, farklı oyuncuların bu oyun kuruculuk görevini üstlenmeleri önemli" yorumunu yaptı. Rüştü'nün transferine de değinen Alman hoca, "Kaleci Volkan'ı bir kere eleştirdim, 15 kere de övdüm. Basın bir kez eleştirdiğimi unutmuyor. Övgülerimi ise unutuyor. Aslında medyanın bu takıma uzun maratonda üç kaleci lazım fikrine katılması gerekir. Rüştü, Volkan ve Recep uyum içinde ve huzurla çalışacaklar" dedi. 

Tatsız şaka 

LUCİANO, Nobre, Alex ve Aurelio, az daha üzücü bir kazaya neden oluyordu. Brezilyalılar, korktuğunu bildikleri kaleci Volkan'ı ürkütmek için asansörde zıpladı, kabinin kapıları kapanmadı. Asansörün zeminden iki kat aşağıdaki boşluğa düşme tehlikesi bulunduğu, üzücü bir olayın şans eseri önlendiği belirtildi. 

Rüştü vedalaştı 

Fenerbahçe'ye dönen milli kaleci dün arkadaşlarından ayrılırken, Barcelona defterini kapatmadığını ve geri döneceğini söyledi 

MEHMET ÇİFTÇİ 

"Şanssız dönem" 
FENERBAHÇE kalesine yeniden geçmeye hazırlanan Rüştü Reçber, Barcelona'daki takım arkadaşlarıyla vedalaştı. Rüştü antrenman sonrası, "Şanssız bir dönem geçirdim. Türkiye'ye geri dönmemde milli takım çok etkili oldu. Ancak Barcelona defterini kapatmadım. Geri geleceğim ve başarılı olacağım" dedi. Milli kaleci, Sarı - Lacivertli kulübün bonservisini almak istediğini, ancak kabul etmediğini de ekledi. 

Bugün geliyor 
RÜŞTÜ'NÜN bugün 18.30'da İstanbul'da olacağı ve pazartesi Sarı - Lacivertli kulüple sözleşme yapacağı bildirildi. Bir yıl kiralanacak kalecinin satın alma opsiyonunun da Fenerbahçe'de olduğu öğrenildi. Bu arada Rüştü için takım adına Kaptan Puyol da bir konuşma yaptı. Yıldız oyuncu, "Seni yeniden aramızda görmek istiyoruz. Barcelona kapısı sana her zaman açık. Milli Takım için gitme kararını destekliyoruz" dedi. 


</TEXT>
</DOC>
