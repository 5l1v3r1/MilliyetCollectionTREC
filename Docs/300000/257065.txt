<DOC>
<DOCNO> 257065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/soneko03.html </URL>
<DATE> 2004/07/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Yapı Kredi Bankası İştirak hisseleri Çukurova'ya satılacak 
</HEADLINE>
<TEXT>

     Yapı ve Kredi Bankası'nca, Çukurova Grubu ile Bankacılık Düzenleme ve Denetleme Kurumu BDDK arasında anlaşmaya varıldığı belirtilerek, ''Yapı ve Kredi Bankası mali olmayan iştiraklerinin bilançodan çıkartılması ve gelir getiren aktiflerin artırılması hedefleri doğrultusunda önümüzdeki 8-10 ay içerisinde yaklaşık 1 milyar dolar değerindeki Turkcell, Turkcell Holding, Digitürk ve Superonline iştiraklerinin Çukurova Grubu'na nakit karşılığı satışını gerçekleştirecektir'' denildi. 
     Yapı Kredi Bankası'ndan yapılan açıklamada, Çukurova Grubu ile BDDK ve Tasarruf Mevduatı Sigorta Fonu TMSF arasında, 31 Aralık 2002 tarihli Finansal Yeniden Yapılandırma Sözleşmesi'ne konu borçların erken ödenmesi konusundaki görüşmelerin sonuçlanarak, bugün yapılan Yapı ve Kredi Bankası Yönetim Kurulu toplantısında karara bağlandığı belirtildi. 
     Anlaşma çerçevesinde ilk nakit girişinin Eylül ayının ilk haftası içerisinde varlık satışı ile başlayacağı bildirilen açıklamada, 30 Nisan 2005 tarihinde sona erecek varlık satışını takiben başlayacak anapara tahsilatının ise 31 Mart 2006 tarihinde borç tasfiyesi ile tamamlanacağı kaydedildi. 
     Açıklamada, şu bilgiler verildi 
     ''Borca, tasfiye tarihine kadar 31 Aralık 2002 tarihli Finansal Yeniden Yapılandırma Sözleşmesi'ne uygun olarak Libor artı yüzde 3.5 oranında faiz yürütülecek olup itfa tablosuna uygun olarak tahsil edilecektir. Her ana para taksit ödeme tarihinde borç ödeme tutarına T.C. Hazinesi tarafından ihraç edilmiş 15 Haziran 2009 tarihli Eurobond'un müşteriye olan verimi oranında erken ödeme indirimi uygulanacaktır. Yapı ve Kredi Bankası alacaklarının 31 Aralık 2002 tarihli Finansal Yeniden Yapılandırma Sözleşmesi ile mevcut teminatların korunduğu gibi Çukurova Grubu'nun Tasarruf Mevduatı Sigorta Fonu'na rehinli Yapı ve Kredi Bankası hisseleri üzerinde Yapı ve Kredi Bankası lehine art rehin tesis edilecektir.'' Açıklamada, Çukurova Grubu'nun anapara borcu için her yapacağı taksit ödemesi tutarına göre borç teminat oranı dikkate alınarak ödemeye isabet eden miktarda rehinli Turkcell İletişim Hizmetleri A.Ş. ve Turcell Holding A.Ş. hisseleri üzerindeki rehinler kaldırılarak hisse senetlerinin serbest bırakılacağı kaydedildi. 
     
     TURKCELL HİSSELERİNİN SATIŞI 
     Açıklamada, Yapı ve Kredi Bankası Yönetim Kurulu'nun bugünkü toplantısında aynı konuyla ilgili alınan diğer kararlara ilişkin şöyle denildi 
     ''31 Ocak 2003 tarihli Çukurova Grubu ile Bankacılık Düzenleme ve Denetleme Kurumu ve Tasarruf Mevduatı Sigorta Fonu arasında akdedilen sözleşmede Çukurova Grubu'na tanınan Yapı ve Kredi Bankası mülkiyetindeki 5.699.493.626.000 lira nominal değerli Turkcell İletişim Hizmetleri A.Ş. ve 91.371.073.250.487 lira nominal değerli Turkcell Holding A.Ş. hisse senetlerinin Çukurova Grubu'na satışı konusu da karara bağlanmıştır. Söz konusu sözleşmede kabul edildiği üzere adı geçen hisse senetlerinin İMKB'deki geriye doğru 30 işlem gününe ait ağırlıklı ortalama fiyatı üzerinden satışı gerçekleştirilecektir.'' Ayrıca, yine Yapı ve Kredi Bankası mülkiyetinde olan Digital Platform İletişim Hizmetleri A.Ş. ile Fintur Technologies B.V. ve iştiraki Superonline Uluslararası Elektronik Bilgilendirme ve Haberleşme Hizmeleri A.Ş. hisselerinin de Çukurova Grubu'na satışında mutabık kalındığı bildirilen açıklamada, adı geçen şirketlerin hisselerinin, Yapı ve Kredi Bankası tarafından tespit edilecek bir uluslararası değerlendirme kuruluşuna değerleri tespit ettirileceği ve tespit edilecek değerler üzerinden satışlarının gerçekleştirileceği kaydedildi. 
     Açıklamaya konu olan hisselerin satışının en geç 30 Nisan 2005 tarihine kadar sonuçlandırılacağı belirtildi. 
     
     ''2 YIL İÇİNDE BANKAYA 3 MİLYAR DOLARLIK NAKİT GİRECEK'' 
     Açıklamada, daha sonra şunlar kaydedildi 
     ''Sonuç olarak Yapı ve Kredi Bankası mali olmayan iştiraklerinin bilançodan çıkartılması ve gelir getiren aktiflerin artırılması hedefleri doğrultusunda önümüzdeki 8-10 ay içerisinde yaklaşık 1 milyar dolar değerindeki Turkcell, Turkcell Holding, Digitürk ve Superonline iştiraklerinin Çukurova Grubu'na nakit karşılığı satışını gerçekleştirecektir. 
     Ayrıca, 31 Mart 2006 tarihine dek yaklaşık 2 milyar dolar tahsilat yapılarak Çukurova Grubu'nun bankamıza olan borçlarının tasfiyesi planlanmaktadır. Böylece, 2 yıl içerisinde bankamıza 3 milyar dolarlık bir nakit girişi sağlanacak, bunun da bankamız karlılığında olumlu yansıması olacaktır.'' 
     
</TEXT>
</DOC>
