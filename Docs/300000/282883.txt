<DOC>
<DOCNO> 282883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yazar/sazak.html </URL>
<DATE> 2004/10/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kürtler ve yeni oluşum 
</HEADLINE>
<TEXT>


Leyla Zana ve eski DEP milletvekillerinin 'Demokratik Toplum Hareketi' adıyla başlattıkları yeni oluşum, AB ilerleme sürecinde Kürtlerin Meclis'te temsilini sağlayacak bir partileşmenin habercisidir. 
Türkiye'de 'sol siyaset' geçen on yılda 'ulusalcı' kaygılarla Güneydoğu'dan soyutlandığı için, bu boşluğun HEP'ten DEHAP'a uzanan 'Kürt demokratik hareketi' temelinde giderilmeye çalışılacağı belliydi. Zana ve arkadaşlarının cezaevinden çıktıkları andan itibaren verdikleri mesajlar, yeni partinin işaret fişeğiydi. 
4 eski DEP'li, bir basın toplantısıyla, 'Türkiyelilik' üst kimliği altında, Kürt sorununun coğrafi bütünlük içinde barışçıl çözümünü sağlayacak yeni bir Anayasa dahil, demokratikleşmenin önündeki engelleri kaldırmak için çalışacaklarını ilan ettiler. 
Hareket daha ilk günden, Öcalan'ın kimi görüşleriyle bağlantılı görülerek 'İmralı damgası' yedi Oysa Zana'ların açıklamasında, 'Demokratik Toplum Hareketi'nin silaha değil, seçime dayalı olacağı, çoğulcu siyaset alanında yükseleceği açıkça beyan ediliyordu. 
Peki bu 'güvensizlik' neden son bulmuyor 
Milliyet Ankara Temsilcisi Fikret Bila, son kitabı 'Hangi PKK 'da Ümit Yayıncılık bu sorunun yanıtını arıyor. Güneydoğu'da yaşanan düşük yoğunluklu savaşın, APO'nun yakalanması ve İmralı'ya konulmasıyla son bulması üzerine Öcalan'ın 'ayrı devlet' stratejisini değiştirdiği bir gerçek. Fikret, 3 yıldır üzerinde çalıştığı kitabı yazarken İmralı'daki Öcalan'ın 'değişen tezlerini' inceliyor. Genelkurmay, MGK gibi devlet birimlerinde beliren kaygılara ışık tutuyor. 
ABD'nin Irak'a müdahalesi ve AB sürecinin, Kürt sorununda Türkiye'ye yeni stratejik bakış açıları dayattığı kesin. 
Fikret Bila, 'Askeri açıdan kazanılan mücadeleye karşı, Kürt etnik temeline dayalı bir siyasi akımın güçlendiği' gerçeğine dikkat çekiyor. Türkiye'nin 'kırmızı çizgiler'inin, toprak bütünlüğü laik ve üniter yapı olarak gelecekte de korunacağının altını çiziyor. 
Güncel tartışma 'Türkiyelilik' kavramına ilişkin de Öcalan'ın 2004 Nisan'ında Avrupa İnsan Hakları Mahkemesi'ne verdiği 'Ek Savunması'ndan alıntılar var Bila'nın kitabında 
'Üst kimlik olarak Türkiye ulusu kavramı, şoven, ırkçı anlayışı kırarak, tüm kültürlerin ortak paydası olabilir. Soy esaslı ulus kavramı yerine, ülke esaslı ulus kavramı dünyanın birçok ülkesinde geçerlidir. ABD, İngiltere, İsviçre başta olmak üzere, ulusların ezici çoğunluğu çok dilli ve kültürlü oldukları halde, tek ulus - devlet çatısı altında bütünleşebilmektedir.' 
Öcalan'dan Zana'ya... Türkiyelilik üst kimliği önermesi, ayrılıkçılığın ifadesi midir 
Bila, 'Hangi PKK ' diye sorarken 'İmralı çıkışlı' niyetleri de sorguluyor. 



</TEXT>
</DOC>
