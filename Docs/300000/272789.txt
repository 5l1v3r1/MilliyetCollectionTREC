<DOC>
<DOCNO> 272789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/ekonomi/eko10.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizbank'tan halka arzda fiyat güvencesi 
</HEADLINE>
<TEXT>



Denizbank hisselerinin yüzde 22.24'ünü, ek satış ile birlikte toplam yüzde 25'ini halka arz edecek. Halka arzda 23-24 Eylül tarihleri arasında talep toplanacak. Hisselerin yüzde 65'inin yurtdışı yatırımcılara, yüzde 30'unun yurtiçindeki küçük bireysel yatırımcılara, yüzde 3.5'inin büyük çaplı bireysel yatırımcılara ve yüzde 1.5'inin Zorlu Grubu çalışanlarına satılması planlanıyor. 
Halka arz fiyat aralığı 2.650-3.100 lira olarak belirlendi. Talepler tavan fiyat olan 3.100 liradan toplanacak. Kesin satış fiyatı 3.100 liranın altında gerçekleşirse aradaki fark tasarruf sahiplerine iade edilecek. 
Denizbank Genel Müdürü Hakan Ateş, ilk kuruldukları günlerde ne binaları, ne de çalışanları olduğunu ifade ederek, "13 iştirakimiz, 4 bin 800 çalışanımız, 190 şubemiz, Avrupa ve Rusya'daki bankalarımız ile büyük bir finansal hizmetler grubu olduk" dedi. Ateş, halka arzın kazandıracağı ivmeyle Türkiye'nin en büyük 5 bankası arasında yer almayı istediklerini söyledi. 


</TEXT>
</DOC>
