<DOC>
<DOCNO> 270891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/yazar/sazak.html </URL>
<DATE> 2004/09/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Zehirli variller 
</HEADLINE>
<TEXT>


İskenderun Körfezi'nde çürümeye terk edilen İspanya'ya ait 'MV Ulla' adlı geminin sulara gömülmesiyle yaşanan çevre felaketinin zararları ölçülmeden, toksik madde sızıntısı dışında, varillere depolanmış olabileceğinden kuşku duyulan 'nükleer atık' riski de kaygı uyandırıyor. 
CHP Hatay Milletvekili Dr. Züheyir Amber dünkü söyleşimizde, geminin batışı sırasında deniz yüzeyinde görülen varillere dikkat çekti. Amber'e göre 'MV Ulla' adlı geminin yükü, Cezayir'in geri çevirdiği 2200 ton katılaşmış külden ibaret olmayabilir. Zehirli atığın denize sızma riski dışında asıl İspanyol gemisinin taşıdığı yükün varillerde gizlenme olasılığı 4 yıldır sorunun takipçisi olan CHP'li milletvekilini kaygılandırıyor. Çünkü o zaman Çernobil benzeri, etkileri yıllar sonra gözlenebilecek bir tehdit altında kalabiliriz. 
Gemi battıktan sonra tartışmaların hala 'sabotaj' üzerinde yoğunlaşması, önlemler konusundaki bilimsel çalışmaları gölgeliyor. Hatay Milletvekili Züheyir Amber'in, Çevre ve Orman Bakanı Osman Pepe tarafından yanıtlanması isteğiyle Meclis'e verdiği soru önergesi ve 12 Şubat 2004 tarihli araştırma önergesinin gereği yapılmalıdır. Çevre Bakanı Pepe, 'MV Ulla' batmadan önce topu Denizcilik Müsteşarlığı'na atmıştı. 
CHP'li Amber soruyor 
'Denizcilik Müsteşarlığı'na yetki verilmişse 4.5 yıl geminin durumu, batıp batmayacağı konusunda çalışmalar yapılmış mıdır Ne önlem alınmıştır 
Yöre halkı ve geçimini balıkçılıktan temin eden insanlar, tedirgin ve korku içindeler. 15 Eylül'de başlayacak olan balık mevsiminde avlanacak aileler endişe içindeler. Bu sorunu acil olarak çözebilmek için, ODTÜ Su Ürünleri Bölümü, TÜBİTAK ve TÜDAV gibi tamamen bağımsız olan bilimsel kuruluşlara görev verilip onların raporları doğrultusunda çevre halkı doğru olarak bilinçlendirilmelidir. 
Kaymakamın 'Su berrak, balık canlı' demesinin arkasından İskenderun Belediye Başkanı'nın tam tersini söylemesi halkın resmi yetkililere güveninin sarsılmasına neden olmuştur. İskenderun Başsavcılığı hiçbir baskı altında kalmadan suçluları ortaya çıkarmalıdır.' Züheyir Amber'in 'zehirli variller'le ilgili Karadeniz anımsatması da önemlidir 
'Sinop ve Samsun halkı 16 yıldır İtalyan kaynaklı, Karadeniz'e atılan, 367 adedi kıyıya vuran toksik atık dolu varillerle uğraşmaktadır. Varillerin İtalya'ya iade edilmesiyle ilgili çalışmalar sonuçsuz kalmış, zehirli atıklar çevreye zarar vermeye devam etmekte, bölge halkı çaresiz ne yapacağını bilmez haldedir.' BM verilerine göre Türkiye'nin de yer aldığı coğrafyada toksik atık stoku 20 bin tonmuş. Ne yazık ki bu miktarın yüzde 10'unu oluşturan 2200 ton zehirli atık İskenderun Körfezi'ne gömüldü. 
Felaketi hala seyrediyoruz 



</TEXT>
</DOC>
