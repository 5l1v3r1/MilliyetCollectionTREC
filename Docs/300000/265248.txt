<DOC>
<DOCNO> 265248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sondun07.html </URL>
<DATE> 2004/08/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hz. Ali Türbesi'nin kontrolü hala Sadr milislerinin elinde 
</HEADLINE>
<TEXT>

     Anahtarlarının Büyük Ayetullah Ali Sistani'nin makamına teslim edildiği açıklanan Necef kentindeki Hz. Ali Türbesi'nin kontrolünün hala Sadr milislerinde olduğu bildirildi. 
     Sadr'ın sözcüsü Şeyh Ahmed El Şaybani, Sadr'ın Hz. Ali Türbesi'ni Ayetullah Ali Sistani'ye devretmek istediğini bildirdi. 
     Şaybani, ''Türbeyi, buna hakkı olan dini kuruluşa teslim etmek istiyoruz'' diyerek, Ayetullah Sistani'nin bunu kabul etmesinin uygun olacağını kaydetti. 
     Türbenin Sistani'ye teslimi için tam zamanın belirlenmediğini belirten Şaybani, Irak geçici hükümetine de krizin çözümü için barışçı çözümden yana olması çağrısında bulundu. 
     Şaybani ayrıca, türbenin Sistani'ye tesliminden sonra da Sadr'a bağlı Mehdi ordusu tarafından korunmaya devam edeceğini söyledi. 
     Şaybani, ''Mehdi ordusu, türbeyi ve bütün Necef'i korumaya devam edecek, çünkü o kutsal bir kent. Necef'te Amerikalılara izin verilmeyecek. Necef'te işimiz bitmedi'' dedi. 
     
     KUFE'DE ÇATIŞMALAR 
     Irak'ta Şiilerin kutsal kenti Necef'in yakınlarındaki Kufe'de, radikal Şii lider Mukteda Sadr'a bağlı milislerle Amerikan askerleri arasında çıkan şiddetli çatışmalarda 1 kişinin öldüğü, 12 kişinin yaralandığı bildirildi. 
     Milislerden Ebu Ahmed El Helu, AFP'ye yaptığı açıklamada, çatışmaların dün gece başladığını ve 3 saat sürdüğünü vurgulayarak, ''Amerikalılar Maytam El-Tammam Camii'ne saldırdılar, ancak onları püskürttük'' dedi. 
     Milislerin, Amerikan askerlerinin mevzilendiği ve caminin karşısında bulunan Adalet Sarayı'na doğru RPG roketleriyle saldırdığı, bunun sonucunda binada yangın çıktığı kaydedildi. 
     Çatışmalarla ilgili Amerikan ordusundan henüz bir açıklama gelmedi. 
     
     RAMADİ'DE 1 POLİS ÖLDÜRÜLDÜ 
     Diğer taraftan, başkent Bağdat'ın batısındaki Ramadi kentinde de bir polis memurunun vurularak öldürüldüğü bildirildi. 
     Polis sözcüsü Hasan Kadim, sabah saatlerinde, kimliği belirsiz kişilerce üzerine ateş açılan kriminal polis şefi Albay Said Samir El Dulaimi'nin aldığı yaralar sonucu öldüğünü belirtti. 
     
</TEXT>
</DOC>
