<DOC>
<DOCNO> 274622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur03.html </URL>
<DATE> 2004/09/24/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kumasını zehirli börekle öldürdü 
</HEADLINE>
<TEXT>

     ADANA'nın İmamoğlu İlçesi'nde kıskançlık krizine giren 23 yaşındaki Hatice Kuşçu'nun 5 gün önce zehirli börek yedirdiği kuması 34 yaşındaki Cemile Küçcük, tedavi gördüğü hastanede öldü. Cemile Küçcük'ün aynı börekten zehirlenen 5 kızı ise henüz hayati tehlikeyi atlatamadı. 
     Tarım işçisi 29 yaşındaki Yusuf Deveci'nin Cemile Küçcük'ten sonra ikinci eşi olan Hatice Kuşçu, 18 Eylül günü kıskançlık krizine girdi ve kumasını öldürmeye karar verdi. 
     Hürriyet Mahallesi'nde aynı evde oturan Hatice Kuşçu, içine fare zehri attığı hamur ile börek yaptı ve akşam tarladan eve dönen kuması Cemile Küçcük ile kızları Hürü 7 , Çiğdem 10 , Özlem 9 , Eşe 5 ve Esma'ya 4 akşam yemeğinde yedirdi. Küçcük'ün 2 yaşındaki oğlu İsa uyuduğu için böreği yemedi. 
     Tarladan geç dönen Yusuf Deveci, fenalaşan eşi Cemile Küçcük ile 5 kızını İmamoğlu Devlet Hastanesi'ne kaldırdı. Durumları ağırlaşan anne ve kızları Çukurova Üniversitesi Tıp Fakültesi Balcalı Hastanesi'ne sevk edildi. Yoğun bakımda 5 gündür tedavi gören Cemile Küçcük dün öğle saatlerinde yaşama veda etti. Küçcük'ün 5 kızının sağlık durumlarının ise ciddiyetini koruduğu açıklandı. 
     Aynı zehirden attığı kolayı içerek intihar etmeyi planladığını ancak bunu başaramadığını anlatan Hatice Kuşçu, "Eşim, ilk eşi ve çocuklarıyla daha çok ilgileniyordu. Son zamanlarda beni ihmal etmeye başladı. Bu yüzden kıskançlık krizine girip intikam almak için böyle bir şey yaptım'' ifadesini verdikten sonra tutuklanmıştı. 

     
</TEXT>
</DOC>
