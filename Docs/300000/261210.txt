<DOC>
<DOCNO> 261210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur32.html </URL>
<DATE> 2004/08/06/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Mason Locası saldırısı... ''Canlı bomba'' Vural ''Örgütsel bağımız yok'' 
</HEADLINE>
<TEXT>

     Hür ve Kabul Edilmiş Masonlar Büyük Locası Derneği Yakacık Şubesi'ne yönelik silahlı ve bombalı saldırı sırasında ağır yaralanan, ''canlı bomba'' olduğu öne sürülen Engin Vural, ''Bu kişisel bir eylemdir, örgütsel bağımız yok'' dedi. 
     İstanbul 9. Ağır Ceza Mahkemesi'nde sorguları yapılan sanıklardan Engin Vural, ''dernekteki eylem nedeniyle bazı uzuvlarını kaybettiğini, hafızasını toparlayamadığını ve cezaevinde ihtiyaçlarını karşılayamadığını'' söyledi. 
     ''Kimsenin kendisine yardımcı olmadığını, savunmasını da hazırlayamadığını'' ifade eden Vural, şunları kaydetti 
     ''7 gün yoğun bakımda kaldım. İfadem alındı, fakat şuurum açık olmadığı için ne dediğimi, ne yazıldığını bilmiyorum. Bu kişisel bir eylemdir, örgütsel bir bağımız yoktur. Örgüt üyesi diye onlarca kişiyle buraya geldik. Bu yüzden tutuklanmama itiraz ediyorum. Anayasal düzeni değiştirme amacım yok. Babamın polis, kayınpederimin de astsubay olması nedeniyle bunu yapamazdım. Davanın Kartal Adliyesi'ne gitmesini istiyorum. Çünkü herhangi bir örgüt üyesi değilim.'' Sanık Vural, ''Masonların Türkiye üzerinde birtakım çıkarları ve oyunları olduğunu, bunları tehlikeli bulduğunu'' öne sürerek, saldırıyı olayda ölen Nihat Doğruel ile planlayıp gerçekleştirdiklerini savundu. 

     
</TEXT>
</DOC>
