<DOC>
<DOCNO> 265874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/spor/axspo01.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat harek tı 
</HEADLINE>
<TEXT>


Yönetim, eski oyuncusunu bir yıllığına kiralamak için Real Sociedad'ın kapısını çaldı, olumlu yanıt aldı 

ORHAN YILDIRIM 


Son hamleyi yaptılar 
SİYAH - Beyazlı yönetim transferdeki son hamlesini Nihat Kahveci için yaptı. Bonservisi yüksek olduğu için eski futbolcusu için daha önce yaptığı girişimden sonuç çıkaramayan Kartal, Real Sociedad'ın kapısını bir kez daha çaldı. Başkan Asti ile Nihat konusunu masaya yatıran ve milli oyuncuyu bir yıllığına kiralık isteyen Beşiktaş yönetimine olumlu yanıt geldi. 

Yeşil ışık yandı 
TRANSFERE yeşil ışık yakan Başkan Asti yine de son kararı teknik heyet ve Nihat ile yapacağı görüşmeden sonra vereceğini belirtti. Beşiktaşlı yöneticilerin Belarus maçı için İstanbul'a gelen Nihat ile Polat Otel'de bir araya geldikleri, Türkiye'ye dönmek istemeyen milli oyuncunun kiralama olayına sıcak baktığı, transferin bu hafta noktalanacağı kaydedildi. 

Ben sonuca bakarım 

İspanya'nın Marca gazetesine konuşan Del Bosque, "Yeni bir takım olmanın sancılarını yaşıyoruz. Kuşkusuz gidişattan ben de endişeliyim. Ama başlangıçlar değil, sonuç önemlidir" ifadelerini kullandı 

MEHMET ÇİFTÇİ 

'Uyum sorunu var' 
BEŞİKTAŞ Teknik Direktörü Vicente del Bosque, İspanya'nın Marca gazetesine ilginç açıklamalar yaptı. Türkiye'deki ilk iki ayını değerlendiren tecrübeli çalıştırıcı, lige kötü başlamalarının nedenini yeni transferlerin uyumuna bağladı. 13 yeni katılımın bir takım için çok olduğuna değinen del Bosque, bu isimler arasında dengeyi sağlayamamanın sancılarını yaşadıklarını ancak adım adım başarıya gideceklerine inandıklarını söyledi. 

'Randıman alamadık' 
JUANFRAN ve Tayfun'dan şimdilik tam randıman alamadığının altını çizen İspanyol hoca, "Kuşkusuz Beşiktaş'ın gidişatından endişe duyuyorum. İstenilen ayarı yapacağız. Bu takım geçen yıl harika bir başlangıç yaptı ancak ligi hayal kırıklığı ile bitirdi. Benim için başlangıçlar değil, sonuç önemlidir" ifadesini kullandı. Del Bosque, Türkiye'de sadece Beşiktaş, Galatasaray ve Fenerbahçe'nin gündemde olmasından da yakındı. 

'Fener tehlikeli' 
BOSQUE, ligde en öldürücü futbolu Fenerbahçe'nin oynadığını, özellikle kontrataklarla sonuca gitmesini çok iyi bildiğini ifade etti. İspanyol hoca, oyuncularına da övgüler yağdırdı ve "Hepsi son derece disiplinli ve çalışkan isimler. Türkiye'nin en örnek insanları. İçinde bulunduğumuz duruma onlar da üzülüyor. Antrenmandaki seviyemizi maçlara yansıtırsak her şey yoluna girecek. Buna hem onlar, hem de ben inanıyorum" dedi. 

Demirören'e övgü 
İSPANYOL hoca, Real Madrid'teki yıldızlar topluluğundan sonra Beşiktaş gibi bir takıma gitmenin zorlukları konusundaki bir soruya ise "Türkiye'de dünya çapında büyük yıldızlar olmasa bile, olanların Türkiye çapındaki şöhretleri Real Madrid'i bile geçiyor" karşılığını verdi. Başkan Yıldırım Demirören'e de teşekkür eden del Bosque, "Acımasız eleştiri alıyor ama bizden desteğini hiç çekmiyor" diye konuştu. 

Kombine rekoru 

KARTAL'DA kombine bilet satışları 9 bine yaklaştı. Yönetici Adnan Demir, "Geçen yıl maçlarımızı ortalama 8 bin kişiye oynamıştık. Şu ana kadar kombine satışları bu rakamları geçip 9 binlere dayandı. Bu bir rekor, çünkü 100. yılımızda bile bunun altında kalmıştık. Gelecek sezon için farklı bir pazarlama taktiği uygulayıp 20 bin kombine satmayı planlıyoruz" dedi. 

Okan şüpheli 

DENİZLİSPOR maçında sağ arka adelesini zorlayan ve Teknik Direktör Bosque tarafından oyundan alınan Beşiktaş'ın orta saha futbolcularından Okan Buruk'un, Gaziantepspor'a karşı oynayıp, oynamayacağı netlik kazanmadı. Tecrübeli futbolcunun bugün MR'ının çekileceği belirtildi. Ayrıca sakatlığı geçen Pancu'nun bugün işbaşı yapacağı, John Carew'in ise Gaziantepspor maçında forma giyebileceği belirtildi. 

UEFA'dan elit davet 

MEHMET DEMİRCAN 

UEFA, bu yıl 6.'sı düzenlenen elit antrenörler forumuna Beşiktaş Teknik Direktörü del Bosque'yi davet etti. İsviçre'nin Nyon kentinde 3 Eylül'de yapılacak toplantıda Avrupa Futbolu konulu forumda bütün hocalar kendi görüşlerini belirtecek. Foruma Maurinho Chelsea , Wenger Arsenal , Ancelotti Milan , Lippi Juventus , Rijkaard Barcelona ve Camacho Real Madrid gibi ünlü teknik adamlar katılacak. Geçtiğimiz yıllarda bu toplantıya Fatih Terim ve Mirceau Lucescu da davet edilmişti. 

Ahmet durmasın 

Futbolcular istemedi 
BEŞİKTAŞ'TA iki hafta süreyle çalışmalara katılan ve Teknik Direktör del Bosque'nin gözlem altına aldığı Ahmet Dursun, takım içinden de veto yedi. İspanyol çalıştırıcının yanı sıra, bazı oyuncuların, "Geçmişte takım içinde sorunlar ve huzursuzluklar yarattı. Fayda yerine zarar verir" diye karşı çıkmaları üzerine yönetim geri adım attı. 

'Ona ihtiyacım yok' 
YÖNETİM kurulu üyeleri ile biraraya gelen Teknik Direktör del Bosque, forvette sorunu olmadığını söyledi. Takımda Carew, Pancu, Veysel, Ahmed Hassan ve Berkant gibi oyuncuların olduğunu hatırlatan tecrübeli hoca, "Yeni bir oyuncu yeni sıkıntıları da birlikte getirir" raporunu verince Ahmet Dursun'un alınmasından vazgeçildi. 


</TEXT>
</DOC>
