<DOC>
<DOCNO> 294859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/guncel/gun01.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den doktor transfer ettiler 
</HEADLINE>
<TEXT>


Gebze'de kurulan Anadolu Sağlık Merkezi'nde ABD'nin ünlü hastanelerinden transfer edilen doktorlar çalışacak 

AYŞEGÜL AYDOĞAN 

Anadolu Vakfı'nın dev sağlık yatırımı Anadolu Sağlık Köyü'nün ilk projesi Anadolu Sağlık Merkezi, Gebze'de bir ay sonra kapılarını şifa arayanlara açacak. 
Son 14 yıldır ABD'nin en iyi hastanesi seçilen Johns Hopkins Medicine'in stratejik ortaklığıyla kurulan sağlık merkezi, doktor kadrosunu Savarona yatında düzenlenen toplantıyla önceki gün tanıttı. Tanıtıma Johns Hopkins Medicine yetkilileri de katıldı. 
Tersine beyin göçünü başlatmayı hedefleyen hastanenin medikal kadrosunun yarısını, yurtdışında eğitim görmüş ve deneyim kazanmış doktorlar oluşturuyor. Sağlık merkezine ABD'nin önde gelen tıp fakültesi ve hastanelerinden Harvard, Johns Hopkins, Baylor, Yale ve Mayo Clinic'te çalışmalarda bulunan doktorlar da transfer edildi. Doktorlar arasında kısırlık, tüp bebek ve üreme bozuklukları konusundaki çalışmalarıyla tanınan, Yale Üniversitesi'nden Prof. Dr. Aydın Arıcı da bulunuyor. Arıcı, hastanenin kadın doğum bölümünün başında yer alıyor. 

İlklerin hastanesi 
Amerikan standartlarına göre kurulan merkez, Amerikan Sağlık Organizasyonları Akreditasyon Komitesi JCAHO , Amerikan Yangın Güvenlik Ajansı NFPA , Amerikan Mimarlar Birliği AIA gibi uluslararası standartlara uyan ilk Türk hastanesi olacak. 
Anadolu Vakfı İktisadi İşletmesi İcra Başkanı Tuncay Özilhan, modern sağlık hizmeti sunmayı hedeflediklerini söyledi. Başkan Vekili Dr. Murat Dayanıklı da artık tedavi için yurtdışına gitmeye gerek kalmayacağını belirtti. 


</TEXT>
</DOC>
