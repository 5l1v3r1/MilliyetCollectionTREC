<DOC>
<DOCNO> 268798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonspo12.html </URL>
<DATE> 2004/09/03/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Ersun Yanal Kazanmaya geliyoruz... 
</HEADLINE>
<TEXT>

     Milli Takımlar Teknik Direktörü Ersun Yanal, 8 Eylül'de başkent Atina'da oynanacak Yunanistan-Türkiye karşılaşmasında, takımının kazanmak üzere sahaya çıkacağını bildirdi. 
     Yunanistan Futbol Federasyonu'nun internet sitesinde demeci yayımlanan Yanal, Türk Milli Takımı'nın, Yunan Milli Takımı karşısındaki performansı ve hedefleri hakkında değerlendirmede bulundu. 
     Yunanistan ile oynanacak karşılaşmayı ''oldukça önemli'' olarak nitelendiren Yanal, ''Yunan Milli Takımı'nın yenilmesi güç. EURO 2004 organizasyonunda görülmeye değer oyunlar sergiledi. Biz organizasyona katılmadık ama bu 2002 Dünya Kupası'nda 3. olduğumuz gerçeğini değiştirmez. Maçın kaderini bir kaç saniye içinde değiştirebilecek tanınmış ve kabiliyetli futbolcularımız var. Yunanistan'a kazanmaya geliyoruz'' dedi. 
     Yanal, ''Türkiye'nin Dünya üçüncüsü olsa dahi EURO 2004'e katılamamasının ne şekilde açıklanabileceği'' şeklindeki soruya ise şu yanıtı verdi 
     ''Oyuncuların birbirine dikkat etmeleri gerekir. Her şey senkronizasyona bağlıdır. Futbolcuların hedeflerine konsantre olmaları önemlidir. Nerede bulunduğunu ve nereye gitmek istediğini bilirsen sana ve hedeflerine ulaşmana kimse engel olamaz. Üstün başarılar elde edenler ise bir sonraki adımlarını tayin etmekte güçlük çekerler. Bu çerçevede Dünya üçüncüsü olmamıza rağmen EURO 2004'e katılamamamız açıklanabilir. Ancak şu anda bunu aşmış bulunmaktayız.'' Türkiye'nin hedefinin en iyi sonuçları elde etmek olduğunu belirten Yanal, ''Bizi sadece skor ilgilendirmiyor. İyi futbol oynamak istiyoruz. Tek vücut olarak hareket etmeliyiz. Çok çalıştık ve uzun yol katettik. 2006 Dünya Kupası'na katılacağımızı ümit ediyorum'' açıklamasını yaptı. 
     
</TEXT>
</DOC>
