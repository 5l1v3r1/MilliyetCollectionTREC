<DOC>
<DOCNO> 278967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/ekonomi/eko01.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford'un yeni Focus'unda 'Murat Güler' imzası var 
</HEADLINE>
<TEXT>


Ford Focus'un 2005'te piyasaya çıkacak yeni versiyonunun tasarımı 8 proje arasından seçildi 

Levent Köprülü 

Ford'un ülkemizde de oldukça popüler olan Focus modelinin, gelecek yıl piyasaya çıkacak yeni versiyonunun tasarımında imzası bulunan Murat Güler, en büyük isteğinin, günün birinde Türkiye'de, herkesin ulaşabileceği popüler bir araç tasarlamak olduğunu söyledi. 
Yeni Focus'un İspanya'daki basın tanıtımına katılan Güler, yaklaşık dört yıldır Ford'un Köln'deki tasarım merkezinde çalıştığını belirtirken kendi projesinin, Köln ve firmanın Londra'daki tasarım stüdyolarından gelen sekiz proje arasından seçildiğini söylüyor. Finalde bu sekiz projeden üçünün seçildiğini kaydeden Güler, "Bu son üç tasarımdan biri, eski Focus'a çok benziyordu. Diğeri ise tamamen farklı bir araç gibiydi. Sonuçta, benim projem secildi" diyor. Güler, Ford'da daha önce de belirli projelerde görev aldığını hatırlatırken, kabul edilen ilk ciddi projesini Focus olduğunu ifade ediyor. Güler, halen Ford'un yeni bir projesinde daha çalıştığını belirtirken, "Yenilenecek bir otomobil bu ve 2007 yılında piyasaya çıkacak" diyor, ancak model ismi vermiyor. Bu modelin, yeni Mondeo olabileceği tahmin ediliyor. Yeni Focus'un tasarımlarına da, 2001 yılında başlanmış... 
Almanya doğumlu olan, anne ve babası da Almanya'da yaşayan Murat Güler, ailesinin geri kalanının Türkiye'de olduğunu ve her yıl tatile geldiklerini söylüyor. 1994-99 yılları arasında Volkswagen'de çalıştığını, bunun öncesinde, Murat Günak'ın da bulunduğu dönemde yaklaşık üç ay Mercedes'te görev yaptığını anlatan Güler, Mercedes'in çalışma ortamının kendisine yabancı geldiğini, bu yüzden de ayrıldığını söylüyor. Güler, Volkswagen'de çalıştığı dönemde, halen piyasada satılmakta olan Polo projesinde de katkıları olduğunu belirtiyor. Küçüklüğünden beri tasarıma ilgi duyduğunu, sonuçta da bu işin okuluna gitmeye karar verdiğini söyleyen Güler, İsviçre'de, Art Center College Of Design'dan mezun olmuş. 


</TEXT>
</DOC>
