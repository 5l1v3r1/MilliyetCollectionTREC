<DOC>
<DOCNO> 271093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/spor/spo04.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
5. zafer haftası 0-2 
</HEADLINE>
<TEXT>


Trabzon, ligdeki seri galibiyetlerine Denizlispor deplasmanını da ekledi. Bordo-Mavili ekip ilk yarıda zorlanırken, ikinci yarıda süper ikilisi Gökdeniz - Fatih ile sonuca gitti 


Liderliği bırakmadı 
LİGDE ilk dört haftayı kayıpsız geçen Trabzonspor, Denizlispor deplasmanından da üç puan çıkardı, yenilgisiz liderliğini devam ettirdi. Karşılaşmanın ilk yarısı golsüz kapandı. İkinci yarıda Bordo - Mavili ekip üstünlüğü ele aldı. 58. dakikada Lee Young'un kullandığı serbest atıştan gelen topu Denizlispor kalecisi Süleymanou elinden kaçırdı. Gökdeniz topla buluştu, beklemeden vurdu, Yeşil - Siyahlı fileleri havalandırdı. 

Son bölümde fark kaçtı 
GOLDEN sonra Trabzonspor oyunun tüm kontrolünü eline geçirdi. Beraberliği yakalamaya çalışan ev sahibi ekip ise defansında boşluklar vermeye başladı. 76. dakikada Gökdeniz'in şık pasıyla buluşan kaptan Fatih Tekke'nin plasesi Karadeniz ekibini rahatlattı. Bordo - Mavililer kalan bölümde de kontrataklarda sayısız fırsatlar yakalamalarına rağmen, son vuruşları iyi yapamayınca farklı bir galibiyeti kaçırdılar. 

Doğan memnun 

"Golle rahatladık" 
TRABZONSPOR Teknik Direktörü Ziya Doğan, karşılaşma sonrası yaptığı açıklamada en zor deplasmanlardan birini oynadıklarını belirterek, "İlk devre başa baş mücadele oldu. İkinci yarı özellikle golü bulduktan rahatladık ve maçı kopardık" dedi. Ligin uzun bir maraton olduğunu vurgulayan Doğan, "Sadece bir galibiyet aldık. Artık, bu maç bitti, ciddi olmalıyız" ifadelerini kullandı. 

"Korktuğum olmadı" 
TECRÜBELİ teknik adam, oyuncularının galibiyet için elinden geleni yaptığını söyleyerek "Milli takıma altı oyuncu gönderdik. Futbolcularım yorgun döndüler. Bu nedenle biraz korkuyordum ama yine yüreklerini sahaya koydular, üç puanı aldılar" diye konuştu. Zor bir deplasmandan kayıpsız döndükleri için mutlu olduğunu kaydeden Doğan yollarına devam edeceklerini de sözlerine ekledi. 

Maçtan notlar 
Tribünler boş kaldı 
MAÇIN açık kanalda TV'den naklen yayınlanmanması nedeniyle taraftarlar maça fazla ilgi göstermedi. Denizlispor, bilet fiyatlarını Fenerbahçe, Beşiktaş ve Galatasaray ile yapılan maçlara göre ucuz tutmasına karşın tribünlerinin büyük bölümü boş kaldı. 

Bilbao berabere 
TRABZON'UN UEFA'daki rakibi Athletic Bilbao sahasında Valencia ile 2-2 berabere kaldı. İspanyol ekibi, Urzaiz ve Iraola'nın golleri ile 2-0 öne geçmesine rağmen Vaio ve Angulo'nun sayılarına engel olamadı. 

Yattara kadro dışı 
TRABZONSPOR Teknik Direktörü Ziya Doğan, disiplinsiz davranışlarıyla dikkat çeken Yattara'yı 18 kişilik maç kadrosuna almadı. Gineli oyuncu karşılaşmayı tribünden izledi. Bu arada PAF takımları maçında Trabzonspor, Denizlispor'u 2 - 0 mağlup etti. 



</TEXT>
</DOC>
