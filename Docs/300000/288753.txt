<DOC>
<DOCNO> 288753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko01.html </URL>
<DATE> 2004/11/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Tüccar, TMO'yu gördü, mısırda fiyat yükseltti .. 
</HEADLINE>
<TEXT>

     Yaklaşık bir ay öncesine kadar 310 bin lira olan mısırın kilosunu 280 bin liraya çekip, üreticinin Toprak Mahsulleri Ofisi'ne TMO , akın etmesine neden olan tüccar, yeniden fiyat yükseltmek zorunda kaldı. 
     TMO Adana Şube Müdürü Mehmet Kaya, AA muhabirine yaptığı açıklamada, Adana'da, 1 Eylül 2004 tarihinden bugüne kadar üreticilerden 205 bin ton mısır aldıklarını bildirdi. 
     Kaya, tüccarın, 15 gün öncesine kadar mısırın kilosuna 280 bin lira verdiğini anımsatarak, ''Düşük fiyat nedeniyle üretici TMO'ya yönlenince, tüccar da özellikle son bir kaç gündür fiyat yükseltmek zorunda kaldı'' dedi. 
     Tüccarın şu anda mısırın kilosuna verdikleri net fiyatın 290 bin liranın üzerine çıktığını vurgulayan Kaya, TMO'nun piyasada denge unsuru olduğunu ve tüccarın fiyat yükseltmesini sağladığını belirterek, şunları söyledi 
     ''Üretici, tüccarın fiyatını beğenmeyince mısırın kilosuna 332 bin lira veren TMO'ya yöneldi. Bu nedenle alım ofislerimizin önünde uzun kuyruklar oluşmuştu ancak, 4 depo birden kiralayarak bu sorunu giderdik. Ürünlerin de rutubetsiz ve kaliteli olması sayesinde kurutma problemi yaşamıyoruz.'' 
     
     ÖDEMELERDE SORUN YOK 
     Kaya, alımların devam ettiğini ödemelerde de herhangi bir sorun yaşanmadığını belirterek, ''Geçen sezon 210 bin ton mısır almıştık. Bu yıl ise daha sezon bitmeden aldığımız mısır miktarı 205 bin tonu buldu. Sezon sonuna kadar 250 bin ton olacağını tahmin ediyoruz'' diye konuştu. 
     Ödemeler konusunda sıkıtı yaşamadıklarını, yüzde 50'sini peşin, kalan yarısını da bir ay vade ile ödediklerini belirten Kaya, bugüne kadar 39 trilyon 551 milyar 914 milyon lira ödeme yaptıklarını kaydetti. 
     Kaya, yörede mısır hasadının bu ay sonuna kadar tamamlanacağını, üreticiyi mağdur etmemek için gelen mısırın tamamını alacaklarını vurgulayarak, kara gün dostu olduklarını gösterip, üreticiyi tüccara teslim etmediklerini bildirdi. 
     Mısırın TMO'dan satış fiyatının 410 bin lira olarak belirlendiğini anlatan Kaya, ''Bu fiyatı bulmadığımız sürece ürünü satmayacağız. Bu nedenle satış için yeni yılın ilk aylarını bekleyeceğiz'' dedi. 
     
</TEXT>
</DOC>
