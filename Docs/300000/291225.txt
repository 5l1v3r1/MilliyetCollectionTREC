<DOC>
<DOCNO> 291225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur42.html </URL>
<DATE> 2004/11/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Hastanenin ihmali nedeniyle bebeğini aldırdı iddiası... 
</HEADLINE>
<TEXT>

     Şanlıurfa'da, hamile olduğunu bilmeyen Gülcan Özgürtekin, başka bir şikayetle gittiği hastanede çekilen tomografiden yayılan radyasyon nedeniyle 7 haftalık bebeğini aldırmak zorunda kaldığı iddiasıyla mahkemeye başvurdu. 
     Gülcan Özgürtekin'in eşi Mustafa Özgürtekin, AA muhabirine yaptığı açıklamada, 4 Nisan 2004'te, eşinin, göğüs kafesinde ağrı olduğu şikayetiyle doktora gittiğini söyledi. 
     Buradan Şanlıurfa SSK Hastanesi'ne sevk edildiklerini, hastanede yeterli teçhizat olmadığı için kurumun anlaşmalı olduğu Şanlıurfa'daki özel bir hastaneye gönderildiklerini söyleyen Özgürtekin, özel hastanede eşinin tomografisinin çekildiğini kaydetti. 
     Tetkikler sonucunda, eşinin karaciğerinde 6 santimetre büyüklüğünde kist olduğunun tespit edildiğini ifade eden Özgürtekin, bunun üzerine ilk doktora tekrar başvurduklarını ve doktorun kendilerine hastalığın Şanlıurfa'da tedavisinin mümkün olamayacağını söylemesi üzerine Ankara'ya gittiklerini belirtti. 
     Ankara'da Etlik SSK Hastanesi'ne başvurduklarını, oradan da yine Ankara'daki özel bir hastaneye sevk edildiklerini bildiren Özgürtekin, burada yapılan tahlil ve testler sonucunda eşinin karaciğerinde kist bulunmadığının ortaya çıktığını söyledi. 
     Ankara'daki doktorların, eşinde bir hastalık olmadığını, Şanlıurfa'daki doktorların yanlış teşhis koyduğunu söylediğini ifade eden Özgürtekin, Şanlıurfa'ya döndükten sonra eşinin adet düzensizlikleri şikayeti üzerine gittikleri Şanlıurfa SSK Hastanesi Kadın Doğum Ünitesi'nde ultrason çektirdiklerini ve eşinin 7 haftalık hamile olduğunu öğrendiklerini bildirdi. 
     Özgürtekin, ''Doktorlara eşimin başından geçen olayları anlattık. Onlar da bize hamile kadının radyasyon ışınlarından etkilenmesi durumunda sakat doğum yapabileceği ihtimali nedeniyle çocuğun aldırılması gerektiğini söyledi'' diye konuştu. 
     Mustafa Özgürtekin, şöyle devam etti 
     ''İlk doktora gitmeden eşim 7 haftalık hamileymiş, ancak Şanlıurfa'da gittiğimiz özel hastanede yapılan tahlil ve tomografide eşimin hamile olduğu konusunda bilgi verilmedi. SSK Hastanesi'ndeki doktorlar, bize çocuğun radyasyon ışınlarından etkileneceğini bu nedenle ilk sorumluluğun özel hastanede olduğunu, doktorların bu ihtimali göz önünde bulundurup tahlil yapması gerektiğini söyledi. Bundan sonra ilgili özel hastaneye gittik ve eşimi muayene eden doktorlarla görüştük. Hakkımızı savunmak için de özel hastane aleyhinde 50 milyar lira manevi, 10 milyar lira maddi tazminat davası açtık.'' Özgürtekin, bugün davanın ikinci duruşmasının yapıldığını, üçüncü duruşmanın 21 Şubat 2005 tarihine ertelendiğini bildirdi. 
     Davayı, benzer vakaları başka ailelerin yaşamaması için açtıklarını belirten Mustafa Özgürtekin, şunları söyledi 
     ''6 yıllık evliyiz. Çocuğumuz olmasını çok istiyorduk. Allah bize bir fırsat verdi. Ancak doktorların ihmali nedeniyle o da elimizden gitti. Davayı kazanırsak ve dava sonuçlanana kadar eşim tekrar hamile kalmazsa, davadan kazandığımız parayla tüp bebek için başvuracağız.'' Dava açılan özel hastanenin avukatı Müslüm Akalın ise Özgürtekin çiftinin, haksızlığa uğradığı iddiasıyla dava açtığını, tüm delillerin incelenerek karara varılacağını ve gerçeğin ortaya çıkacağını belirtti. 
     
</TEXT>
</DOC>
