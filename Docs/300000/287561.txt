<DOC>
<DOCNO> 287561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur52.html </URL>
<DATE> 2004/11/09/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Trende kapkaç terörü... 2 zanlı cezaevine gönderildi .. 
</HEADLINE>
<TEXT>

     İstanbul'a gelmek için bindiği Adapazarı Ekspresi'nde, cep telefonunun kapkaççılar tarafından çalınmasına karşı koyması sırasında darp edilerek trenden aşağı atılan Kocaeli Üniversitesi öğrencisi Ahmet Hakan Canıdemir'in 18 katil zanlıları, tutuklanarak cezaevine gönderildi. 
     Canıdemir'in katil zanlıları olarak yakalanan Mehmet Emin Tolon 19 ile Üsküdar'daki Çocuk Şube Müdürlüğü'nde gözaltında tutulan A.Ç. 17 polis tarafından geniş güvenlik önlemleri altında Kadıköy Adliyesi'ne getirildi. 
     Cumhuriyet Savcısı Alaattin Demir tarafından sorguları yapılan 2 zanlı, tutuklanmaları talebiyle Nöbetçi 1. Sulh Ceza Mahkemesi'ne sevk edildi. 
     Mahkemedeki sorgularının ardından tutuklanan zanlılardan Mehmet Emin Tolon Ümraniye Cezaevi'ne, A.Ç. de Bayrampaşa Cezaevi'ne gönderildi. 
     Alınan bilgiye göre, zanlılar Cumhuriyet Savcılığı'ndaki sorgularında, üniversite öğrencisi Ahmet Hakan Canıdemir'in cep telefonunu gasp etme olayına karıştıklarını itiraf etti, ancak Canıdemir'in ölümüne neden olan trenden atılma olayının firardaki Ümit Çiğdem 20 tarafından gerçekleştirildiğini öne sürdü. 
     Zanlılardan A.Ç.'nin, sorgusunda, Canıdemir'den cep telefonunun gasp edilmesinin ardından, trenden önce kendisinin atladığını söyleyerek, ''Ölen Ahmet'i trenden Ümit attı. Ben kavgaya karışmadım. Trenden atladım ve daha sonra diğer arkadaşlarla buluşma olacağından olay yerinden kaçtım'' şeklinde konuştuğu öğrenildi. 
     Diğer zanlı Mehmet Emin Tolon'un ise, cep telefonunu Canıdemir'den Ümit Çiğdem'in aldığını ve Canıdemir'i trenden kendisinin atmadığını söylediği kaydedildi. 
     Tolon'un sorgusunda, ''Ümit ile birlikte Ahmet'ten cep telefonunu alarak vagondan çıktık. Arkadan Ahmet geliyordu. Ara bölüme geçtim ve A.Ç.'nin arkasından atlayarak yoluma devam ettim. Atlarken de kalçam ve dizimden yaralandım. Ahmet'in trenden düşmesinden Ümit Çiğdem sorumludur. Çünkü trenden o attı'' dediği kaydedildi. 
     Bu arada, kapkaç ve adam öldürme suçlamasıyla Kadıköy Adliyesi'ne getirilen zanlılardan A.Ç.'nin, 25 Ekim 2004 tarihinde işlemiş olduğu başka bir kapkaç suçundan dolayı Cumhuriyet Savcısı Ali Özbeyli tarafından sorgusu yapıldı. 
     A.Ç.'nin bu sorgusunda da Adapazarı Ekspresi'nde H.Ç. adlı bayan polis memurunun çantasını kapkaç suretiyle aldığını itiraf ettiği öğrenildi. 
     
</TEXT>
</DOC>
