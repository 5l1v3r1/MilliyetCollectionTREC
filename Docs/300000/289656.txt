<DOC>
<DOCNO> 289656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/dunya/axdun02.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Felluce'de olanlar derin iz bırakır' 
</HEADLINE>
<TEXT>


ANKARA Milliyet 


Dışişleri Bakanı Abdullah Gül, ABD ordusunun Felluce'deki operasyonu sırasında yaralı bir Iraklının bir Amerikan askeri tarafından ateş açılarak öldürülmesinin, "Irak halkında derin psikolojik etkiler bırakacağı" uyarısında bulundu. Dışişleri Bakanlığı'nda dün akşam gazetecilerin sorularını yanıtlayan Gül, dünyanın tepkisini toplayan görüntüler için, "Bunlar hepimizi derinden üzen ve asla olmaması gereken davranışlardır. Aslında bunlar anlaşmalara da aykırıdır. Yaralı bir insanın ateşle öldürülmesi tabii ki sorumluluk gerektirir" değerlendirmesini yaptı. 

Bölge halkı etkilenir 
ABD'ye operasyonlarda dikkatli davranması uyarısında da bulunan Gül, "Tüm bunların bölge halkı üzerinde derin psikolojik etkileri olduğu kanaatindeyim. O bakımdan ABD'nin çok dikkatli hareket etmesi gerekir. Eminim ki, bu yanlışları yapanlar en ağır biçimde cezalandırılır" dedi. 

Powell'a övgü 
ABD Dışişleri Bakanı Colin Powell'ın istifası konusundaki bir soruya, ABD'li muadilinin Türkiye'yi iyi tanıdığına işarat ederek karşılık veren Gül, "İyi ilişkiler içinde olduğumuz, tüm dünyanın saygınlığını kazanmış bir devlet adamıydı" dedi. Powell'ın asker geçmişine dikkat çeken Gül, "Asker olmasından dolayı özellikle kritik olaylarda ve savaşlarda ayrı bir sorumluluk taşıyordu. Süreç içinde çok önemli roller oynadı" diye konuştu. 


</TEXT>
</DOC>
