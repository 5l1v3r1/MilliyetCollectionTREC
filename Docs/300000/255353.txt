<DOC>
<DOCNO> 255353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko17.html </URL>
<DATE> 2004/07/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Türk kahvesine Avrupa'da ilgi... 
</HEADLINE>
<TEXT>

     Kayseri'de üretilen ''Billur Kahve'' Avrupa ülkelerine de ihraç ediliyor. 
     Metin, Mehmet ve İlhan Billur kardeşler tarafından 1962 yılından bu yana üretilen Billur Kurukahve'nin, geçen ay ihraç edildiği Almanya ve Hollanda'da büyük ilgi gördüğü belirtildi. 
     Şirket ortaklarından İlhan Billur, AA muhabirine yaptığı açıklamada, geçen ay gönderdikleri kahvelerin marketlerde satılıp ilgi görmesi üzerine kahve ihracatına ağırlık verdiklerini söyledi. 
     Billur ''geleneksel Türk Kahvesi tadını korumak için çaba sarfediyoruz. Almanya ve Hollanda'ya bu ay 5 bin paket çekilmiş kurukahve gönderdik. Gelecek ay kahve miktarını artıracağız. Avusturya ve Fransa'ya da kahve ihraç edebilmek için ilgili firmalarla görüşmelerimiz sürüyor'' dedi. 
     Billur, kahvenin kavrulmasında ve öğütülmesinde geleneksel yöntemleri sürdürdüklerini, artan talebi karşılamak için Kayseri Organize Sanayi'nde yeni bir tesis kurulmasını planladıklarını söyledi. 
     Billur Kurukahve'nin sahibi olan Metin, Mehmet ve İlhan Billur kardeşler, geçen yıl KESOB tarafından yılın esnafı seçilerek ödüllendirilmişlerdi. 
     
</TEXT>
</DOC>
