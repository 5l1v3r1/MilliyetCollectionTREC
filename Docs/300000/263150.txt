<DOC>
<DOCNO> 263150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonsiy07.html </URL>
<DATE> 2004/08/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
DSP lideri Sezer Bakan Yıldırım artık seyahatlerini trenle yapmalıdır 
</HEADLINE>
<TEXT>

     DSP Genel Başkanı Zeki Sezer, hükümetin, halkın demiryollarına karşı sarsılan güvenini yeniden kazandırması gerektiği belirterek, ''İstifa etmeyen Sayın Bakan, bundan sonraki seyahatlerini mutlaka trenle yapmalıdır'' dedi. 
     Sezer, yaptığı yazılı açıklamada, üst üste yaşanan iki tren kazası nedeniyle halkın demiryoluna olan güveninin büyük ölçüde sarsıldığını belirtti. Bu kazalar nedeniyle demiryolu taşımacılığının geleceğinin de karartıldığını savunan Sezer, bu durumun, çok sayıda kişinin yaşamını yitirmesi ve sakat kalmasının kadar acı verici olduğunu ifade etti. 
     Karayollarında her yıl binlerce kişinin ölmesi ve uğranılan trilyonlarca liralık maddi zararın önlenmesinin tek çözümünün, yolcu ve yük taşımacılığı yükünün demiryollarına ve denizyollarına kaydırılması olduğunu dile getiren Sezer, şunları kaydetti 
     ''Yaşanan tren kazalarının, bunu önlemesine izin verilemez. Kaza nedenlerinin araştırılması, altyapıdaki zaafların giderilmesinden sonra demiryollarına olan güvenin kazanılması için her türlü önlem alınmalıdır. 
     Bu güvenin kazanılmasında Sayın Ulaştırma Bakanı'nın tutumu son derece önemlidir. Trene olan güvenin sağlanması için Sayın Bakan, bundan sonraki resmi-özel tüm seyahatlerini olabildiğince tren ile yapmalıdır. Sayın Bakan, 'İşlerim acele trene binemem' diyemez. Halkın trene olan güvenini sağlamak Bakan Bey'in kendisinin en birinci işidir.'' 
     
</TEXT>
</DOC>
