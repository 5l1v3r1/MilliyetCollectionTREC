<DOC>
<DOCNO> 274308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy25.html </URL>
<DATE> 2004/09/23/ </DATE>
<TIME> 18.52 </TIME>
<AUTHOR>  </AUTHOR>
<HEADLINE>
Fransa'nın Ankara Büyükelçisi Türkiye'nin AB üyeliğine sıcak bakıyor 
</HEADLINE>
<TEXT>

     Fransa'nın Ankara Büyükelçisi Bernard Garcia, ''Türkiye'nin AB üyeliğine net bakıyoruz'' dedi. 
     Büyükelçi Garcia, Hatay Valisi Abdulkadir Sarı'yı, makamında ziyaret etti. Garcia, ziyaret sırasında, Türkiye'nin AB'ye üyeliğinden yana tavır sergilediklerini ve bunu her zaman açıkça ortaya koyduklarını belirtti. 
     Türkiye'nin AB'ye üyeliği için Aralık ayında yapılacak müzakerelerden olumlu sonuç çıkacağına inandığını ifade eden Garcia, ''Fransa, 40 yıldır Türkiye'nin AB'ye girmesini savunan tek ülke. Türkiye'nin AB üyeliğine net bakıyoruz. Cumhurbaşkanımız da bu yönde tavır takınıyor. Fakat, sadece bizim 'evet' dememiz yetmiyor'' diye konuştu. 
     Vali Abdulkadir Sarı ise Garcia'yı Hatay'da görmekten memnuniyet duyduğunu belirterek, ''Fransa ile çok eskiye dayanan tarihsel bağlarımız var. İki ülke arasındaki dostluk bağlarının güçleneceğine inanıyorum'' dedi. 
     
</TEXT>
</DOC>
