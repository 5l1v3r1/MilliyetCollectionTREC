<DOC>
<DOCNO> 270841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/guncel/gunz1.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



'Turbo' çocuklara ilkyardım öğretecek 

YILDIZ YAZICIOĞLU Ankara 
Kızılay çocuklara, çizgi filmle ilkyardım dersi verecek. Amerikan Kızılhaç'ın desteğiyle hazırlanan çizgi filmde, "Turbo" adlı karakter ve arkadaşları, kaykaylarıyla yaralılara ilkyardım yapacak. Filmde ayrıca, Tolga ve Tülin karakterleriyle de, çocukların oyun oynarken yaşayabileceği kazalar ve alınabilecek önlemler anlatılacak. Kızılay, çocuklara ilkyardımı sevdirecek ve uzun vadeli olacak bu eğitici çizgi film projesiyle "Kahraman Turbo"yu halka sevdirerek, kan bağışlarını da artırmayı hedefliyor. 

Türbanları çıkarıp kayıt yaptırdılar 

CEM BAKIRCI Erzurum DHA 
Erzurum Atatürk Üniversitesi'ne kayıt yaptırmak için gelen türbanlı öğrencilerin kayıt bürolarına girişine izin verilmiyor. Özel güvenlik görevlilerinin "Lütfen türbanınızı açar mısınız " uyarısı ile karşılaşan öğrenciler, başlarını açarak kayıt bürosuna girebildi. Üniversitenin Öğrenci İşleri Daire Başkanı Hamit Hatunoğlu, öğrencilerin kılık - kıyafet yönetmeliğine uymak zorunda olduğunu belirtti. 

CHP AKP eğitimi tepetaklak etti 

ANKARA Milliyet 
CHP Grup Başkanvekili Haluk Koç, AKP iktidarı döneminde eğitim sisteminin tepetaklak edildiğini, Milli Eğitim'de kadrolaşma ve gericileşme yaşandığını savundu. Koç, sınıfların çok kalabalık olduğunu, 30'ar öğrencili sınıflarda eğitim için 200 bin öğretmen, 135 bin yeni derslik gerektiğini kaydetti. 

Okul kayıtları bir hafta uzatıldı 

İSTANBUL Milliyet 
İl Milli Eğitim Müdürü Ömer Balıbey, okul kayıtlarının bir hafta uzatıldığını, kayıt sırasında gönüllü bile olsa ücret alınmayacağını söyledi. Balıbey ayrıca Avcılar'da 5, Kadıköy'de 2 ve Beykoz'da bir okulun deprem riski nedeniyle boşaltıldığını açıkladı. 

Arsasını satıp okul yaptıracak 

M.AKİF ERDEM 
Okul yaptıracak hayırseverler İstanbul Valiliği'nde düzenlenen protokolde buluştu. Hayırsever Tuncay Azaphan'ın Zeytinburnu'nda düşük kapasiteli mevcut Mensucat Lisesi'nin binasını yıkarak, yerine modern Ergül Azaphan Lisesi'ni yaptıracağı açıklandı. Selahattin Kaçaker'in de memleketindeki arsalarını satarak, Avcılar'daki anaokulunun bahçesine ihtiyacı karşılamadığı için yeni anaokul yaptıracağı belirtildi. 

Bardakoğlu'ndan Miraç Kandili mesajı 

ANKARA Milliyet 
Diyanet İşleri Başkanı Prof. Dr. Ali Bardakoğlu, bu gece kutlanacak olan Miraç Kandili nedeniyle mesaj yayımladı. Dini yaşamda zihin ve bilgi kadar kalp ve duygunun da önemli olduğunu kaydeden Bardakoğlu, Miraç Kandili'ni kutlayarak, "Miraç, toplumsal hayatımızda çalışarak gelişmenin, ahlak ve hikmetin terbiye ettiği bilgiyle ilerlemenin imk nı olmalıdır. Miraç bize ilahi rahmete şiddet ve savaşı durdurarak ulaşabileceğimizi hatırlatır. Bu gecede farz kılınan günde 5 vakit namaz iç dünyamızdaki yükselişi ve arınmayı temsil eder" dedi. 


</TEXT>
</DOC>
