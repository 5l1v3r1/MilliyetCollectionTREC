<DOC>
<DOCNO> 293725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun12.html </URL>
<DATE> 2004/12/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kemanla işkencenin tarafları konuştu 
</HEADLINE>
<TEXT>

     Nablus'ta bir İsrail kontrol noktasından geçerken, Filistinli bir müzisyene zorla keman çaldırıldığına ilişkin askeri soruşturma sonuçları ve müzisyen Tayam'ın açıklamaları birbiriyle çelişiyor. 
     İsrail ordusu sözcülüğünden yapılan açıklamada, Tümgeneral Moşe Kaplinski tarafından yürütülen ve olay yerinde bulunan askerlerle kontrol noktalarında görev yapan gönüllü kadınlardan oluşan insan hakları kuruluşu ''Machsom Watch'' üyelerinin ifadelerine dayanan soruşturma sonucu, askerlerin Filistinli müzisyene zorla keman çaldırmadıkları belirtildi. 
     İsrail ordusu sözcülüğünce açıklanan soruşturma raporunda, ''Filistinli, Beyt İba kontrol noktasına geldi, askerler tarafından keman kutusunun açılması istendi. Filistinli keman kutusunu açıp kendi iradesiyle kemanını çalmaya başladı. Birkaç dakika sonra, irtibat subayı, Filistinlinin keman çalmasını durdurmasını istedi'' ifadesine yer verildi. 
     Soruşturma bulgularının, olay anında kontrol noktasında bulunan askerlerin ifadeleri ile ''Machsom Watch'' üyelerinin çektiği video görüntüleri ve mektuplarıyla da doğrulandığı kaydedildi. 
     Açıklamada ayrıca, irtibat subayının görevini profesyonelce, uzun bir süredir yaptığı ve beraberindeki askerler ve Filistinlilerin de çalışmasından övgüyle bahsettikleri ifade edildi. 
     Soruşturma bulgularının ardından, açıklamada, Merkez Komutanı Kaplinski'nin, olayda askerlerin ''duyarsızlıkla davranmakla birlikte, saygısızlık etmedikleri ve küçük düşürme gibi bir niyetlerinin olmadığı'' sözlerine de yer verildi. 
     
     MÜZİSYEN TAYAM ÇALMAMI ONLAR İSTEDİ 
     Öte yandan, zorla keman çaldırıldığı öne sürülen Filistinli müzisyen Nissam Tayyam, Haaretz gazetesine yaptığı açıklamada, İsrail ordusunun soruşturma bulgularını reddetti. 
     Batı Şeria'nın kuzeyindeki Ferah mülteci kampından olan ve El Nejat Üniversitesi'nde müzik eğitimi gören viyolonist Tayam 28 , ''Ben çalmayı istemedim. Keman kutusunu açmamı ve enstrümanı göstermemi istediler. Yaptım. Fakat hemen sonra çalmamı istediler. Ben istemedim'' dedi. 
     ''Onurunun zedelendiğini hissettiğini'' söyleyen Tayam, ''Her zaman, Avrupa'da Nazi Almanya'sında acı çeken Yahudilere yakınlık duydum. Ama şimdi onlar gelip aynısını bize yapıyorlar'' diye konuştu. 
     Haberde, ''Machsom Watch'' gönüllüsü kadınların da ifadelerinde Filistinli müzisyenin kendiliğinden kemanını çalmaya başladığını gördükleri, ancak Tayam'ın sözlerinden sonra, askerler ve Filistinli arasında geçen Arapça konuşmaları anlamadıklarını dile getirdikleri de kaydedildi. 
     
</TEXT>
</DOC>
