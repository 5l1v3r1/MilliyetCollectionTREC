<DOC>
<DOCNO> 259203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/spor/spo03.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tandoğan sürprizi 
</HEADLINE>
<TEXT>


Galatasaray, sağ kanattaki problemini Gençlerbirliği'nin milli oyuncusunu transfer ederek aşmayı planlıyor. Yönetim, Başkan Cavcav'ın kapısını çalmaya hazırlanıyor 

HALİL ÖZER 


Hagi rapor verdi 
HIRVAT Tomas'ın alınmasının ardından transfer çalışmalarını nokta koymaya hazırlanan Galatasaray, sürpriz bir girişime imza attı. Sarı - Kırmızılı yönetim, Gençlerbirliği'nin tecrübeli ismi Ali Tandoğan'ı renklerine bağlamak için düğmeye bastı. Teknik Direktör Gheorghe Hagi'nin, Sabri'nin savunma yönünün zayıf olması nedeniyle bu kanatta alternatif olarak Ali Tandoğan'ı istediği bildirildi. 

10 asist yaptı 
GALATASARAY, Gençlerbirliği Başkanı İlhan Cavcav ile temasa geçerek, hafta sonuna kadar bu transferi sonuçlandırmayı hedefliyor. Cavcav'ın sözleşmesi süren Ali Tandoğan'ın bonservisinde kolaylık sağlaması halinde bu transferin gerçekleşmesi bekleniyor. Milli Takım Teknik Direktörü Ersun Yanal'ın da gözdeleri arasında yer alan Ali Tandoğan, geçen sezon ligde 30 maçta 5 gol attı, 10 asist yaptı. 

Aslan'a sevgi çemberi 

Gemiyi salladılar 
SARI - Kırmızılılar onuruna önceki akşam New York'ta düzenlenen geceye gurbetçilerin yoğun ilgisi damga vurdu. Galatasaray USA Taraftar Derneği tarafından organize edilen gece bayraklar ve balonlarla süslenen bir gemide düzenlendi. İkinci Başkan Ergun Gürsoy, Gheorghe Hagi ve futbolculardan Hakan Şükür, Bülent Korkmaz ve Mondragon taraftarın yoğun ilgisi karşısında şaşkınlık yaşadı. 

İsmail Cem de geldi 
HAGİ ve oyunculardan imza almak için katılımcılar birbiriyle yarıştı. Kalabalık bir taraftar kitlesinin yer aldığı gecede bazı dernek yetkilileri ve iş adamlarının yanı sıra New York Başkonsolosumuz Ömer Önhon ve Türk Amerikan Dernekleri Federasyonu Başkanı Ata Erim de hazır bulundu. Eski dışişleri bakanı, Yeni Türkiye Partisi Başkanı İsmail Cem hasta yatağından kalkıp, davete gelerek gecenin sürprizini yaptı. 

Song modası 

Galatasaray'ın yeni transferi Song, takım arkadaşlarları ile kısa sürede kaynaşırken saç stili ile de onlara ilham kaynağı oldu. Cim - Bom'un üç genç ismi Aykut, Necati ve Petre saçlarını Kemerunlu futbolcu gibi yaptırdı. 

Hasan Şaş sevinci 

YENİ sezonun hazırlıklarının son etabı için Amerika'da bulunan Galatasaray, günü çift antrenmanla geçirdi. Princeton Üniversitesi tesislerinde önceki akşamki idmanı ayağına aldığı darbe nedeniyle tamamlayamayan Hasan Şaş'ın dünkü çalışmalara katılması sevinç yarattı. 

Ali Sami Yen'e anma 

GALATASARAY Kulübü'nün kurucusu ve ilk başkanı olan Ali Sami Yen, ölümünün 53. yıldönümünde dün kabri başında anıldı. Ali Sami Yen'in Feriköy Mezarlığı'nda bulunan anıt mezarı başındaki törene Başkan Özhan Canaydın, Başkan Yardımcısı ve Basın Sözcüsü Turgay Kıran ile yönetim kurulu üyesi Niyazi Yelkencioğlu da katıldı. 


</TEXT>
</DOC>
