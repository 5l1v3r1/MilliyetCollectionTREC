<DOC>
<DOCNO> 281622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sontur12.html </URL>
<DATE> 2004/10/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Tecavüzcünün bahanesine bak Yaşının büyük olduğunu söylemişti .. 
</HEADLINE>
<TEXT>

     İsmail AKDUMAN DHA 

SAMSUN'da, evden kaçan 13 yaşındaki P.Ö.'ye tecavüz ettiği iddiasıyla yargılanan 24 yaşındaki Vural Demir, "Bana yaşının büyük olduğunu söylemişti. Kendi isteğiyle ilişkiye girdik. Zorla birşey yapmadım'' dedi. Demir, tecavüz ve alıkoymak suçlarından 4 yıl 7 ay 2 gün hapis cezasına çarptırıldı. 
     Olay, 8 ay önce Çatalarmut Mahallesi'nde meydana geldi. İlköğretim okulu 7'nci sınıf öğrencisi P.Ö., ailesine "Okula gidiyorum'' diyerek evden çıktı. Daha sonra, önceden tanıdığı Vural Demir'le görüşen P.Ö., onunla birlikte evine gitti. P.Ö., Demir'in kendisini kandırarak cinsel ilişkiye girdiğini iddia etti. 
     P.Ö.'nün ailesinin şikayeti üzerine yakalanıp tutuklanan ve 10 yıla kadar hapis cezası istemiyle Samsun 2'nci Ağır Ceza Mahkemesi'nde yargılanan Vural Demir, dün son kez hakim karşısına çıktı. 
     Demir, "Sabah erken saatte P.Ö. ile buluştuk. Bana Ailem beni tanımadığım biriyle evlendirecek' diyerek evden kaçtığını söyledi. Hava soğuk olduğu için onu evime götürdüm. Evde onun da isteğiyle cinsel ilişkiye girdik. Ancak bana yaşının 17 olduğunu ve 3 ay sonra 18'ine gireceğini söyledi. Evlenecektik'' dedi. 
     Duruşmaya katılan P.Ö. ise, "Okula gidiyorum diye evden çıktım. Vural'la buluştuk. Beni sevdiğini ve evleneceğini söyleyerek kandırıp cinsel ilişkiye girdi. Bir cahillik yaptım. Benim yaşım daha küçük, ancak onun yaşı büyük. Bunu bana yapmayacaktı'' diyerek şikayetçi oldu. 
     Mahkeme heyeti, Vural Demir'in, P.Ö. ile kendi isteği doğrultusunda cinsel ilişkiye girdiği kanaatine varıp, sanığa 4 yıl 5 ay 2 gün hapis cezası verdi. 

     
</TEXT>
</DOC>
