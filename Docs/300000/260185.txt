<DOC>
<DOCNO> 260185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun24.html </URL>
<DATE> 2004/08/03/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İnsan tacirlerine ağır darbe .. 
</HEADLINE>
<TEXT>

     Almanya'da insan tacirlerine karşı ülke çapında düzenlenen operasyonlarda 32 kişi gözaltına alındı. 
     Başkent Berlin'deki Federal İçişleri Bakanlığı'ndan yapılan açıklamada, 280 polisin Hamburg ve Schleswig-Holstein eyaletleri ile Hanau ve Cottbus kentlerinde 21 evde arama yaptığı, Cezayirli ve Mısırlı 4 kişinin yasadışı yollardan yabancıları ülkeye sokmak ve sahte belge düzenlemek suçlamasıyla tutuklandığı, 11 kişinin de gözaltına alındığı belirtildi. 
     Bochum Savcılığı ve Köln polisi tarafından Güstrow, Reutlingen, Göttingen ve Bonn kentleri çevresinde yapılan operasyonlarda da, Rusya, Ukrayna ve Çek Cumhuriyeti üzerinden Almanya'ya yasadışı yollardan yabancı sokan 21 Çinlinin gözaltına alındığı bildirildi. 
     Reutlingen ve Göttingen kentlerinde, yasadışı yollardan Almanya'ya geldikleri tahmin edilen 13 Çinlinin yakalandığı, bu kişilerin Almanya'ya gelebilmek için kişi başına 10 bin euro'ya kadar para ödediğinin belirlendiği kaydedildi. 
     Öte yandan, 19 Çinliyi yasadışı yollardan Almanya'ya sokmaktan suçlu bulunan bir Çek vatandaşı Bonn Sulh Mahkemesi tarafından 1 yıl 6 ay hapis cezasına çarptırıldı. 
     
</TEXT>
</DOC>
