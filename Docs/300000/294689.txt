<DOC>
<DOCNO> 294689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/yazar/guclu.html </URL>
<DATE> 2004/12/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
En büyük zenginlik yaratıcılık 
</HEADLINE>
<TEXT>


Türk eğitim sisteminin en önemli zaaflarından biri, yaratıcılığı köreltmesi. Oysa günümüzde kişilerde aranan özelliklerin en başında yaratıcılık geliyor. 
İster gazeteci olun, ister sanatçı ya da öğretmen, yaratıcılığınız yoksa yandınız. 
Bir yerlere söyleşiye gittiğimizde, gazeteci olmak için öncelikle ne gerekiyor diye sorarlar. Cevabım hep şu yönde olur 
Eğer yaratıcı değilseniz, daha yolun başındayken vazgeçin bu sevdadan. Her gün haber yapmak, herkesin bildiği ya da bilmediği konularda kalem oynatmak o kadar kolay değil. Yaratıcı değilseniz üç gün sonra tıkanırsınız... 
Mühendisler, mimarlar, doktorlar için de durum farklı değil. Yaratıcılığınız olmasa da elbette hemen her mesleği yapabilirsiniz. Ama nereye kadar .. 
İşte bu çerçeveden bakıldığında Milli Eğitim Bakanlığı'nın başlattığı "Bu Benim Eserim" kampanyası takdire şayan bir proje. 
Öğrencilerin bilgi, beceri ve yeteneklerini kullanarak üreten, yorumlayan, sorgulayan, düşündüklerini ifade edebilen ve araştırmacı bireyler haline gelmelerini amaçlayan "Bilimsel ve Sanatsal Araştırmaları Teşvik Projesi"ne İstanbul'dan 2 bin 794 proje katıldı. Bu projeler, önümüzdeki günlerde sergilenecek. 
Neler yapıldığını görmeyi iple çekiyorum. Çünkü öğrencilerimizin yaratıcılığını, düşünme sınırlarının nerelere kadar tırmandığını özellikle görmek istiyorum. 

Bırakalım saçmalasınlar 
Öğrencilerimizin yaratıcılıklarını keşfedebilmemiz ve geliştirebilmemiz için, öğretmenler kadar anne babalara da önemli görevler düşüyor. 
Hemen her evde olduğu gibi zaman zaman bizim evde de oluyor. Ne olur artık sus dediğimiz anlar yok değil. Ama doğru olanı, bıkmadan, kızmadan çocuklarımızı dinlemek olmalı. Yoksa onları nasıl yüreklendirebiliriz ki .. 
70-80 kişilik sınıflarda öğretmenlerimizin, öğrencilerin ilgi ve yeteneklerini belirleyip bu yönde gelişmelerini sağlamaları kolay değil. İşte bu nedenle ders dışı etkinlikler de en az dersler kadar önemli. 
Veliler, öğretmenler, öğrenciler, müfettişler başta olmak üzere hiç kimsenin ders dışı etkinlikleri angarya olarak görmeye hakları yok. Öğrencilerin, sanattan spora, el becerilerinden girişimciliğe kadar birbirinden farklı alanda gösterdikleri bu performanslarına saygı duymak gerekiyor. 
Kimileri, not baskısı olmadığı için öğrenciler etkinlikleri çok seviyor dese de hiç önemli değil. Önemli olan, mutlu olmaları ve bir şeyleri yapabildiklerini görerek kendilerine güvenlerinin artması. 
Çocuk ve gençlerin gelişiminde akademik dersler kadar ders dışı etkinlerin de çok büyük önemi var. Bu yüzden, bu tür etkinliklere zaman kalması için ders yükünün hafifletilmesi ve gerekli ortamın hazırlanması gerekiyor. Bazı okullarda 50'ye yakın etkinlik söz konusuyken, bazılarında hiç olmaması en büyük handikaplarımızdan biri. 
En iyi okul kriterlerinden birinin de ders dışı etkinliklere ayırdıkları zaman ve çeşitlilik olduğunu sakın aklınızdan çıkarmayın. 
Özetin özeti Yaratıcılığın köreltildiğini değil, desteklendiğini görmek çok önemli bir gelişme 



</TEXT>
</DOC>
