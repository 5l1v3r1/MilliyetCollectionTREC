<DOC>
<DOCNO> 284054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/soneko03.html </URL>
<DATE> 2004/10/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
BDDK Başkanı Tüketici kredileri risk yaratmıyor... 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, sektörde toplam oyuncu bulunduğunu belirterek, ''Bunlar çizdiğimiz sınırlar dahilinde istedikleri gibi oynayabilirler. Ama üst sınırı aştıklarında karşılarında bizi bulurlar'' dedi. 
     Bilgin, İstanbul Teknik Üniversitesi İşletme Fakültesi Muhasebe Finansman Anabilim Dalı ve Finans Bilim Platformu'nun ortaklaşa düzenlediği, ''8. Ulusal Finans Sempozyumu''nda yaptığı konuşmada, katılımcılara Türkiye'deki bankacılık sistemi hakkında bilgi verdi. 
     Bankacılık sisteminde 1990-2000 yılları arasında piyasanın çok kalabalıklaştığına dikkat çeken Bilgin, bu dönemde bankacılık sektörünün üst üste darbe aldığını söyledi. 
     Bilgin, 2000 yılında 79'a ulaşan banka sayısının bugün 48'e indiğini ifade etti. 
     BDDK kurulmadan önce bankaların denetim ve regülasyonunun Hazine Müsteşarlığı'na ait olduğunu hatırlatan Bilgin, ''sorunların bir şekilde halının altına süpürüldüğünü'' kaydetti. 
     Bilgin, BDDK'nın faaliyete geçmesinden sonra pek çok bankayı tedavi etmek zorunda kaldıklarını, tedavi edemediklerini de Fon'a devrettiklerini belirterek, kamu bankaları hariç bu bankaların faiz dahil 37 milyar dolara malolduğunu söyledi. 
     Türkiye'de bankaların maliyetinin GSMH'nın yüzde 30'u kadar olduğunu anlatan Bilgin, ''bunun insanın içini acıtan bir rakam olduğunu'' vurguladı. 
     
     ''TÜKETİCİ KREDİLERİ RİSK YARATMIYOR'' 
     BDDK Başkanı Tevfik Bilgin, sistemdeki istikrarsızlığın kamu bankalarının sektördeki payını artırdığına işaret ederek, Fon'a devredilen bankaların küçük bankalar olduğunu dile getirdi. 
     ''Tüketici kredilerinin patladığı'' yönündeki eleştirilere yönelik olarak, sektördeki toplam kredilerin 62 milyar dolar, tüketici kredilerinin de 15 milyar dolar olduğunu bildiren Bilgin, bu rakamın bir risk yaratmadığını kaydetti. 
     Bilgin, ''Ekonomik ve politik istikrar devam ettikçe bankacılık sektörü çok daha iyi duruma gelecektir'' dedi. 
     Özel finans kurumlarının 'katılım bankası' olacağını belirten Bilgin, ''5 tane katılım bankamız dahil sektörde toplam oyuncumuz var. Çizdiğimiz sınırlar dahilinde istedikleri gibi oynayabilirler, risk alabilirler, esnek davranabilirler. Ama sınır bellidir, üst sınırı aştıkları zaman karşılarında bizi bulurlar ve orada gerekli ceza verilir'' diye konuştu. 
     
</TEXT>
</DOC>
