<DOC>
<DOCNO> 297155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/yasam/ayas.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Osman Hamdi'ye 5 trilyon 
</HEADLINE>
<TEXT>


TMSF'nin el koyduğu, İktisat Bankası'na ait "Kaplumbağa Terbiyecisi" adlı tabloyu, Suna-İnan Kıraç Vakfı 5 trilyon liraya satın aldı. Tablo gelecek yaz Müze Pera'da sergilenecek 

LUBE AYAR İstanbul 

Tasarruf Mevduatı Sigorta Fonu TMSF tarafından el konulan ve İktisat Bankası'na ait tablo koleksiyonunun en değerli parçası olan Osman Hamdi Bey imzalı "Kaplumbağa Terbiyecisi", Suna - İnan Kıraç Vakfı tarafından 5 trilyon liraya satın alındı. Tablo Haziran 2005'te açılacak Müze Pera'da sergilenecek. Erol Aksoy'a ait İktisat Bankası'nın amme borcuna karşılık haczedilen 322 tablo ve 22 adet İznik çinisi, yaklaşık 8 trilyon lira muhammen bedelle dün Swissotel'de satışa sunuldu. İbrahim Çallı, Abidin Dino, Bedri Rahmi Eyüboğlu, Avni Arbaş ve Zeki Faik İzer gibi önemli Türk ressamların eserlerinin de yer aldığı eşsiz koleksiyonun satışına sanatsevenler büyük ilgi gösterdi. 

Alkış tufanı 
Müzayede başladıktan iki saat sonra, sıra 189'uncu esere geldiğinde nefesler tutuldu. Osman Hamdi Bey'in 1 trilyon 950 milyar lira değer biçilen "Kaplumbağa Terbiyecisi" isimli eseri, zarar görmemesi için Swissotel'e getirilmemişti. Fakat tablonun adı bile salonda solukları kesmeye yetti. Antik A.Ş. Yönetim Kurulu Başkanı Turgay Artam'ın "1 trilyon 900 milyar lira veren var" demesiyle salonda bir alkış tufanı koptu. Artam'ın "2 trilyon da var" sözü, ikinci bir talibin olduğunu ilan etti. Tablonun değeri, 3 trilyona dayandığında Artam, iki müzenin çekiştiğini duyurdu. Müzelerden birinin yöneticiliğini Oya Eczacıbaşı'nın yaptığı İstanbul Modern Sanatlar Müzesi olduğu öğrenildi. Eczacıbaşı, teklifini 3.7 trilyona kadar çıkardı. Çıtayı bir anda 4 trilyon liraya yükselten Suna - İnan Kıraç Vakfı oldu. Vakıf, Modern İstanbul'un 4 trilyon 600 milyarlık teklifine ise cömert bir karşılık verdi Tam 5 trilyon Modern İstanbul, yeni teklif sunmadığı için tablo Müze Pera'nın oldu. 

İktisat Bankası 700 bin dolara almıştı 

İlk olarak 2002'de müzayedeye sunulması planlanan "Kaplumbağa Terbiyecisi"nin satışı, son anda dönemin Kültür Bakanı İstemihan Talay tarafından durduruldu. Yeterli kaynak bulunamayınca, tablonun yurtdışına çıkarılmaması şartıyla satışına onay verildi. Tablo, ilk olarak İstanbullu tersane sahibi Saim Birkök'ün koleksiyonunda bulunuyordu. Daha sonra tablo, Birkökler Vakfı'na kaldı. Tablo, 1992'de Maçka Mezat'ın düzenlediği müzayedede Erol Aksoy'un sahibi olduğu İktisat Bankası tarafından 700 bin dolara satın alındı. 

Tablo neyi anlatıyor 

YASEMİN BAY 
Kimi kaynaklarda Osman Hamdi'nin, Kaplumbağa Terbiyecisi isimli eserinde kendi iş yapma alışkanlığıyla, astlarının yaklaşımını sergilediği belirtiliyor. Bazı kaynaklarda da eserin, Osman Hamdi'nin mesai arkadaşlarına yönelik ümitsiz bir hicvi olduğu vurgulanıyor. Gerçek hayatta kaplumbağaların terbiye edilemediğinden yola çıkılarak ortaya atılan bir diğer görüşe göre de, tablo Osmanlı toplumunu eğitmeye çalışan Batılı bir aydını temsil ediyor. 
Ancak "Sanatta Batı'ya Açılış ve Osman Hamdi" isimli kitabın yazarı Mustafa Cezar, bu görüşe karşı çıkıyor. Cezar, şu bilgileri veriyor "Tabloda Osmanlı toplumunun bir eleştirisi olamaz. Çünkü Osman Hamdi Osmanlı toplumuna hayran bir kişi. Resimde, Osman Hamdi doğanın havasını yansıtıyor. Resimdeki terbiyeci de kendisi." Sanat tarihçisi Levent Çalıkoğlu da, "Herkes Osman Hamdi'nin sembolik diline bakarak bir çözümleme yapabilir. Batılılaşmaya yol veren, öncü bir aydının geleneksel değerlere sahip çıkma isteğini de gösterebilir bu resim. Bu bir okuma biçimidir" diyor. 

'Halkla paylaşılacak' 

Açık artırmaya Suna-İnan Kıraç Vakfı adına katılan Ahmet Keskiner "Tablo bugüne kadar şahsi bir koleksiyondaydı. Vakfın kurmakta olduğu Müze Pera halkla paylaşmak için bu başyapıtı satın aldı" dedi. 

20 tabloya 800 milyar 

İstanbul Modern Sanatlar Müzesi, müzayedenin en büyük ikinci alımını gerçekleştirdi. Ünlü ressam Fahr El Nissa Zeid'in 20 tabloluk koleksiyonunu 800 milyar liraya yine alkışlar eşliğinde satın alan müze, ayrıca Burhan Doğançay, Nejat Melih Devrim, Ömer Uluç ve Ferruh Başağa imzalı dört tablonun daha sahibi oldu. TMSF, müzeyededen yaklaşık 10 trilyon 750 milyar lira gelir elde etti. 

'Bu rekoru ancak Osman Hamdi kırabilirdi' 

YASEMİN BAY 
Yahşi Baraz Galeri Baraz'ın sahibi İtalya için Leonardo Da Vinci neyse bizim için de Osman Hamdi o. Türkiye'de ilk defa bir rekor kırıldı. Ve bu rekoru ancak Osman Hamdi kırabilirdi. 
Levent Çalıkoğlu Sanat eleştirmeni Kaplumbağa Terbiyecisi, Türk resminin en pahalı tablosudur. Fiyatı da gayet mantıklı. 
Mehmet Güleryüz Ressam Kaplumbağa Terbiyecisi'nin yerine koyabileceğimiz başka bir eser yok. Ben daha da yüksek bir rakama ulaşmasını beklerdim. 
Doğan Paksoy Sanat Galericileri Derneği Başkanı Tablonun satışa sunulan değerinin iki katına satılacağını düşünüyordum. Bence satış fiyatı normal. Hatta daha da pahalı olması gerekirdi. 


</TEXT>
</DOC>
