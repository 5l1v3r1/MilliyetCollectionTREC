<DOC>
<DOCNO> 264340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun06.html </URL>
<DATE> 2004/08/18/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
ABD halkı Irak Savaşı'nda ikiye bölündü... 
</HEADLINE>
<TEXT>

     ABD'de yapılan son kamuoyu yoklamalarına göre Amerikan halkı, Irak Savaşı'nın doğru olup olmadığı konusunda ikiye bölünmüş görünüyor. 
     Amerikan Associated Press AP haber ajansı ile İpsos Halkla İlişkiler Şirketi tarafından yaptırılan son kamuoyu yoklamasına göre, bu yılki başkanlık seçiminde Cumhuriyetçi Partili ABD Başkanı George W. Bush'u destekleyen her 10 kişiden 9'u, Irak Savaşı'nın haklı olduğunu savunuyor. 
     Aynı ankete katılan ve Demokrat Parti'nin başkan adayı John Kerry'yi destekleyen her 10 kişiden 9'u ise Irak Savaşı'nın haksız olduğunu söylüyor. 
     Kamuoyundaki bu yaklaşımın, savaşta ölen Amerikan askeri sayısının 1000'i bulması, Amerikan kuvvetlerine ve yeni Irak hükümetine yönelik saldırıların şiddetlenerek artması ve kitle imha silahlarının bulunamamasından kaynaklandığı yorumu yapılıyor. 
     Ankete katılanların yüzde 50'si, Irak Savaşı'nın haklı olduğunu düşündüğünü belirtti. Ancak bunların arasında bile, işgalden sonraki gelişmeler yüzünden şüphe oluştuğu gözlendi. 
     Irak Savaşı'nın haklı olduğunu savunanlar, Cumhuriyetçi Partililer, güneyliler, yılda ortalama 50 bin dolardan fazla kazananlar ve genç yetişkinlerden oluştu. Savaşın haksız olduğuna inanan diğer yüzde 50'lik kesimi oluşturanlar ise Demokrat Partililer, kuzeydoğulular, yaşlılar, yılda ortalama 25 bin dolardan az kazananlar, azınlıklar ve Katolikler oldu. 
     Geçen Aralık ayında yaşlı Amerikalılar'ın yüzde 56'sı savaşın haklılığına inandığını ve yüzde 40'ı haksız olduğuna inandığını söylerken, son ankete göre her 10 yaşlıdan 6'sı savaşın yanlış olduğuna inanıyor. 
     Pew araştırma merkezinin anketine göre her 10 kişiden 6'sı, Başkan Bush'un Irak'taki durumu başarılı bir çözüme götürecek açık bir planı olmadığına inanıyor. 
     AP-Ipsos anketinin, 1001 yetişkin arasında 3-5 Ağustos tarihlerinde yapıldığı ve yüzde 3'lük hata payı olduğu belirtildi. 
     
</TEXT>
</DOC>
