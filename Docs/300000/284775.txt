<DOC>
<DOCNO> 284775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/spor/ydilmen.html </URL>
<DATE> 2004/10/31/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kalpten oynayan kazandı 
</HEADLINE>
<TEXT>



16 puan farkla önde bir takım. On maçta bir beraberlik, dokuz galibiyet almış İnönü'ye geliyor. 2-1 olana kadar ceza sahasına girmedi. Tehlike yaratmadı. Daum'un taktik anlayışı Fenerbahçe takımının psikolojisini de bozmuş. İdare ettiler maç boyunca. Ne etliye, ne tuzluya karıştılar. Kötü oynayabilirsiniz, kötü de çalım atabilirsiniz, pozisyona da giremeyebilirsiniz. Ama top rakipteyken de mücadele etmezseniz mağlubiyet kaçınılmaz olur. 
Dörtlü savunmanın önünde üç oyuncu iki ön libero Fabiano ve Aurelio, önlerinde Alex. Sol çizgiye yakın Pierre, sağ çizgiye yakın Serhat, önde Nobre. Fenerbahçe hücumda 4-3-3, defansta 4-2-3-1 gibi oynadı. Ama bunların hepsi tahtada kaldı. Ne hücumda, ne de top rakipteyken yardımlaşma vardı. 

Pozisyonsuz ilk yarı 
Beşiktaş seyircisi ile barışma maçını iyi değerlendirdi. Belki iyi futbol oynamadı, ama çok mücadele etti. Kavga etti, savaştı. Maça baktığımız zaman pozisyon arıyorum yazabileceğim. İlk yarıda taçtan gelen topta Sergen'in şutunun dışında pozisyon yok. Sadece Beşiktaş biraz mücadele ediyor, buna da saygı duymalı. Ama rakibi Fenerbahçe hiçbir şey yapmıyor. Daum bir takım değişikler yaptı. Birini sağa alıyor, birini sola alıyor, Luciano'yu santrfora gönderiyor. Garip işler. Öylesine değişiklikler. Beşiktaş takımı on kişi kalınca kontratak yapamadı. Disiplinden kopan rakibi karşısında geriye yaslanmak zorunda kaldı. Beşiktaş'ın savunmasının dördü de rakiplerini döndürmeyerek iyi oynadılar. Göbekteki Ahmet ve Okan hem mücedele ettiler, hem de oynamaya çalıştılar. 
Hakem tertemiz bir maç yönetti. Bu maçtan sonra kendine güveni artacaktır. Tebrikler Fırat Aydınus ve MHK'ye. 



</TEXT>
</DOC>
