<DOC>
<DOCNO> 298806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/ekonomi/eko04.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks AB'yle yükseldi ilk direnç 25.000'lerde 
</HEADLINE>
<TEXT>


Tarihi günde yaşananlar çok yıpratıcı olsa da ardından gelen olumlu haberlerle piyasalar yön buldu. Faiz ve dolar gerilerken, borsa rekor kırdı 

Zeynep Candan Aktaş 

Haftanın son günü yaşanan yoğun heyecan ve geniş marjlarda hareket yatırımcıları en marjinal noktalara savurdu. AB tarafından müzakareler için Kıbrıs'ın bir ön şart olarak ileri sürülmesi açılışta İMKB'de satışları artırdı. 23.181'in test edilmesinin ardından bu kez karşılıklı görüşmelerden gelen olumlu haberlerle alımlar güçlendi. 3 Ekim 2005'de başlayacak müzakereler için Kıbrıs'ın tanınmasının bir ön şart olmadığı müzakerelerin tam üyelikle sonuçlanmasının amaçlandığı ve kalıcı derogasyonların kaldırıldığı haberleri borsada yeni bir rekor kırılmasını sağladı. 24.360 puandan gerçekleşen kapanış ile endeks haftalık bazda 6.2 getiri sağladı. Gelinen noktada İMKB - 100 Endeksi'nin bulunduğu yeri şöyle ifade edebiliriz. Endeks Mart 2003'te 8.792 puandan başlayan uzun vadeli çıkışını sürdürüyor. Yaklaşık beş yılda oluşan çanak ve kulp görünümünün uzun vadeli hedefi olan 34.000'lere yönelmesi beklenebilir. Ancak bu tabi ki hafta ve hemen bu ay içinde gerçekleşecek bir hedef değil. Ayrıca senetlerin bir kısmında uzun vadeli birinci dalga çıkış hareketi tamamlandı. Bunlar uzun vadeli düzeltmelerini yaparken, halen tabandan çıkamamış senetler de yavaş yavaş genele ayak uyduracaklardır. Hareketin ivme gerektiren kısmında güçlü öncü senetler , daha sonra ise kademe kademe ucuz kalan senetler gündeme gelecektir. Bu nedenle senet seçimi çok önemli.Kısa vadede ise Hazirandan beri devam eden logaritmik çıkış kanalının ilk direnç seviyesi olan 25.000'lerin test edilmesi beklenebilir. Önümüzdeki hafta çok beklenmeyen bir gelişme olmazsa endeksin destekleri 23.800 ve 23.200'de iken dirençler 24.500 ve 25.000 seviyelerinde bulunuyor. 
Bol kazançlı haftalar dileğiyle. 


</TEXT>
</DOC>
