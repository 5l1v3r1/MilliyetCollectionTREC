<DOC>
<DOCNO> 261239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonyas11.html </URL>
<DATE> 2004/08/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TSE'den mankene değil modele standart... 
</HEADLINE>
<TEXT>

     Standart Hazırlama Merkezi Başkanı Mustafa Ağuş, mankenlere değil, modellere standart vereceklerini belirtti. Her önüne gelenin mankenlik ajansı açtığını söyleyen Ağuş, bu yerleri gerçek ajanslardan ayırmak ve modellik ajanslarına da standart vereceklerini kaydetti. 
     Mustafa Ağuş ANKA'ya yaptığı açıklamada, TSE'nin Neşe Erberk, Başak Gürsoy ve Gaye Sökmen gibi duayen isimlerden oluşan bir komisyon kurduğunu kaydetti. Komisyonun çıkarılacak standardın adını "mankenlik" yerine "modellik" olarak değiştirdiğini söyleyen Ağuş, modellerden önce modellik ajanslarına standart vermeyi hedeflediklarini de belirtti. 
     "Her önüne gelen mankenlik ajansı açıyor. Tabi bu da gerçekten modellik işi ile uğraşan profesyonelleri üzüyor" diyen Ağuş, bu standardın herkesin modellik ajansı açmasını engelleyeceğini ifade etti. Ağuş, standardın çıkışında toplumsal boyutun ön planda olduğuna dikkat çekti. 
     Ağuş, model standardında fizik bölümünün mutlaka bulunacağını, ancak önceliğin meslek etiğinde olduğunu söylerken, fizik bölümündeki standartların boy ya da vücut ölçüleriyle sınırlı kalmayacağına da işaret etti. Ağuş, "Çünkü modellik ajansları dizi ve reklam filmlerine de eleman tahsis ediyor. Örneğin gözlük ya da şampuan reklamında oynayacak biri için boy çok önemli olmayacak" diye konuştu. 
     
</TEXT>
</DOC>
