<DOC>
<DOCNO> 286258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/spor/aspo.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
First class uçuş 3-1 
</HEADLINE>
<TEXT>


Kartal, son haftalardaki etkili futbolunu Avrupa arenasına da taşıdı, güçlü rakibini Ali Güneş, Carew ve İbrahim Akın ile yıktı. Maç eksiğine rağmen averajla liderlik koltuğunu kaptı 


90 dakika 

BİLAL MEŞE 

İnönü'deki futbol gerçekten izlenmeye değerdi. Süper Lig'de çıkış yakalayan Beşiktaş, bu özelliğini UEFA Kupası'nda da ortaya koydu. Beşiktaş, Bilbao'ya boş alan bırakmadı, çok adamla kaleye yüklendi, çok pozisyon buldu, ancak 3 golle yetinebildi. 
Bu maç bir anlamda Carew'in dönüşüydü. Norveçli yıldız, inanılmaz bir futbol oynadı. Çok koştu, pozisyon üretti, hava toplarında rakip savunmayı bunalttı. 
Rakibin tek forvetle ve orta sahayı kalabalık tutması Beşiktaş'ın gücünü engelleyemedi. 22. dakikada Sergen, sağdan kesti. Carew penaltı noktasına yakın bir yerden yarım voleyle nefis vurdu. Top kalecide kaldı. 
26. dakikada Sergen şık topuk pasıyla Carew'i kaçırdı. Norveçli futbolcu topla ceza alanına hareketlendi. Sağında bekleyen Ali Güneş'i gördü. Ali, çaprazdan yerden sert vurarak uzak köşeyi gördü 1 - 0. 

Defansa yakışmadı 
Maç süresince rakibine pozisyon vermeyen Beşiktaş savunması 49. dakikada inanılmaz bir hata yaptı. Yeste topu ceza alanına havalandırdı. Ezquerro savunmayı çizgi halinde yakaladı. Topu önce Ramazan'ın üzerinden aşırdı, ikinci vuruşta ağlara gönderdi 1 - 1. 
Bilbao'nun bu golüyle panikleyen Beşiktaş, seyirci desteğini arkasına alarak 63. dakikada bir kez daha önce geçti. Soldan serbest atışı Ahmet Yıldırım uzun kullandı. Sağ çaprazda Emre Aşık, topu altı pasa indirdi. Carew sağıyla dokundu ve güzel futbolunu bir de golle süsledi 2 - 1. 
79. dakikada ceza yayına yakın noktadan kazanılan serbest atışı İbrahim Akın kullandı. Genç futbolcunun vuruşu üst direkten döndü. 
Bilbao savunmasını bunalıma sokan Carew, 83. dakikada rakipten kaptığı topla ceza alanına girdi. Yakın mesafeden dokundu. Top kaleci Lafjente'den döndü. 

İbrahim fırtınası 
Beraberlik için yüklenen Bilbao, savunmasında sık sık gedik verdi. 89. dakikada Juanfran'dan gelen uzun topla İbrahim Akın buluştu. Ceza alanına girdi. Kaleciyi geçip, sağıyla fileleri gördü 3 - 1. 
90 1'de yine Juanfran soldan uzun bir pasla İbrahim Akın'ı topla buluşturdu. Genç futbolcu topu boş kale yerine auta gönderdi. 
Beşiktaş ligde kazandığı morali UEFA kulvarına da taşıdı. Del Bosque'nin savunma kurgusunda Çağdaş'ı ve İbrahim'i kullanması yerinde bir karardı. Bu futbol ve galibiyetle Beşiktaş, büyük bir sürpriz olmadığı taktirde gruptan rahatlıkla çıkabileceğini gösterdi. 

Sevinç gözyaşları 

SÜLEYMAN HATISARU 

Demirören kendinden geçti 
KARTAL'IN, Athletic Bilbao engelini aşıp UEFA'daki grup maçlarına zaferle başlaması, kuşkusuz en çok Başkan Yıldırım Demirören'i mutlu etti. Fenerbahçe zaferinin ardından rahat bir nefes alan Demirören, dün geceki galibiyetin ardından adeta kendinden geçti. Gollerden sonra sevincini arkadaşlarına sarılarak kutlayan Başkan, maçtan sonra sevinçten ağladı. 

Prim müjdesi verdi 
DEMİRÖREN, kısa bir süre VİP tribünde oturduktan sonra soluğu soyunma odasında aldı. Beşiktaş Başkanı, 3 - 1'lik galibiyet nedeniyle futbolcularını kutladı ve "Sizinle gurur duyuyuyorum. Gerçek Beşiktaş gibi oynadınız" dedi. Yıldırım Demirören bu konuşmanın ardından 15'er bin dolar prim vereceğini açıklayınca soyunma odasında büyük bir sevinç yaşandı. 

Maçın hakemi 
Hata yapmadı 
ALMAN hakem üçlüsü iyi bir maç yönetti. Orta hakem Florin Meyer pozisyonları yakından izlerken, faul pozisyonlarında İspanyol futbolunun tipik özelliği olan aldatmalara vize vermedi. Ayrıca sarı kartları da yerindeydi. Sadece yardımcı Carsten Kadach ikinci yarıda Carew'in gollük atağını yanlış ofsayt bayrağı ile kesti. 

Alkışlar Carew'e 

FENERBAHÇE maçında attığı golle taraftarların gönlünde taht kuran Carew dün gecenin de yıldızıydı. Norveçli futbolcu, 90. dakikada sahadan çıkarken, büyük alkış aldı. 

Fatih fıtık 

BEŞİKTAŞ'IN formda isimlerinden Fatih Sonkaya son dakikada maç kadrosundan çıkarıldı. Yıldız futbolcunun yapılan kontrollerinde fıtık olduğu tespit edildi. Fatih'in bıçak altına yatacağı ve yaklaşık 1 ay sahalardan uzak kalacağı açıklandı. 


Maçtan notlar 
Özlenen tablo 
ÜST üste gelen başarılı sonuçlar Beşiktaş'taki kara bulutları da dağıttı. Kongrede Yıldırım Demirören'e rakip olan Fikret Orman ve Affan Keçeci'nin yanısıra muhalefetin önde gelen isimleri maça gelip yönetime destek verdi. 

Tribünde telaş 
Bilbao yöneticilerinden Juan Manuel, maçın 15. dakikasında VİP tribününde fenalık geçirdi. İlk müdahalesi tribünde yapılan İspanyol yönetici hastaneye kaldırıldı. Manuel'in durumunun iyi olduğu öğrenildi. 

Müthiş destek 
SİYAH - Beyazlı taraftarlar, Athletic Bilbao karşılaşmasına büyük ilgi gösterdi. 90 dakika boyunca hiç susmadan takıma destek veren tribünler, Del Bosque'ye de sevgi gösterilerinde bulundu. Carew'e de alkış yağdı. 

B GRUBU TAKIMLAR O G B M A Y P Beşiktaş 1 1 0 0 3 1 3 Steaua Bükreş 2 1 0 1 2 1 3 Athletic 2 1 0 1 3 3 3 Parma 2 1 0 1 1 2 3 S.Liege 1 0 0 1 0 2 0 

25 Kasım Steaua Bükreş - Beşiktaş, Standard Liege - Parma 


</TEXT>
</DOC>
