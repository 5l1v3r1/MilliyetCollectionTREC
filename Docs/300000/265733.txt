<DOC>
<DOCNO> 265733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonsiy15.html </URL>
<DATE> 2004/08/23/ </DATE>
<TIME> 20.19 </TIME>
<AUTHOR>  </AUTHOR>
<HEADLINE>
Önergeye, Denizli Belediye Başkanı Zeybekçi'den yanıt... 
</HEADLINE>
<TEXT>

     Denizli Belediye Başkanı Nihat Zeybekçi, kentteki doğal gaz ihalesinin Denizli Belediyesi tarafından yapılmayacağını bildirdi. 
     Zeybekçi, kentteki doğal gaz ve toplu taşımacılık hizmetinin özelleştirilmesi ihaleleriyle ilgili CHP Denizli Milletvekili Mehmet Neşşar'ın, Başbakan Recep Tayyip Erdoğan'ın yanıtlaması istemiyle TBMM Başkanlığı'na verdiği soru önergesini, Denizli Valiliği aracılığıyla yanıtlayarak Başbakanlık'a gönderdi. 
     Sorulara verdiği yanıtları yazılı olarak basına da dağıtan Zeybekçi, doğal gaz ihalesinin Denizli Belediyesi tarafından yapılmayacağını belirtti. Zeybekçi, açıklamasında şu ifadelere yer verdi 
     ''Ben, Denizli Belediye Başkanı olarak bu ihaleye Denizlili tüketici firmaların oluşturacağı bir oluşumla girmelerini istemiş olmayı bir görev kabul ediyorum. Sayın Denizli milletvekilimiz, Denizlili firmaların oluşturabileceği oluşumun ihaleye girmesini istemediğini açıkça beyan etsin. Sayın Başbakan'ın, herhangi bir ekip oluşturmak için direktif vermiş olması söz konusu değildir.'' Denizli Belediyesi'nin toplu taşımacılık hizmetinin özelleştirilmesiyle ilgili açtığı ihalenin 9 Eylülde gerçekleştirileceğini de kaydeden Zeybekçi, ''Türkiye Cumhuriyeti yasalarına göre uygun olan tüm özel ve tüzel kişiler ihaleye katılabilirler. İhalemiz yasaların güvencesi ve denetimi altındadır. Sayın milletvekilimiz, yasaklı olduğunu bildiği firmaları belediyemize bildirirse, yasalar çerçevesinde kontrol ederiz'' dedi. 
     Zeybekçi, bu ihalelerle ilgili nüfuz kullanmasının söz konusu olmadığını, ancak Denizli Belediye Başkanı olarak Denizli'nin menfaatleri doğrultusunda her türlü nüfuz ve fırsatı kullanmaktan çekinmeyeceğini de vurguladı. 
     
     OLAY 
     Milletvekili Neşşar, 26 Temmuz 2004'te TBMM Başkanlığı'na Başbakan Erdoğan'ın yanıtlaması istemiyle yazılı soru önergesi vermiş ve ''Denizli'ye getirilmesi planlanan doğal gaz ile ilgili ihalenin Denizli Belediye Başkanı Nihat Zeybekçi tarafından oluşturulacak ve her katılımcının 1 milyon dolarla ortak olacağı 30 kişilik bir müteşebbis heyete verileceği doğru mudur '' diye sormuştu. 
     Neşşar, aynı önergede, Denizli Belediyesi'nin ulaştırmayla ilgili hazırladığı ihalenin Albayraklar Grubu'na verileceği iddialarının doğru olup olmadığı sorusunu da yöneltmişti. 
     
</TEXT>
</DOC>
