<DOC>
<DOCNO> 258152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/spor/axspo03.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağa çek Song 
</HEADLINE>
<TEXT>


Galatasaray Teknik Direktörü Hagi, transferde savunmaya yeni adam alınmaması durumunda, Kamerunlu futbolcuyu defansın sağ kanatında görevlendirmeyi planlıyor 

HALİL ÖZER 


Arayışları sürüyor 
GALATASARAY Teknik Direktörü Hagi, yeni sezon öncesinde oyun kurgusunu oturtabilmek için çaba harcıyor. Savunmaya yapılacak transfer konusunda Dellas'tan gelecek yanıtı bekleyen Sarı - Kırmızılılar'da, yeni bir isim takıma katılmazsa, defansın sağı Song'a emanet edilecek. Mevcut kadro içinde arayışlarını sürdüren Hagi, Kamerunlu oyuncuyu da sağ bekte düşünüyor. 

Daha önce oynamıştı 
HAGİ'NİN, Song'un geçmişini inceleyerek bu kararı aldığı öğrenildi. Kamerunlu futbolcunun, İngiltere'de Liverpool forması altında sağ kulvarda bir sezon oynadığına dikkat çeken Galatasaray Teknik Direktörü, "Gerekirse ona bu bölgede yer verebilirim" diye konuştu. Rumen hocanın özellikle savunmanın sağ kanadında sıkıntısı olduğu ifade edildi. 

Amerika seferi 

ASLAN, üçüncü etap kamp çalışmaları için dün Almanya'dan Amerika'ya uçtu. 3 Ağustos'a kadar New Jersey'de kalacak olan Sarı - Kırmızılılar, bu süre içinde Porto ve Prinecton Üniversitesi ile hazırlık maçları oynayacak. Bu arada Almanya kampının son gününde Bülent'in dizindeki sakatlığının tekrarlaması moralleri bozdu. Yıldız futbolcu yeniden tedavi altına alındı. 

'Forma bulurum' 

GALATASARAY'DA Hakan Şükür'ün '9' numarayı yeniden geri almasında başrolü Ümit Karan'ın oynadığı öğrenildi. Ümit'in bir gece Hakan'ın odasına gidip, "Ağabey 9 numarayı ister misin 100. yılda senin sırtında olmalı. Ben forma bulurum" dediği öğrenildi. Bu jeste çok sevinen Hakan Şükür'ün, Hagi'nin de onay vermesi üzerine yıllarca giydiği formayı geri aldığı bildirildi. 

Resmiyet yok 

GALATASARAY ile Hakan Şükür arasındaki sözleşme henüz resmiyet kazanmadı. Yöneticilerin, golcü oyuncuya geçen sezondan kalan 800 bin dolarlık alacağının yarısını ödediği öğrenildi. Kalan borcun ödenmesinin ardından yeni anlaşmanın hayata geçeceği açıklandı. Bu arada Hakan'ın, arkadaşlarına da para dağıtılması için yarı yarıya ödemeyi kabul ettiği ifade edildi. 


</TEXT>
</DOC>
