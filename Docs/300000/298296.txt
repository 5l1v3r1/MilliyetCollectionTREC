<DOC>
<DOCNO> 298296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur34.html </URL>
<DATE> 2004/12/16/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
TMSF görevlisi Ocak "Demirel'de silah vardı" 
</HEADLINE>
<TEXT>

     Tasarruf Mevduatı Sigorta Fonu TMSF tebligat görevlisi Ahmet Ocak, kurumun dün yaşanan olaydan dolayı el konulan Egebank'ın eski sahibi Yahya Murat Demirel ve diğer sorumlular hakkında yaptığı suç duyurusu üzerine başlatılan soruşturma kapsamında savcılıkta ifade verdi. 
     TMSF avukatları, Demirel ile olaya karışan diğer kişilerin tebligat görevlisi Ahmet Ocak'a yönelik eylemlerinden dolayı ''silahla tehdit'' ve ''hürriyeti tahdit'' iddiasıyla İstanbul Cumhuriyet Başsavcılığı'na suç duyurusunda bulundu. 
     Ocak da, İstanbul Adalet Sarayı'na gelerek, suç duyurusu üzerine soruşturma başlatan İstanbul Cumhuriyet Savcısı Abdülaziz Özatlan'a ifade verdi. 
     İfadesini tamamladıktan sonra adliyeden ayrılırken basın mensuplarının sorularını yanıtlamak istemeyen ve görüntüsünün alınmasını engellemek için yüzünü kapatmaya çalışan Ocak, suç duyurusunda bulunup bulunmadığının sorulması üzerine ''Kurum benim adıma suç duyurusunda bulunmuş. Ben şikayetçi olmamıştım'' dedi. 
     Ocak, silahla tehdit edilip edilmediği yönündeki soruya da ''Silah vardı'' diye cevap verdi. 
     
</TEXT>
</DOC>
