<DOC>
<DOCNO> 270785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur52.html </URL>
<DATE> 2004/09/10/ </DATE>
<TIME> 22.51 </TIME>
<AUTHOR>  </AUTHOR>
<HEADLINE>
Telafer'deki çatışmalar için Dışişleri Bakanlığı'nın açıklaması 
</HEADLINE>
<TEXT>

     Dışişleri Bakanlığı Sözcüsü Namık Tan, Dışişleri Bakanı ve Başbakan Yardımcısı Abdullah Gül'ün, ABD Dışişleri Bakanı Colin Powell'i arayarak, Telafer'deki olaylara ilişkin olarak ''sivil halkın ve Türkmen nüfusun can ve mal güvenliğine özen gösterilmesini beklediklerini'' kuvvetle vurguladığını söyledi. 
     Tan, Riga'da, AA muhabirine yaptığı açıklamada, Dışişleri Bakanı Gül'ün, bu akşam ABD Dışişleri Bakanı Colin Powell'ı arayarak Telafer'deki gelişmelerin mahiyet değiştirerek devam etmekte olmasının Türk hükümetinde ve halkında derin endişeye yol açtığını ifade ettiğini belirtti ve ''Sivil halk ve Türkmen nüfusun can ve mal güvenliğine özen gösterilmesini ve bu çerçevedeki hassasiyetlerimizin gözetilmesini beklediğimizi kuvvetle vurgulamıştır. Powell, buna cevaben, hassasiyetlerimizin gözetilmesi hususunda teminat vermiş, sivil halkın zarar görmemesi konusunda azami özeni göstermekte olduklarını ifade ederek, şiddete başvuranlar dışında kimseyi hedeflemediklerini kaydetmiştir'' dedi. 
     
     ''GÜL, GELİŞMELERİ YAKINDAN TAKİP ETMEKTE'' 
     Tan, Dışişleri Bakanı Gül'ün, Telafer'deki gelişmeleri başlangıcından bu yana çok yakından takip etmekte olduğunu kaydederek, ''Nitekim dün, olayların seyri itibariyle mahiyet değiştirdiğinin görülmesi üzerine sayın Bakanımız, Ankara ve Washington'da ABD sivil ve askeri makamları nezdinde üst düzeyde girişimlerde bulunarak konuyla ilgili ciddi endişelerimizin vurgulanması ve hassasiyetlerimizin gözetilmesini beklediğimizin belirtilmesi hususunda talimat vermiştir. Bu talimat çerçevesinde, Ankara'da Bakanlığımızın Müsteşarı, Washington'da da Büyükelçimiz, ABD yetkilileri nezdinde dün ve bugün gerekli girişimleri yapmışlardır. Sayın Bakanımız, olayları takip etmeyi sürdürmektedir'' dedi. 
     
</TEXT>
</DOC>
