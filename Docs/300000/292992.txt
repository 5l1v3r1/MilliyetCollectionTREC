<DOC>
<DOCNO> 292992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/yazar/pulur.html </URL>
<DATE> 2004/11/29/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Uyu yavrum uyu 
</HEADLINE>
<TEXT>


HEP aldanıyoruz, hiçbir tahminimiz tutmuyor, at yarışı tahmin edenlerin deyimiyle, hep nal topluyoruz, bu işleri beceremedik gitti. 
Ama bu sefer bayağı umutluyduk, ortada palavra değil, ucu ceplerimize, cüzdanlarımıza dayanan bir kazık vardı, buna dayanamazlar, diye düşünüyorduk... 
Haber - Türk televizyonunda, Mustafa Mutlu, İSKİ Genel Müdürü Dursun Ali Çodur'u karşısına almış, sorguluyordu, zaten o da, polis deyimiyle bülbül gibi ötüyordu. 

SON 14 yılda 8 katrilyon 580 trilyon 895 milyar 739 milyon liralık kaçak su kullanılmıştı. 
Dikkat buyurun, ilk rakamı yazalım, yeter 
8 katrilyon lira... 
İşte aziz ve muhterem İstanbulluların bir bölümü, bu kadar kaçak suyla yıkanmışlar, bahçe sulamışlar, yemek pişirmişler, çamaşır yıkamışlar, fabrika çalıştırmışlardı. 
Hem de bir kuruş ödemeden... 
Varsın ödemesinler, İSKİ'nin bundan kaybı ne 
Hiççççç 
Kaçak suyun parasını sizin gibi, bizim gibi enayilere ödettikten sonra niye bunu dert etsin 

NASIL oluyor bu iş 
Bu kadar kaçak suyun bedelini İSKİ sineye mi çekiyor 
Basıyor zammı 
Kime 
Dedik ya enayilere, su saati takıp her ay para ödeyen bizim gibi enayilere, kümesteki kazlar yine yakalanıyor... 
MUSTAFA Mutlu, kaçak su bedelini dolara çevirdi 
"O günkü kurla 5 milyar 877 milyon dolar." 
Bir de başka bir hesap yaptı 
"Bu parayla neler yapılırdı " 
Sıraladı 
"1.2 trilyon liradan, 30 derslikli, 7 bin 150 okul... 
Beheri 30 milyon dolardan 200 yataklı 195 hastane... 
Ortalama, tanesi 950 milyon dolardan 6 baraj... 
Her biri 1.2 milyar dolardan 5 adet Boğaz köprüsü... 
Tanesi 1 milyar dolardan 6 tane tüpgeçit..." 

ŞİMDİ, Biz hep aldanıyoruz, tahminlerimiz tutmuyor" dediğimizin esbabı mucibesini anlatalım... 
Biz bekledik ki, bu kaçak su üzerine, sivil toplum kuruluşları, partiler, milletvekilleri, bakanlar, Başbakan, herkes ayağa kalkacak, "Bu ne rezalettir " diye bağıracak... 
Yooo, herkes derin uykuda, kaderine razı, mütevekkil, uyu yavrum uyu 

BİR toplum düşünün ki, haydi bankayı soyana, Hazine'yi talan edene gücü yetmiyor, buna da mı yetmiyor... 
Nasıl yetsin 
İSKİ Genel Müdürü bile çareyi "ihbar"da buluyor, "muhbir"den medet umuyor 
"Kaçak su kullananları ihbar edin, daha az fatura ödeyin " 
Böyle topluma böyle yönetim, böyle saça böyle tarak... 
Gerisini siz tamamlayın 



</TEXT>
</DOC>
