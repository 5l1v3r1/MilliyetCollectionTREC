<DOC>
<DOCNO> 288080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy21.html </URL>
<DATE> 2004/11/11/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
CHP'li Tüysüz Olayların bu noktaya gelmesi şahsımı rahatsız etmiştir 
</HEADLINE>
<TEXT>

     CHP Şanlıurfa Milletvekili Turan Tüysüz, TBMM basın bürosunda yaşanan olaylarla ilgili olarak, ''Olayların bu noktaya gelmesi şahsımı rahatsız etmiştir'' dedi. 
     CHP'li Tüysüz'ün, olayla ilgili yazılı açıklaması şöyle 
     ''Bugün İnsan Hakları Komisyonu toplantısında bizi ziyarete gelen insan hakları temsilcileri ile yaptığımız toplantıda Azınlık Hakları ve Kültürel Haklar Çalışma Grubu'nun raporu değerlendirilmiştir. Şahsım söz alarak siyasi partilerin raporla ilgili olarak üstlerine düşen görevleri yapmadıklarını söyledim. 
     Sayın Aydın milletvekilimiz CHP Özlem Çerçioğlu da benim konuşmama itiraz edip, kendi düşüncelerini komisyonda dile getirmiş olup, Sayın Milletvekili ile komisyonda başka herhangi bir polemik yaşanmamıştır. 
     Komisyon toplantısı bitiminde, Başkan ve üyeler ile birlikte Meclis Başkanımız Sayın Bülent Arınç ziyaret edilmiştir. Ziyaret dönüşü Hürriyet Gazetesi Meclis Muhabiri Şaban Sevinç, beni telefonla arayıp, komisyonda geçen olayı sordu. Ben de yukarıda bahsettiğim şekilde olayı açıklarken, Sayın Sevinç konuyu farklı boyutlara çekti. Ben de açıklamam dışında başka bir konunun yazılmamasını rica etmeme rağmen Sayın Sevinç, ısrarla 'siz Baykal'a muhalefet grubu musunuz Onun için mi böyle konuşmalar yapıyorsunuz ' tarzı konuşmuştur. Bu da şahsımda üzüntü yaratmış, konuşma sırasında ana binada olmam sebebiyle yüz yüze görüşmeye geleceğimi söyleyip telefonu kapatıp, yanına gitmek için hareket ettim. Basın bürosundaki ofisinde tekrar konuyu anlatmama rağmen ikna olmayıp, şahsıma yönelik suçlayıcı ithamlara devam edip, ses tonunu yükseltmesi sebebiyle gazeteci arkadaşımız Sami Gökçe kapıyı kapatmıştır. Kapı özellikle kapatılmış değildir. 
     Olayların bu noktaya gelmiş olması şahsımı rahatsız etmiştir. Bu konuda herkesin, özellikle Sayın Sevinç'in sorumlu gazetecilik anlayışı ile hareket edeceği inancı ile yaklaşan Ramazan Bayramınızı kutlar, sevgi ve saygılarımı sunarım.'' 
     
</TEXT>
</DOC>
