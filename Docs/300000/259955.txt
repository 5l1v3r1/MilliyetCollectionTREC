<DOC>
<DOCNO> 259955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/soneko25.html </URL>
<DATE> 2004/08/02/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hisarcıklıoğlu Sancısız reform olmayacağını kabullenmeliyiz 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''sancısız reformun olmayacağını hepimizin kabullenmesi lazım'' dedi. 
     Uluslararası Para Fonu IMF Türkiye Temsilcisi Odd Per Brekk, Türkiye'deki görev süresinin dolması nedeniyle TOBB Başkanı Rifat Hisarcıklıoğlu'nu makamında ziyaret ederek yaklaşık 1 saat görüştü. 
     Görüşmeden sonra basına kısa bir açıklama yapan Brekk, Hisarcıklıoğlu'na teşekkür etti. 
     Son 4 yıl içinde TOBB ile fevkalade iyi ilişkiler içinde olduklarını belirten Brekk, ''Çok başarılı bir kuruluş olarak bizim de bir katkımız olduysa bizim için ne mutlu'' dedi. 
     TOBB Başkanı Hisarcıklıoğlu da görüşmede, Türkiye'nin geldiği noktada bundan sonra yapılması gerekenler bakımından Brekk ile görüş alış verişinde bulunduklarını bildirdi. 
     Daha sonra Hisarcıklıoğlu ile basın mensuplarının önünde Brekk el sıkışarak vedalaştı. 
     Brekk'in TOBB'dan ayrılmasının ardından Hisarcıklıoğlu, gazetecilerin sorularını yanıtladı. 
     IMF ile yapılması beklenen 3 yıllık anlaşmaya ilişkin bir soru üzerine TOBB Başkanı, yüksek borç stoku bulunan ve borçlanma ihtiyacı devam eden bir dönemde muhakkak açıklanacak programın IMF destekli olmasının önemli olduğunu söyledi. 
     Bu desteğin bir diğer öneminin de Avrupa Birliği ile ilişkiler açısından olduğunu belirten Hisarcıklıoğlu, 2004 sonu itibariyle Avrupa Birliği'nden müzakere tarihi alınmasıyla beraber IMF'nin desteğinin bu sürece de büyük katkısının olacağına inandığını bildirdi. 
     Burada önemli olanın Türkiye'nin kendi programını hazırlayarak IMF'nin desteğini alması olduğunu ifade eden Hiisarcıklıoğlu, hazırlanacak 3 yıllık program ile ilgili hükümet ve IMF yetkililerinin bugün ya da yarın ilk kez bir araya geleceğini hatırlatarak, programın ana hatlarının o zaman ortaya çıkacağını söyledi. 
     
     FAİZ DIŞI FAZLA 
     Faiz dışı fazlanın 6.5'tan 6'ya indirilmesine ilişkin bir soruya veriği cevapta da, Hisarcıklıoğlu, sosyal güvenlik açıklarına dikkat çekti. 
     Yıl sonu itibariyle sosyal güvenlik sisteminde 20 katrilyon liralık açık söz konusu olduğunu belirten Hisarcıklıdoğlu, hem sosyal güvenlikte hem de diğer yapısal reformlardaki reformların devam etmesi gerektiğini kaydetti. 
     TOBB Başkanı, ''dışarıdaki siyasette, siyasi reformlarda gösterilen başarının ekonomideki yapısal reformların yapılmasında da gösterilmesi gerektiğine'' dikkat çekti. 
     IMF'nin emekli maaşlarından vergi alınması isteği konusundaki görüşleri hakındaki soruya da, Hisarcıklıoğlu, ''bu soruna makro açıdan bakılması gerektiği'' karşılığını verdi. 
     
     ''SANCISIZ REFORM OLMAZ'' 
     Reform yapılırken toplumun belli bir kesiminde sancıların meydana geleceğini söyleyen Hisarcıklıoğlu, şunları dedi 
     ''Sancısız reformun olmayacağını hepimizin kabullenmesi lazım. Bunu, geçmişteki rahatlığın bir bedelini, muhakkak ödeyeceğiz. Sıkıntıya girmeden rahatlığı bulmanız imkansız. 2001 krizi de bunu hepimize gösterdi. Bunun için hadiseye genel bakmamız lazım. Bugün 20 katrilyon lira açığı ki öbür tarafa dönüyorsunuz, Türkiye geleceğine yılda 7.5 katrilyon lira yapıyor ama sosyal güvenlik sisteminde verdiği açık 20 katrilyon lira. Türkiye geleceğine 7.5 katrilyon lira ayırırken mevcut sistemi devam ettirmek için yılda 20 katrilyon lira 68 milyona bedel verir diyorsanız kimsenin bunu ödetmeye hakkı yoktur.'' Büyümenin ekonomide fazla ısınmaya yol açtığına ilişkin eleştirelere iş dünyasının nasıl baktığına ilişkin bir gazetecinin yöneltiği bir soru üzerine de Hisarcıklıoğlu, 2002, 2003 ile 2004'ün ilk 6 ayına bakıldığında Türkiye'nin büyüme sürecinde özel sektörün çok büyük katkısının olduğunu söyledi. 
     Bunun devam edebilmesi için önlerindeki engellerin kaldırılması gerektiğine de vurgu yapan Hisarcıklıoğlu, Türkiye'yi layık olduğu yere Türk özel sektörünün taşıyacağını kaydetti. 
     Hisarcıklıoğlu, önlerindeki bürokratik engellerin kaldırılması halinde Türkiye'nin fert başına 10 bin dolar geliri tek başına sağlayabileceğini belirtti. 
     
     ''CARİ İŞLEMLER AÇIĞI TEDİRGİN EDİYOR'' 
     Bir diğer soru üzerine ekonomideki ısınmayla ilgili tedbir alınması gerektiğine dikkat çeken Hisarcıklıoğlu, cari işlemler açığını kendilerini tedirgin ettiğini söyledi. 
     Bu açığın sıcak para ile mi yoksa yabancı sermaye ile mi finanse edildiğinin önemine değinen Hisarcıklıoğlu, şunları kaydetti 
     ''Yatırımların önünü açarak... Bu cari işlemler açığı nasıl diğer ülkelerde bir tehdit oluşturmuyorsa, bizde de tehdit unsuru oluşturmaması için doğrudan yabancı sermayenin ülkemizde yatırım yapıyor olması lazım. Bugün 10 yıl önce Demir Perde'yi yıkan ülkelere yılda 10 milyar dolar yatırım gelirken Türkiye'ye yılda 500 milyon dolar geliyor olmasını kabulenmemiz imkansız.'' 
     
</TEXT>
</DOC>
