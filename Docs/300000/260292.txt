<DOC>
<DOCNO> 260292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo37.html </URL>
<DATE> 2004/08/03/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ahmet Dursun Tekrar dönebilme fırsatı yakaladığım için mutluyum 
</HEADLINE>
<TEXT>

     Beşiktaş'ta iki haftalık deneme süresi verilen ve dün idmanlara başlayan Ahmet Dursun, siyah-beyazlı takıma dönebilme fırsatı yakaladığı için mutlu olduğunu söyledi. 
     Ahmet Dursun, Beşiktaş'ın resmi internet sitesine yaptığı açıklamada, öncelikle kulüp başkanı Yıldırım Demirören, asbaşkan Kıvanç Oktay ve teknik direktör Vicente del Bosque'ye kendisine böyle bir fırsat tanıdıkları için teşekkür ettiğini belirterek, şunları söyledi 
     ''İki haftalık bir süre idmanlara çıkarak takımla birlikte olacağım ve bu süre sonunda da Del Bosque benimle ilgili kararını verecek. Beşiktaş'a tekrar dönebilme fırsatı yakaladığım için çok mutluyum. Daha önce de söylediğim gibi, Beşiktaş dışında başka bir takımda oynamak istemiyorum. Zaten bu nedenle yurt dışına gittim. Geri dönersem de, döneceğim takımın Beşiktaş olacağını söylemiştim. Bu fırsat bana verildi. Ben de takımla birlikte olacağım sürede elimden geleni yaparak, Beşiktaş'ta kalacağıma inanıyorum.'' Beşiktaş'ta kendisini ispat ettiğini kaydeden Ahmet, ''Burada güzel şeyler yaşadım ve burada Ahmet Dursun oldum. Demek ki insanların aklında, birlikte yaşadığımız o güzel anılar kaldı ki, bana böyle bir fırsat verildi'' diye konuştu. 
     Ahmet Dursun, kendine güveninin tam olduğunu, hem fizik hem de kafa olarak kendini iyi hissettiğini vurgulayarak, ''Tek eksiğim bir süredir takım idmanına çıkmamış olmam. İnanıyorum ki bu eksiğimi de en kısa sürede kapatarak, tam anlamıyla hazır duruma geleceğim. İnşallah her şey umduğum gibi olur ve Beşiktaş'ın başarısı için yine İnönü Stadı'nda buluşuruz'' dedi. 
     
</TEXT>
</DOC>
