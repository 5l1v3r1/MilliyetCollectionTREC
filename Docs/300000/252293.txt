<DOC>
<DOCNO> 252293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonyas12.html </URL>
<DATE> 2004/07/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
"Bit pazarı" artık cazibe merkezi değil... 
</HEADLINE>
<TEXT>

     Geçmiş yıllarda ucuz eşya alıcılarının uğrak yerlerinden biri olan ''Bit pazarı'', özellikle beyaz eşya firmalarının düzenlediği kampanyalar nedeniyle eski cazibesini yitirdi. 
     Bursa'nın merkez Osmangazi İlçesi'nde bulunan ''Bit pazarı'' esnafı da, son zamanlarda üst üste yapılan taksitli satış kampanyalarının kendilerini zor durumda bıraktığından yakınıyor. 
     Pazarda 37 yıllık faaliyet gösteren Nuri Küçüktepe, AA muhabirine yaptığı açıklamada, 1970 yılında 3 esnafın bulunduğu pazarda şu an 150'ye yakın işyerinin yer aldığını söyledi. 
     Bir zamanlar tüm Bursalılar'ın uğrak yeri olan, televizyondan, müzik setine, ütüden elektrik süpürgesine kadar tüm elektronik eşyaların yanı sıra mobilya ve giyim eşyalarının da ucuz fiyatla satıldığı pazarın eski cazibesini yitirdiğini belirten Küçüktepe, bu duruma, özellikle beyaş eşya firmalarının düzenledikleri kampanyaların neden olduğunu kaydetti. Kampanya çerçevesinde beyaz eşyaların taksitle pazarlanmasının, ''Bit pazarı''ndaki satışı durma noktasına getirdiğini ifade eden Küçüktepe ''Bizim işlerimiz tamamen bitti. Eskiden pazarımıza nur yağıyordu, şimdi ateş yağıyor'' dedi. 
     30 yıldır pazarda işyeri bulunan Medeni İlhan da, son 2 yıldır çoğu zaman siftah yapamadan işyerini kapatarak evlerine gitmek zorunda kaldıklarını belirtti. Geçmiş yıllarda eşya alıcılarının ilk tercihlerinin mağazalar yerine ''Bit pazarı'' olduğunu ifade eden İlhan, ''Ancak, şimdi herşey değişti. Terazinin dengesi bozuldu. Satışlarımızı yeniden artırabilmek ve halkı yeniden pazarımıza çekebilmek için fiyatları çok aşağı çektik. Yine de, şu ana kadar bir sonuç alamadık. Böyle giderse, pazarımız yakın zamanda tamamen boşalır'' diye konuştu. 
     
</TEXT>
</DOC>
