<DOC>
<DOCNO> 262978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/guncel/gun05.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat Caddesi'nde 'maskeli' eylem 
</HEADLINE>
<TEXT>


Kadıköy Kent Konseyi, Bağdat Caddesi'nde Defterdarlık'ın kat karşılığı inşaat yaptırmak için ihale açmasını maske ve kırmızı kartlarla protesto etti 

İSTANBUL Milliyet 

Kadıköy Kent Konseyi, Hazine'ye ait Bağdat Caddesi'ndeki Tarım İl Müdürlüğü ile Göztepe'deki Meteoroloji Bölge Müdürlüğü arazilerinin, İstanbul Defterdarlığı tarafından kat karşılığı inşaat yaptırılması için ihaleye çıkarılacağı iddiası üzerine protesto gösterisi düzenledi. 
Tarım İl Müdürlüğü önünde dün toplanan Kent Konseyi üyeleri adına Kadıköy Belediyesi Meclis Başkan Vekili Taner Tüzün, bildiri okudu. İstanbul'da ender kalmış nadide arazilerin yapılaşmaya açılmasına karşı olduklarını belirten Tüzün, "Bu arazilerin birilerine peşkeş çekilmek istendiğini" öne sürdü. Buraların yapılaşmaya açılması halinde İstanbul'da nefes alacak alanların sayısının iyice azalacağını kaydeden Tüzün, "Kendisini uyarmak görevimizdir. Sayın Başbakan, lütfen bu kıyımı durdurun. Kadıköylülerin arazisi olan bu yerlerin yeşil alan olarak kalmasını ve satışın önlenmesini talep ediyoruz" dedi. Kadıköy Kent Konseyi Başkan Yardımcısı Sabri Orcan ise iki arazinin yapılaşmaya açılmasına karşı olduklarını ifade etti. Gösteri sırasında konsey üyeleri, "Kadıköy'ün yeşil alanlarından elinizi çekin" yazılı pankart taşıyarak, yüzlerine maske takıp kırmızı kart gösterdiler. Eylemde ayrıca, 23 Ağustos'ta yapılacağı belirtilen ihaleye karşı imza kampanyası başlatıldı. 


</TEXT>
</DOC>
