<DOC>
<DOCNO> 270204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonyas10.html </URL>
<DATE> 2004/09/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
12 yaşındaki kızla ilişki kuran genç 'baştan çıkarıldım' deyince... 
</HEADLINE>
<TEXT>

     İngiltere'de küçük yaştaki bir kız çocuğuna tecavüz edilmesiyle ilgili bir davaya bakan yargıcın, kız çocuğu tarafından ''baştan çıkarıldığı'' gerekçesiyle 20 yaşındaki zanlı Michael Barrett'i serbest bırakması tartışmalara yol açtı. 
     Çocuk haklarını korumak üzere kurulmuş sivil toplum kuruluşlarını ayağa kaldıran kararında, ''ikilinin ilişkisinin yatakta son bulmasının sebebinin kız çocuğunun kendisi olduğunu'' belirten yargıç, milletvekillerinin de eleştirilerine hedef oldu. 
     İngiliz parlamentosu üyesi Dan Norris, yargıcı ''sübyancıların elini güçlendirmekle'' suçlarken, yargıç Michael Roach, küçük kızın iki kez ilişkide bulunduğu gence ''kendi isteğiyle ortak olduğunu'' belirtti. 
     ''İkilinin internette tanıştığı ve daha sonra da kızın ailesinin evinde birlikte olduğunu'' hatırlatan Daily Mirror gazetesi de, yargıcın genç tecavüz zanlısını serbest bırakırken, ''Sizin küçük yaştaki çocuklar için tehlike yarattığınıza inanmıyorum. Tecavüze uğradığı öne sürülen kızın ailesi evlerinde kalmanıza izin vermiş, siz de kalmışsınız. Bundan böyle daha dikkatli davranacağınıza inanıyorum'' demesini eleştirdi. 

     
</TEXT>
</DOC>
