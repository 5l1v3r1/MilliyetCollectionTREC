<DOC>
<DOCNO> 295281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur09.html </URL>
<DATE> 2004/12/06/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
17 yaşındaki Elif, 50 gündür kurtarılmayı bekliyor 
</HEADLINE>
<TEXT>

     Hakan KABAHASANOĞLU GİRESUN, DHA 

GİRESUN'da üniversiteye hazırlık için devam ettiği dersanenin önünden kaçırılan 17 yaşındaki Elif Alparslan'dan 50 gündür haber alınamıyor. Elif Alparslan'ın ağabeyi Adnan Alparslan, kardeşinin Giresun Büyükhedef Dershanesi çıkışında Rize Çamlıhemşinli Ahmet Yeniçırak tarafından kaçırıldığını önüsürdü. Soruşturma başlatan Çamlıhemşin jandarması, yaptığı tüm araştırma ve baskınlara rağmen kaçırıldığı önesürülen Elif'in izine rastlayamadı. 
     14 Ekim Perşembe günü meydana gelen olayda 17 yaşındaki Elif Alparslan üniversiteye hazırlık için devam ettiği Giresun Büyükhedef Dershanesi önünden öğle saatlerinde ders çıkışında 3 kişi tarafından kaçırıldı. Elif'in ailesi, aynı günün akşamı kendilerine gelen ihbar telefonunda, "Kızınızı Rizeli Ahmet kaçırdı'' dendiğini söyledi. Elif'in ağabeyi 22 yaşındaki Adnan Alparslan, "Kardeşimi kaçıranların kim olduklarını biliyoruz. Konuyu 50 günden beri gerekli heryere taşıdık. Ama bir sonuç alamadık'' dedi. 
     
     DERSANENİN ÖNÜNDEN KAÇIRDILAR 

     4 çocuklu Alparslan ailesinin en küçüğü olan Elif'in kendilerini en son Ramazan Bayramı'nda arayıp, "İyiyim, ama burada kalmak istemiyorum. Kaçarsam beni öldüreceklerini söylüyorlar'' dediğini anlatan ağabey Adnan Alparslan, "Bundan 3 yıl önce annem ve kardeşlerim Rize'nin Çamlıhemşin ilçesinde çay toplamaya gitmişti. Elif'i orada gören ve isminin Ahmet Yeniçırak olduğunu öğrendiğimiz biri vardı. Kardeşimi onun kaçırdığını düşünüyoruz. Dersane önünde Elif'i otomobile bindirenler arasında Ahmet'in ablası Ayşe de varmış. Ayrıca Ali adındaki biri de onlara yardım etmiş. Tüm bu bilgileri Çamlıhemşin jandarmasına verdik. Ancak bir türlü sonuç alamadakı'' dedi. 
     
     SON ANDA ORMANA KAÇIRMIŞLAR 

     Ahmet'in Çayırdüzü'ndeki köy evine baskın yaptıldığını, kendilerinin de bu baskına katıldıklarını anlatan Adnan Alparslan, "Jandarma yerlerini belirledi, fakat kardeşim yanında olduğu halde Ahmet ormana doğru kaçtı. Hatta orada babamı gören Elif, Baba ne olur beni kurtar' diye bağırdı. Ama yetişemedik'' diye konuştu. 
     Ankara'ya giderek kardeşlerinin bulunması için İçişleri ve Adalet bakanlıklarına başvurduklarını anlatan Adnan Alparslan, "Bulundukları bölge belli. Ama sürekli yer değiştiriyorlar. Bunun için de kardeşime ulaşamıyoruz. Bakanlıklardan yardım istedik. Jandarma Genel Komutanlığı'na gittik. Olayı Başbakanlık İnsan Hakları Kurulu'na da bildirdik'' dedi. 
     Elif'i kaçırdığı belirtilen Ahmet Yeniçırak'ın askerden yeni geldiği ve herhangi bir mesleğinin olmadığı ifade edildi. Genç kızın Bulancak ilçe merkezinde yaşayan ve çiftçilikle uğraşan babası Fehmi Alparslan ise, "Kızımla telefonda konuştum. Bana iyi olduğunu anlattı. Fakat oradan herhangi bir şekilde kaçması halinde onu öldüreceklerini söylüyorlarmış. Zorla kaçırıldı ve orada kalmak istemiyor. Zarar vermemişler. Ama tehdit ediyorlar. Devletten yardım istiyoruz'' dedi. Anne Ünzile Alparslan da "Bayramdan beri kızımdan haber alamıyoruz. Endişeliyiz'' diye konuştu. 

     
</TEXT>
</DOC>
