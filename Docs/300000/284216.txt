<DOC>
<DOCNO> 284216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonyas16.html </URL>
<DATE> 2004/10/28/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
'Cinayet ve Hakimiyet' gazetesi... 
</HEADLINE>
<TEXT>

     Azerbaycan'da bugüne kadar 1.756 gazete ve dergi, 36 radyo ve televizyon ile 28 haber ajansı olmak üzere toplam 1.820 basın kuruluşunun resmi kaydının yapıldığı bildirildi. 
     Matbuat Şurası basın konseyi Başkanı Eflatun Amaşov, Bakü'deki Uluslararası Basın Merkezi'nde düzenlenen basın toplantısında, gazeteler arasında isim karmaşasının bulunduğuna işaret ederek, örnek olarak sadece ''Azerbaycan'' adını taşıyan 35 ve adında ''kanun'' kelimesinin bulunduğu 40'tan fazla gazetenin yayınlandığını kaydetti. 
     Amaşov, gazete isimleri arasında ''Günah'', ''Değnek'', ''55 Partapart peşpeşe '', ''Cinayet ve Hakimiyet'' gibi uygunsuz ve garip isimlerin de yer aldığını, gazete çıkarma izni vermeden önce uygun araştırmaların yapılması gerektiğini vurguladı. 
     Toplantıya katılan Adalet Bakanlığı Tüzel Kişilikler Kayıt Şubesi yetkilileri de, sadece bu yılın ilk 6 ayında basım faaliyetleriyle ilgili olarak toplam 311 başvuru yapıldığını, bunların 186'sının gazete, 66'sının dergi çıkarma amacıyla gerçekleştirildiğini kaydettiler. 
     Basın toplantısında gazetelerde kullanılan dil ve gramer bozukluklarının çok fazla olduğuna da işaret edildi. 
     
</TEXT>
</DOC>
