<DOC>
<DOCNO> 285420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/soneko28.html </URL>
<DATE> 2004/11/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Uzanlar'ın Adası 16 trilyon liraya satışa çıkıyor... 
</HEADLINE>
<TEXT>

     Tasarruf Mevduatı Sigorta Fonu TMSF , Uzan Grubu'ndan haczedilen Göcek'teki Zeytin Adası'nı 23 Kasım Salı günü 16 trilyon lira muhammen bedel ile satışa çıkaracak. 
     TMSF'den yapılan açıklamaya göre, Zeytin Adası'nın satışı TMSF'nin Esentepe'deki binasında açık artırma yöntemiyle yapılacak. 
     3. derecede doğal sit ve özel mahsul alanı tanımlı alan içerisinde kalan Zeytin Adası'nın koruma amaçlı imar planı bulunmuyor. 
     Eğimli ve engebeli bir arazi yapısına sahip ada üzerinde yaklaşık 30 bin adet zeytin ağacı ve üzüm bağları yer alıyor. Adada toplam 7 adet bina ile yağ depolama yeri olarak kullanılan 1 adet ahşap bina mevcut. Ahşap iskelesi bulunan adada yürüme yolları traverten kaplı. 
     Su ve elektrik bulunmayan adada su ihtiyacı taşıma yoluyla sağlanıyor. Adada yaklaşık 20'şer ton kapasiteli 5 adet çelik su tankı bulunuyor. Elektrik ihtiyacı ise jeneratörler vasıtasıyla karşılanıyor. 
     Uydu anten sistemi bulunan adanın belli noktalarında güvenlik kameraları ve görüntü kontrol merkezi de var. Adanın tepe noktasındaki Telsim verici istasyonu ihale kapsamı dışında yer alıyor. 

     
</TEXT>
</DOC>
