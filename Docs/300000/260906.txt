<DOC>
<DOCNO> 260906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur17.html </URL>
<DATE> 2004/08/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Irak'ta bir Türk şoförü daha kaçırıldı .. 
</HEADLINE>
<TEXT>

     Irak'a yük taşıyan Mardinli TIR şoförü Selahattin Turan'ın kaçırıldığı öne sürüldü. 
     Merkezi Mersin'de bulunan Türk Irak Dostluk Derneği Başkanı M. Emin Değer, AA muhabirine yaptığı açıklamada, kendilerine ait olan Değer Taşımacılık Şirketi'nde çalışan TIR şoförü Selahattin Turan'ın, Türkiye'ye dönüşü sırasında kimliği belirlenemeyen kişilerce kaçırıldığını savundu. 
     Turan'ın yaklaşık bir hafta önce 31 TL 062 plakalı TIR'la Irak'a yük taşıdığını ifade eden Değer, şöyle konuştu 
     ''Aldığımız bilgilere göre, Değer Taşımacılık Şirketi bünyesinde çalışan Selahattin Turan, 31 TL 062 plakalı aracıyla Bağdat yakınlarında yükünü boşalttıktan sonra döndü. Dönüş sırasında Turan ve beraberinde kimliğini bilemediğimiz başka bir TIR şoförü, Türkiye'ye yakın bir mesafede kimliği belirsiz kişilerce kaçırıldı.'' 
     
     EŞİ ENDİŞELİ 

     Irak'ta kaçırıldığı bildirilen Türk şoförü Selahattin Turan'ın eşi Necla Turan, kaçırılma olayını, eşinin birlikte Irak'a gittiği şoför arkadaşlarının telefonla ilettiğini söyledi. 
     Irak'a yük götüren kamyon şoförü Selahattin Turan'ın kaçırıldığı iddiası, Mardin'in Kızıltepe İlçesi'nde yaşayan ailesinde büyük üzüntü yarattı. 
     Selahattin Turan'ın eşi Necla Turan, AA muhabirine, eşinin 12 gün önce Irak'a yük taşımak üzere evden ayrıldığını ve o günden beri kendisinden haber alamadığını belirtti. Eşinin hayatından büyük endişe duyduğunu kaydeden Necla Turan, şöyle dedi 
     ''Eşimin kaçırıldığını, onunla Irak'a giden şoför arkadaşları telefonla iletti. 4 araç halinde seyrediyorlarmış. Selahattin, konvoyun en arkasında yer alıyormuş. Silahlı kişiler aracı durdurup kaçırmışlar. Kocam borçla aldığı kamyonun taksitlerini ödemek için bu ülkeye gidiyordu. Kocamın bulunması konusunda yetkililerden destek bekliyoruz. Bizim yapabileceğimiz bir şey yok.'' 
     
</TEXT>
</DOC>
