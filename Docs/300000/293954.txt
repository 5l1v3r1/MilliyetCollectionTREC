<DOC>
<DOCNO> 293954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonyas14.html </URL>
<DATE> 2004/12/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Eşcinsellere indirimli bilet 
</HEADLINE>
<TEXT>

     ABD'de America West havayolu şirketi eşcinsel yolcularına yüzde 10 indirim yapacağını açıkladı. 
     Havayolu şirketi, ABD'nin herhangi bir kentindeki bir eşcinsel etkinliğine katılmak üzere yolculuk yapacak homoseksüel müşterilerine indirim yapacağını belirterek, bu indirimden faydalanacak yolcuların havayolu firmasının internet sayfasından biletlerini satın alabileceklerini bildirdi. 
     Yolcunun indirimli biletten faydalanmak için herhangi bir bildirimde bulunmasının istenmediği ve ''check in'' sırasında yolcuya cinsel tercihi konusunda soru sorulmayacağı kaydedildi. 
     Ulusal istatistiklere göre, gay ve lezbiyenlerin seyahat için geçen yıl 581 milyon dolar harcadıkları ABD'deki pazardan daha çok pay almak isteyen America West şirketinin bu uygulaması eleştirilere de neden oldu. 
     Kimi yolcular, belirli bir kesime indirim uygulanmasına karşı çıkarak, böyle bir indirim yapılacaksa herkese uygulanması gerektiğini savundular. 
     Uzmanlar, çocukları olmayan çok sayıda gay yolcunun seyahat planı konusunda daha esnek olduklarını belirterek, eşcinsel kesimin seyahat konusunda dikkate değer bir harcama kapasitesi bulunduğunu kaydediyorlar. 
     
</TEXT>
</DOC>
