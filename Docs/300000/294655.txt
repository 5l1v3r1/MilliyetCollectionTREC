<DOC>
<DOCNO> 294655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/siyaset/siy01.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriterler tamam sıra tanımada 
</HEADLINE>
<TEXT>



AP Başkanı Josep Borrell, TBMM Genel Kurulu'nda yaptığı konuşmada, Türkiye'nin Kopenhag siyasi kriterlerini çoktan yerine getirdiği söyledi. Borrell, Türkiye'nin Güney Kıbrıs'ı tanıması gerektiğini tekrarlayınca, CHP sıralarından, "Tabii, tabii olur " sesleri yükseldi. Borrell, tanımanın 14 Aralık'ta AP'nın alacağı tavsiye kararına muhtemelen pozitif yansıyacağını savundu. Borrell, "Türkiye'ye bugünlerde biraz sabır ve hayal gücü gerekiyor" dedi. Borrell, "Bu müzakere süreci 25 üyeyle yapıldığı şekilde, Kıbrıs'ın tanınması süreciyle ilgilidir. Bu yeni bir şart değildir. Şimdiye kadar yaptığınız ilerlemeleri göz ardı etmemize neden olabilecek bir şart da değildir. Ama AB ile müzakere masasına oturduğunuzda bu gündemde olacaktır. Bütün bu hususları tanımanız gerekecektir" diye konuştu. Borrell, Meclis'ten 6 yasanın daha geçmesini isterken, cemaat vakıflarına ilişkin yasayı da saydı. Bu arada CHP Genel Başkanı Deniz Baykal'ın, Borrell'le görüşmesi sırasında, "Kürdistan" nitelemesi ve Güney Kıbrıs'ın tanınması gerektiği yönündeki sözleri üzerine uyarıda bulunduğu belirtildi. 


</TEXT>
</DOC>
