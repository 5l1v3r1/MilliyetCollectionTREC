<DOC>
<DOCNO> 293044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko05.html </URL>
<DATE> 2004/11/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Türkiye, paradan sıfır atan 50.ülke olacak... 
</HEADLINE>
<TEXT>

     Türkiye, yılbaşından itibaren geçeceği Yeni Türk Lirası YTL ile birlikte bugüne kadar parasından sıfır atan 50'nci ülke olacak. 
     Paradan sıfır atmada, İsrail, Bulgaristan ve Polonya örnekleri başarılı olurken, Arjantin ve Brezilya sıfır silme uygulamasında bekleneni veremedi. 
     İsrail'de, 1985 yılında uygulamaya konulan istikrar programı kapsamında ulusal para Şekel'den 3 sıfır atıldı. Bu durum, uygulanmakta olan istikrar programıyla birlikte yüzde 450 seviyesindeki yıllık enflasyonun kontrol altına alınmasına önemli katkıda bulundu. 
     Programın başarıyla sonuçlandırılmasında, alınan önlemlerin yanı sıra kamuoyundan sağlanan destek ile dış finansmanın artması da etkili oldu. Ulusal paranın değeri, 1985 yılında 3 sıfır atılmasından itibaren yükseldi. 
     
     BULGARİSTAN DENEYİMİ 
     Bulgaristan'da ise başarı ile uygulanan bir istikrar programı sonrasında yıllık enflasyon oranının yaklaşık yüzde 1'e, faiz oranlarının ise yaklaşık yüzde 5'e düşürülmesinin ardından 1999 yılında ulusal para birimi Leva'dan 3 sıfır atıldı. 
     Bunun sonucunda Leva, 2000 ve 2001 yıllarında önceki yıllara göre azalan oranda değer kaybetti, sonraki dönemde ise değer kazandı. 
     
     POLONYA VE BOLİVYA ÖRNEĞİ 
     Polonya ve Bolivya'da da istikrar programının enflasyon üzerindeki olumlu etkileri görülmeye başlandıktan sonra para reformu gerçekleştirildi. 
     Polonya'da yıllık enflasyon oranı yüzde 30'lar düzeyine düşürüldükten sonra paradan sıfır atma uygulaması gerçekleştirilirken, Bolivya'da enflasyon oranı yıllık yüzde 6O'lar düzeyindeyken ulusal paradan sıfır atıldı. 
     
     SIFIR ATMA İSTİKRAR PROGRAMI İLE BİRLİKTE 
     Ülke örnekleri incelendiğinde ulusal paradan sıfır atılması uygulaması, genellikle bir istikrar programı ile birlikle gündeme geldiği görülüyor. 
     Farklı enflasyon oranında sıfır atılmasına rağmen, bu farklı ülkelerde uygulanmakta olan istikrar programına bağlı olarak enflasyonda da kalıcı düşüş sağlanabiliyor. 
     
     ARJANTİN VE BREZİLYA'DA TUTMADI 
     Diğer taraftan, Arjantin ve Brezilya'da hiperenflasyonla mücadele etmek için uygulanan programlar çerçevesinde ulusal paradan bir çok defa sıfır atıldı. 
     Ancak mali ve parasal disiplin konusuna yeterince eğilmeyen bu programların başarısızlıkla sonuçlanması ve enflasyonun kontrol altına alınamaması nedeniyle paradan bir çok kez sıfır atılması gerekliliği ortaya çıktı. 
     
     NEDEN BAŞARISIZ OLDU 
     Bu ülkelerde benzer sürecin tekrarlanmasının nedeni, ''program uygulamasının kararlılıkla sürdürülmemesi, programın daha başlangıcında paradan sıfır atılması yoluna gidilmesi, operasyonun ekonomik programın sonucu değil bir aracı olarak uygulanması, çeşitli alanlarda gerekli yapısal reformların yapılmaması ve bu nedenle kamuoyunda olumlu beklentilerin oluşmaması'' olarak sıralanıyor. 
     
     TÜRKİYE'DEKİ OPERASYON LATİN AMERİKA'YA BENZEMİYOR 
     Öte yandan, Türkiye'de gerçekleştirilmesi hedeflenen ulusal paradan 6 sıfır atılması operasyonu, özellikle Latin Amerika uygulaması ile benzerlik göstermiyor. 
     Türkiye'de uygulanmakta olan ekonomik programda önemli aşamalar kaydedildikten, özellikle enflasyon ciddi ölçüde düşürüldükten sonra paradan altı sıfır atılması fikri geliştirildi. 
     Bu arada, Latin Amerika örneklerinde, ekonomik programla birlikte sabit döviz kuru rejimi uygulanırken, Türkiye'de dalgalı döviz kuru rejimine geçildi. Bu ise cari açıklar nedeniyle ekonomide oluşabilecek riskleri azaltıyor. Ayrıca, programda mali disipline azami önem veriliyor ve sıkı para politikası uygulanıyor. 
     
</TEXT>
</DOC>
