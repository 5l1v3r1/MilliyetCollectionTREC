<DOC>
<DOCNO> 260715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/yasam/axyas01.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatalı tüp bebek pahalıya patladı 
</HEADLINE>
<TEXT>


Karışan tüpler nedeniyle kocası yerine bir başka erkeğin spermiyle döllenen çocuğu doğuran ABD'li kadın, 1 milyon dolar tazminat alacak 

DIŞ HABERLER SERVİSİ 

ABD'de Susan Buchweitz adlı kadın, suni döllenme yoluyla çocuk sahibi olmak için gittiği klinikte kendisine yanlış embriyon nakleden ve yaptıkları hatayı saklayan doktorlara karşı açtığı davada, 1 milyon dolar yaklaşık 1 trilyon 460 milyar TL tazminat kazandı. San Francisco kentindeki bir doğum kliniğine 2000 yılında başvuran Buchweitz ve eşi, olaydan, erkek çocuklarının doğumundan 10 ay sonra haberdar oldu. Adı saklı bir klinik çalışanı, California Sağlık Kurulu'na, bazı embriyonların karıştırılarak başka hastalara nakledildiğini bildirdi. 

Çocuklar değişecek mi 
Davada yargılanan doktorlar Steven L. Katz ve embriyolog Imam El - Danasouri, Buchweitz'le aynı gün operasyona sokulan başka bir kadına nakledilen embriyonlarının karıştırıldığını kabul etti. İki doktor, durumu hastalara bildirmemelerine gerekçe olarak da, hamile kalmakta zorlanan Buchweitz'in bebeğini aldırma ihtimalini gösterdi. 
Embriyonları karıştırılan diğer çift ve Buchweitz'lerin, gerçek çocuklarının velayetlerini almak için açtıkları davalar sürüyor. Diğer çiftin, Buchweitz'le aynı dönemde bir oğulları oldu. 


</TEXT>
</DOC>
