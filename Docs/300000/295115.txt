<DOC>
<DOCNO> 295115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun17.html </URL>
<DATE> 2004/12/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Karamanlis'ten Burgaz-Dedeağaç hattına destek 
</HEADLINE>
<TEXT>

     Yunanistan Başbakanı Kostas Karamanlis, Rus petrolünün Boğazlar yerine Burgaz-Dedeağaç arasında inşa edilecek boru hattından sevk edilmesi projesine destek verdiğini söyledi. 
     Rusya'yı ziyaret edecek Karamanlis, Rus İtar-Tass ajansına verdiği demeçte, Rus petrolünün Batı'ya nakledilmesi konusunda 1995 yılında gündeme gelen Burgaz-Dedeağaç projesine sıcak baktığını belirtti. 
     Karamanlis, ''Bu yeni boru hattı, dünya ekonomisi için iyi olacaktır'' dedi. 
     Projeye göre, Rusya'nın Novorossisk limanından tankerlerle Bulgaristan'ın Burgaz limanına nakledilecek Rus petrolü, 320 km aşağıdaki Yunanistan'ın Dedeağaç limanına boru hattıyla akıtılacak, bu da İstanbul ve Çanakkale boğazlarında tanker trafiğini azaltacak. 
     Yunanistan, Bulgaristan ve Rusya, geçen kasımda ''işbirliği mutabakat zaptı'' imzalamışlardı, ancak proje henüz son aşamaya gelmedi. Karamanlis, Moskova ziyaretinde projenin nihai aşamaya gelip gelmeyeceğini belirtmedi. 
     Amerikan konsorsiyumu Ambo da, Burgaz limanını Adriyatik'e bağlayacak Bulgaristan-Makedonya-Arnavutluk projesini yürütüyor. 
     
</TEXT>
</DOC>
