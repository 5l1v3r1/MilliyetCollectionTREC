<DOC>
<DOCNO> 276027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur34.html </URL>
<DATE> 2004/09/29/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Suriye'de gözaltına alınan Türk şoförlerin 6'sı serbest bırakıldı 
</HEADLINE>
<TEXT>

     Suriye'nin Azaz ve İdlip Kentlerinde 4 gündür alıkonulan 27 Türk şoföründen 6'sı bugün çıkarıldıkları Gümrük Mahkemesi tarafından tutuksuz yargılanmak üzere serbest bırakıldı. 
     AA muhabirinin aldığı bilgiye göre, 4 gündür alıkonuldukları Azaz kentinden Halep'e getirilen ve Gaziantepli oldukları bildirilen Özdemir Yağmurlu, Celal Yıldırım, Hulusi Yaşar, Molla Ceylan, Muhammed Hayri Yılmaz ve Mustafa Kemal Kılıç isimli Türk şoförlerin önce sorgu hakimi tarafından ifadeleri alındı. 
     Daha sonra Gümrük Mahkemesi'ne sevk edilen 6 Türk şoför tutuksuz yargılanmak üzere serbest bırakıldı. Serbest bırakılan Türk kamyon ve tanker sürücülerinin işlemlerinin yetişmesi halinde bu gece geç saatlerde Öncüpınar Gümrük Kapısı'ndan yurda giriş yapabilecekleri öğrenildi. 
     Bu arada, İdlip kentinde gözaltına alınan 21 Türk şoföründen 3'ünün çıkarıldıkları mahkemenin belirlediği cezayı ödemeleri nedeniyle serbest bırakıldıkları, 18 şoförün ise yargılanmalarının yarına kaldığı bildirildi. 
     Halep Başkonsolosu Hulusi Kılıç, AA muhabirine yaptığı açıklamada, 6 şoförün serbest bırakıldığını ancak Şırnaklı olan 18 Türk kamyon şoförünün yargılanmalarının yarına bırakıldığını söyledi. 
     Şoförlerle Halep Başkonsolosluğu olarak yakından ilgilendiklerini, bunun yanı sıra Devlet Bakanı Kürşad Tüzmen ile Ulaştırma Bakanı Binali Yıldırım'ın sürekli kendisinden bilgi aldığını ve sorunun çözüme kavuşturulması için çaba gösterdiklerini ifade eden Kılıç, ''İşlemler ve yargılama sürece Suriye'de biraz ağır ilerliyor. Tüm şoförlerin durumunun bugün netleşeceğini umuyorduk ama iş yine uzadı. Diplomasi trafiğini sürdürüyoruz. Sanıyorum yarın akşam saatlerinde bu işi tamamıyla bitiririz'' diye konuştu. 
     Irak'a yük götürüp dönüşte Suriye'nin İdlip ve Azaz kenti üzerinden Türkiye'ye giriş yapmak isteyen 27 Türk şoförün kamyon ve tankerlerinde yapılan aramalarda, 200 litreden fazla mazot olduğu tespit edilmiş, Türk şoförler ''Gümrük Kanunu'na muhalefet'' suçundan gözaltına alınmıştı. 
     
</TEXT>
</DOC>
