<DOC>
<DOCNO> 263958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/guncel/axgun01.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hortum ve dolu, kuzeyi vurdu 
</HEADLINE>
<TEXT>


Yağışlı hava sadece İstanbul'u değil, kuzeybatı bölgelerini de vurdu. Yalova'da hortum ve dolu 6 köyde ciddi hasara yol açtı. Kastamonu'da ise bir kişi yıldırım düşmesi sonucu öldü 

DOĞAN HABER AJANSI 

Türkiye'nin kuzeybatı bölgelerini etkisi altına alan sağanak yağışın yanı sıra hortum ve dolu da hayatı olumsuz yönde etkiledi. 
Yalova'da önceki akşam yağmurla birlikte ortaya çıkan hortum ve dolu 6 köyde maddi hasara yol açtı. Meyve bahçeleri ve seraların zarar gördüğünü belirten Vali Yusuf Erbay, "Yaralar sarılacak" dedi. Hortumun yerleşim alanlarından geçmemesi nedeniyle yaralanma yaşanmamasının tek teselli olduğunu vurgulayan Erbay, 450 vatandaşın arazisinin zarar gördüğünü tahmin ettiklerini söyledi. Erbay, Elmalık köyünde evleri zarar gören Cemalettin Demir ve Kader Akın'a da konut sağlanacağı sözünü verdi. 

Ceviz büyüklüğünde 
Yalova Ziraat Odası Başkanı Şaban Beşli ise "Hortum ağaçları devirmiş, ürünler dökülüp zarar görmüş. İlyasköy'de, köylüler ceviz büyüklüğünde dolu yağdığını söyledi" diye konuştu. 
Ceviz büyüklüğündeki dolu Sinop'un Durağan ilçesinde de binlerce dönüm çeltik ve mısır tarlasında büyük zarara yol açtı. Bazı evlerin kiremitleri kırılırken, yüzlerce leylek yuvası tahrip oldu. Başına dolu isabet eden Osman Korucuoğlu 61 yaralandı. İlçeye 50 kilometre uzaklıktaki Çöve köyünde oluşan kısa süreli hortum, 2 evin çatısına hasar verdi. 

Su baskını nöbeti 
Zonguldak'ta önceki akşam metrekareye 35 kilo yağış düştü. Kent merkeziyle Kozlu beldesinde alçak yerleri su bastı. Vatandaşlar, tıkanan mazgallar yüzünden zor anlar yaşadı. Pijamalarıyla sokağa çıkan vatandaşlar mazgalları açarken, bazıları da su baskınlarına karşı nöbet tuttu. 
Adapazarı'nda, önceki gün etkili olan sağanak sonrasında bazı bölümlerini su basan Sakarya Devlet Hastanesi'nde temizlik çalışmaları dün de sürdü. Başhekim Dr. Tacettin Koç, acil servisle MR ve kan merkezinde hizmetlerin normale döndüğünü söyledi. 
Kastamonu Bozarmut köyünde yaşayan 2 çocuk annesi Ayşe Gülce de, tarlada çalışırken yıldırım düşmesi sonucu öldü. Kalafat Mahallesi'nde oturan Sevim Hüser de, bahçede çalışırken birkaç metre uzağına yıldırım düşmesi sonucu fenalaşarak hastaneye kaldırıldı. 


</TEXT>
</DOC>
