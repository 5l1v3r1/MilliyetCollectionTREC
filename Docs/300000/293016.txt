<DOC>
<DOCNO> 293016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun21.html </URL>
<DATE> 2004/11/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Filistin seçimlerini rekor sayıda gözlemci izleyecek 
</HEADLINE>
<TEXT>

     Filistin'de 9 Ocak'ta yapılacak devlet başkanlığı seçimlerini, 6 bin yerli ve yabancı gözlemcinin izlemesinin beklendiği bildirildi. 
     Edinilen bilgiye göre, Filistin Merkez Seçim Komisyonu, başkanlık yarışına girecek adayları 4 Aralık'ta açıklayacak. Şimdiye kadar başkanlık için resmi başvuruda bulunan adayların sayısının 6 olduğu belirtilirken, aday olacağını söyleyenlerin sayısının 15 dolayında olduğu ifade ediliyor. 
     Filistinliler, 2600 seçim merkezinde oy kullanacak. 
     Filistin Merkez Seçim Komisyonu Genel Sekreteri, hür ve dürüst bir seçim gerçekleştireceklerini belirterek, seçimlerle ilgili her türlü teknik hazırlığın tamamlandığını bildirdi. 
     Bu arada, Filistin Yasama Konseyi, hazırlanan yeni seçim tasarısını bugünden itibaren görüşmeye başlayacak. 
     
     DOĞU KUDÜS SORUNU 
     Öte yandan, El Ayyam gazetesi, adını belirtmediği Filistinli kaynaklara atfen verdiği haberde, İsrail'in Doğu Kudüs'te seçim büroları açılması için hala izin vermediğini yazdı. 
     İsrail Başbakanı Ariel Şaron, Doğu Kudüs'teki Filistinli seçmenlerin oy kullanabileceklerini belirtmiş, ancak konuyu Bakanlar Kurulu'na getireceğini ve tartışılacağını söylemişti. 
     Gazete, Bir İsrailli yetkiliye atfen de ''Filistin tarafından İsrail'e bu konuda resmi bir istek gitmediğini'' kaydetti. 
     
</TEXT>
</DOC>
