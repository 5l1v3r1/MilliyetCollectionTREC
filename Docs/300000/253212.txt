<DOC>
<DOCNO> 253212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/yasam/axyas02.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ehliyetsiz canavar iki arkadaşı ayırdı 
</HEADLINE>
<TEXT>


Yürüyüşe çıkan Şeydanur ve Ayşe'ye kırmızı ışıkta durmayan ehliyetsiz bir sürücünün kullandığı minibüs çarptı. Şeydanur öldü, Ayşe hastanede 

ASLI ÖKTENER, M.AKİF ERDEM İstanbul 

Yer İstanbul Fatih, Adnan Menderes Bulvarı, saat 07.30 sıraları. 19 yaşındaki Ayşe Camcı, en yakın arkadaşı Şeydanur Sayın 17 ile sabah yürüyüşüne çıkmıştı. 2 genç kız Vakıf Gureba Hastanesi önündeki trafik ışıklarına gelmişlerdi ki, yayalara yeşil yandı. İkisi de karşıya geçmek için yola adım attığında olanlar oldu. Aksaray yönüne doğru giden Halil Şahin'in kullandığı minibüs, kırmızı ışığa rağmen yola devam edip ikisine de çarptı. 

Sürücünün ehliyeti yok 
Ehliyetinin bulunmadığı öğrenilen Şahin, Şeydanur'un ölmesine neden oldu. Kazada yaralanan Camcı ise SSK Vakıf Gureba Eğitim ve Araştırma Hastanesi'ne kaldırıldı. 
Görgü tanıkları, minibüs şoförü Halil Şahin'in kırmızı ışık yanmasına rağmen, duramadığını, kazanın bu nedenle meydana geldiğini söyledi. Adliyeye sevk edilen Şahin tutuklandı. 


</TEXT>
</DOC>
