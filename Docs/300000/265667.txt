<DOC>
<DOCNO> 265667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun40.html </URL>
<DATE> 2004/08/23/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
BM uzmanlarına göre Afgan cezaevleri kötü şartlarda 
</HEADLINE>
<TEXT>

     Bağımsız bir Birleşmiş Milletler BM Uzmanı, Afganistan'da bulunan ''yasadışı cezaevlerinde'' tutuklulara insanlık dışı muamelelerde bulunulduğunu söyleyerek, ABD'den bu tutukluların serbest bırakılmasını istedi. 
     BM'nin New York'taki Basın Merkezi tarafından verilen bilgilere göre, ülkedeki cezaevlerinde incelemelerde bulunan Bağımsız BM Uzmanı Profesör Şerif Bassiouni, savaş sırasında ABD askerlerinin yardımıyla Kuzey İttifakı tarafından tutuklanan 3200 kişiden 725'inin daha sonra bölgedeki Şibirgan cezaevinden Pul-i Şarki cezaevine nakledildiğini kaydetti. 
     Söz konusu cezaevini ziyaret eden Bassiouni, buradaki şartların insanlık dışı olduğunu söyledi. 
     Bassiouni, ''Bunlar, hem BM'nin tutuklulara nasıl muamele edileceğini öngören asgari kurallardan oluşan standartları, hem de uluslararası insan hakları kurallarını ihlal etmektedir'' dedi. Tutuklamaları da yasadışı olarak niteleyen Bassiouni, birer savaşçı olarak tutuklanan bu kişilerin savaş esiri olarak muamele görmesi gerektiğini kaydetti. 
     Görüştüğü bütün Afgan yetkililerinin bu tutuklamaların yasadışı olduğu konusunda kendisiyle hemfikir olduğunu ifade eden Bassiouni, yetkililerin tutukluların serbest bırakılması gerektiğini de kaydettiklerini söyledi. 
     Bassiouni, ''Bu insanların tutukluluk hallerinin devam etmesi için ABD'nin talepte bulunduğuna ilişkin iddialar var. Bu durumu ilgili hükümet yetkilileri nezdinde protesto ettim ve etmeye de devam edeceğim'' şeklinde konuştu. 
     Görüştüğü Afgan yetkililerin tamamının tutukluların serbest bırakılmasından yana olduğunu gördüğünü kaydeden Bassiouni, ''Başka birilerinin bu kişileri cezaevinde tuttuğuna ilişkin göstergeler var'' dedi. 
     Söz konusu tutukluların tahminen 350'sinin Pakistanlı olduğuna dikkati çeken Bassiouni, ABD güçlerinin Kandahar ve Bagram'da hapsettiği 300-400 kişinin içinde bulunduğu şartların bilinmediğini, çünkü bugüne kadar kimsenin bu cezaevlerini ziyaret etme şansı bulamadığını kaydetti. 
     Bassiouni, ''İnsanlara buraları ziyaret etme fırsatının verilmemesi bir şeffaflık eksikliğidir ve tutuklamaların yasadışlılığı kadar, bu tutukluların içinde bulundukları koşullar konusunda da ciddi endişelere neden olmaktadır'' dedi. 
     Bassouini'nin gözlem ve endişelerini bir rapor halinde BM'ye aktaracağı ve aynı raporda kanunları ihlal etmedikleri halde, ''sosyal ve sözde ahlaki ihlallerde bulundukları'' gerekçesiyle kabile konseyleri tarafından yargılanarak cezalandırılan Afgan kadınların durumunun da yer alacağı kaydedildi. 
     Bağımsız BM Uzmanı Bassouini, bu kadınların içinde bulundukları şartların sadece modern kölelikle kıyaslanabileceğini kaydetti. 
     
</TEXT>
</DOC>
