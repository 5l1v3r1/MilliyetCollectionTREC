<DOC>
<DOCNO> 299428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun25.html </URL>
<DATE> 2004/12/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Wolfensohn İsrail'in geri çekilmesi tek başına yeterli değil 
</HEADLINE>
<TEXT>

     Nursel Gürdilek AA 

Dünya Bankası Başkanı James Wolfensohn, İsrail'in Gazze ve Batı Şeria'dan çekilme planının tek başına yeterli olmayacağını belirterek, ''Filistinliler'e umut aşılamak lazım'' dedi. 
     Dünya Bankası'nın Filistin ekonomisinin rehabilitasyonu amacıyla hazırladığı raporla ilgili görüşmeler yapmak üzere bölgeye gelen Dünya Bankası Başkanı James Wolfensohn, Haaretz gazetesiyle yaptığı söyleşide, ''Gazze'den çekilmeye uğraşıyorsunuz. Bu çok harika bir şey. Fakat aynı zamanda Filistinliler'e umut vermezseniz, çok fazla başarı elde edemezsiniz'' diye konuştu. 
     Filistin, halen yılda 930 milyon dolar uluslararası yardım alıyor. Dünya Bankası ise bu rakamı 500 milyon dolar daha artırmak istiyor. Dünya Bankası, Filistin ekonomisinin rehabilitasyonu amacıyla, İsrail'den kontrol noktalarını ve sınırlarını kapama uygulamasını kaldırmasını, Filistin'den de ekonomi, yasal ve güvenlik alanında reformlar yapmasını istiyor. 
     Dünya Bankası Başkanı, ''ne yapmak istediklerinin'' altını çizerken de, şunları söyledi 
     ''Gerçek şu ki, Filistin bölgesinin veya Filistin devletinin güçlendirilmesi amacıyla para toplamaya çalışıyoruz. Ancak, para alabilmenin tek yolu, buranın Filistin kendi ayakları üzerinde durabilmesidir. Bu sadece ekonomik açıdan ayakta durabilme değil. Filistinli gençlere de umut aşılamanız gerekir. 
     Tek başına bir imza ya da anlaşmanın işe yarayacağını beklememek lazım. Filistinli gençler de aynı İsrailli gençler gibi...Onlar da bir fırsat, bir gelecek istiyorlar. Pek çoğu barış istiyor. İhtiyaçları olan şey, Gazze'de ve Batı Şeria'da barışı dört gözle bekleyecekleri bir ortam yaratmanız. Donör ülkeler, intifada deneyiminin de ışığı altında, ilave 500 milyon dolar daha sağlamak için, barış ortamının yeniden kurulduğunu görmek istiyorlar.'' Wolfensohn'un, İsrail'in çekilme sonrası, Filistin mülteci kamplarının iyileştirilmesi ve benzeri projelerine pek olumlu bakmadığının da altını çizen Haaretz, Dünya Bankası Başkanı'nın ''Ben onlara iyi niyetli projeler diyorum. Ama bunlar yeterli değil. Her şey somut bir hedef çerçevesinde yapılmalı'' görüşüne de yer verdi. 
     James Wolfensohn, Filistin'e de geçerek, Ramallah'ta Filistin Yönetimi liderleri ile de görüşecek. 
     
</TEXT>
</DOC>
