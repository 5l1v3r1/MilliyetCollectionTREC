<DOC>
<DOCNO> 273733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur38.html </URL>
<DATE> 2004/09/21/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Vali Güler "Statta localara silahla girilmesi söz konusu değil" 
</HEADLINE>
<TEXT>

     İstanbul Valisi Muammer Güler, geçtiğimiz pazar günü BJK İnönü Stadı'nda Beşiktaş-Galatasaray maçı sırasında silahlı kişilerin localara baskın yaptığına ilişkin haberlerle ilgili ''Oradaki ilgililerin hepsinin ifadelerine başvuruldu. Silah söz konusu değil. Ama bir darp olayıyla ilgili olarak her türlü incelemeyi arkadaşlarımız yaptı'' dedi. 
     Hollanda Başkonsolosu Marco Hennis, İstanbul Valisi Muammer Güler'i ziyaret etti. 
     Güler, ziyaretin ardından, gazetecilerin BJK İnönü Stadı'nda yaşandığı iddia edilen olayla ilgili sorularını yanıtladı. 
     Gazeteleri kendisinin de incelediğini belirten Güler, dün itibariyle İl Emniyet Müdürü'nün bu konuyla ilgili gerekli araştırmaları yaptığını ifade ederek, şöyle konuştu 
     ''Oradaki ilgililerin hepsinin ifadelerine başvuruldu. Silah söz konusu değil. Böyle bir teyit de alınmış değil. Ama bir darp olayıyla ilgili olarak her türlü incelemeyi arkadaşlarımız yaptı. Silahla girilmesi söz konusu değil. Zaten bizim giriş kapılarında son derece önemli aramalar yapılıyor. Localarda da olsa localara girenlerin de silahla girmesi mümkün değil. Kaldı ki böyle bir şey derhal men edilir.'' Darp konusuyla ilgili bir iddia olduğunu da ifade eden Güler, ''Şikayet söz konusu değil. Olayı şikayet boyutunda değil, eğer böyle bir çeteleşme faaliyeti içerisinde bir baskın tarzında olmuşsa, şikayete bağlı olmadan da biz bunun kanuni gereğini yaparız'' dedi. 
     Güler, böyle bir olaya da fırsat vermeyeceklerini kaydederek, ''Ancak ortada bir silahın olmadığı anlaşıldı. Böyle bir şeye fırsat verilemez. Ama yine de arkadaşlarımız incelemeye devam ediyorlar'' diye konuştu. 
     
</TEXT>
</DOC>
