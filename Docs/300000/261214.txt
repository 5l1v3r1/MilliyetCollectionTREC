<DOC>
<DOCNO> 261214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur36.html </URL>
<DATE> 2004/08/06/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Aytaç Durak'ın özel kalem müdürü vuruldu 
</HEADLINE>
<TEXT>

     Adana Büyükşehir Belediyesi Özel Kalem Danışmanı olduğu belirtilen Gökçen Aydın, uğradığı silahlı saldırı sonucu bacağından yaralandı. 
     Gökçen Aydın, belediye binası girişinde, Ayhan Ü. tarafından durduruldu. Çıkan tartışmada, Ayhan Ü, Gökçen Aydın'ı tabancayla vurarak olay yerinden kaçtı. Bacağından tek kurşunla yaralanan Gökçen Aydın, Universal Hastanesi'ne kaldırılarak, ameliyata alındı. Aydın'ın sağlık durumunun iyi olduğu bildirildi. 
     Büyükşehir Belediyesi Basın Bürosu'dan konuyla ilgili yapılan açıklamada, seçimlerde destekte bulunduğunu, ancak yaptığı harcamaların karşılığını göremediğini söylediği belirtilen Ayhan Ü'nün para talep ettiği, olumsuz yanıt alınca da tabancayla ateş ettiği belirtildi. 
     Açıklamada, aynı kişinin daha önce de aynı gerekçeyle para talep ettiği ifade edildi. 
     Büyükşehir Belediye Başkanı Aytaç Durak da açıklamasında, seçimlerde hiç kimseye ''masraf edin, büro açın'' demediğini ifade ederek, ''İşsizlik ve ekonomik sıkıntı, ne yazık ki sıcakların da etkisiyle bazı kimseleri bu gibi şuursuz hareketlere itiyor'' dedi. 
     Saldırganın yakalanmasına çalışılıyor. 
     
</TEXT>
</DOC>
