<DOC>
<DOCNO> 264638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/yazar/cemal.html </URL>
<DATE> 2004/08/19/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Apo'nun jetonu 
</HEADLINE>
<TEXT>


PKK saflarında bölünme... Sürpriz de değil, yeni de değil. PKK'nın askeri açıdan yenilip Apo'nun İmralı'yı boylamasından beri için için yaşanıyordu. 
Şimdi açığa çıktı. 
Apo'nun kardeşi Osman Öcalan'ın Kuzey Irak'ta isyan bayrağını açarak yeni bir siyasal parti kurması, PKK'daki bölünmenin en son ve de en somut işareti. 
Bölünmenin temelinde ne mi yatıyor 
Silahlı mücadelenin, şiddet ve terörün bir çıkmaz sokak olduğunun anlaşılmaya başlaması... PKK saflarında bu gerçeğin farkına varılması acılı oldu, pahalıya patladı ve zaman aldı. 
Peki, bu noktaya nasıl mı gelindi 
1 Önce PKK yenildi. 
2 Apo yakalandı. 
3 Türkiye, Avrupa Birliği yolunda mesafe aldı. Avrupa'ya yaklaşırken Kürt sorunu ve Kürt kimliği konularını da kapsayan ciddi demokratikleşme adımları attı. Böylece PKK karşısında hedef küçülttü. 
4 Bu arada Türkiye'nin elini daha da güçlendiren iki dış gelişme yaşandı 
11 Eylül dünyası ile Irak Savaşı... Bu iki gelişme de Türkiye'nin Amerika'yla Avrupa nezdindeki stratejik ağırlığını arttırdı. 
Yalnızca bu dört noktayı şöyle bir düşünmek bile, PKK açısından silahlı mücadele defterinin kapanması gerektiğini gösterir. 
Tabii hemen akla geliyor 
Apo'nun jetonu düşmedi mi 
Yoksa jeton düştü de, silahlı mücadele tehdidiyle pazarlık mı yapmak istiyor Türk devletiyle 
Ya da dağdakileri elinde tutabilmek için onların bir süre hareketlenip tetik çekmelerine mi izin veriyor 
Hepsi olabilir. 
Ama tümü çıkmaz sokaktır. 
Silahlı mücadeleyle, terör ve şiddetle bir yere gidemez PKK ya da yeni adıyla KONGRA - GEL. 
Bugün o eski günlerin gelmesini Güneydoğu'da isteyen yok. Ne sokaktaki adam ne de Kürt aydınları, hiçbiri o dönemi bir daha yaşamak istemiyor. 
Bu konuda şimdilik sesli tepki vermekten yana olmayanların, kapalı kapılar arkasında neler söylediklerine de kulak vermek uyarıcı olabilir Apo ve yakın çevresi için... 
Avrupa'ya hızla yaklaşan, AB ile tam üyelik müzakerelerinin eşiğine gelen bir Türkiye'de, eline yeniden silah almak ya ahmaklık olur. Ya da örneğin Türkiye'deki Kızılelma koalisyonunun taşeronluğunu üstlenmek anlamını taşır. 
Aklın yoluna gelince 
Silah bırakmak, siyaset olarak şiddet ve terörden vazgeçmek ve siyaseti legal platformda yapmaktır aklın yolu... Yani demokrasiyi kuralına göre oynamak... 
AB yolunda zaten bu raya oturmuş bir Türkiye'yi yolundan saptırmak isteyenlerden Kürtlere de Türklere de hayır gelmez, sadece zarar gelir. 
Bir nokta daha 
Bu ülkede bir elde silah, bir elde zeytin dalı oyunları da bu saatten sonra tutmaz kimse yemez bunu... 
Kısaca 
Osman Öcalan'da jeton düşmüş gözüküyor. Peki, Apo'nun jetonu ne olacak .. 



</TEXT>
</DOC>
