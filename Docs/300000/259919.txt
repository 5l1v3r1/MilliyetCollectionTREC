<DOC>
<DOCNO> 259919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun27.html </URL>
<DATE> 2004/08/02/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Terör paranoyası Uçakta bir kağıda 'intihar bombası' yazınca... 
</HEADLINE>
<TEXT>

     ABD'de bir yolcunun, uçakta bir kağıda ''intihar bombası'' diye yazması üzerine, yolcu gözaltına alındı, uçak kalkış yaptığı havaalanına geri döndü, tahliye edilen diğer yolcular yeniden arandı. 
     Polis sözcüsü Alice Casanova, Chicago-Dayton seferini yapmakta olan United Havayolları uçağındaki bir Japon yolcunun elindeki kağıda ''intihar bombası'' yazdığını gören bir diğer yolcunun, kabin görevlisini uyardığını söyledi. 
     Uyarıyı dikkate alan mürettabatın harekete geçmesiyle, uçağın Chicago'daki Uluslararası O'Hare Havaalanı'na geri döndüğünü belirten Casanova, önlem olarak uçaktaki 120 yolcunun tahliye edilerek tekrar arandığını, Japon yolcununsa gözaltına alındığını söyledi. 
     Boşaltılan uçakta arama yapıldığını söyleyen Casanova, İngilizce öğrenmeye çalıştığını belirten 60 yaşındaki Japon yolcunun, sorgu sırasında, ''intihar bombası'' deyimini gazetede gördüğünü ve bunu sözlükten anlamına bakmak için yazdığını söylediğini belirtti. 
     Yanlış anlama sonucu gözaltına alınan yolcunun serbest bırakıldığını bildiren yetkililer, yolcuların uçaklardaki davranışlarına dikkat etmesi gerektiğini, çünkü olası güvenlik tehditlerinin çok ciddiye alındığını kaydettiler. 
     
</TEXT>
</DOC>
