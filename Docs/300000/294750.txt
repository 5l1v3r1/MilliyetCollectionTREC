<DOC>
<DOCNO> 294750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonsiy11.html </URL>
<DATE> 2004/12/04/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
TBMM'de CMK'nın 6 maddesi daha kabul edildi... 
</HEADLINE>
<TEXT>

     TBMM Genel Kurulu'nda Ceza Muhakemesi Kanunu CMK Tasarısı'nın 6 maddesi daha kabul edildi. 
     Kabul edilen 130. maddeye göre, avukat büroları ancak mahkeme kararı ile ve kararda belirtilen olayla ilgili olarak Cumhuriyet savcısının denetiminde aranabilecek. Baro Başkanı veya onu temsil eden bir avukat, aramada hazır bulunacak. 
     Bu maddenin görüşmeleri sırasında söz alan CHP Antalya Milletvekili Ferudun Baloğlu, söz konusu maddenin ''avukatlara duyulan şüphenin tasarıya yansıması'' olduğunu söyledi. Avukatların bir suç merkezi gibi aranmasının ancak olağanüstü dönemlerde olabileceğini ifade eden Baloğlu, bu şekilde avukatların bütün sırlarının sokağa döküleceğini belirterek, ''Bu sırlar, avukatların kendi sırları değil müvekkillerinin sırlarıdır. Avukatlar ayrıcalık değil, sadece savunmada eşitlik istiyorlar. Avukatların mektuplarını okuyarak, bürolarını arayarak mı devletin güvenliğini koruyacaksınız'' dedi. 
     
     KAYYIM ATANMASI 
     Tasarının ''Şirket Yönetimi için Kayyım Tayini'' başlıklı 133. maddesi de değiştirilerek kabul edildi. Madde uyarınca, suçun bir şirketin faaliyeti kapsamında işlendiği konusunda güçlü şüphenin varlığı ve gerçeğin ortaya çıkarılabilmesi için gerekli olması durumunda, soruşturma sürecinde mahkeme, şirket işlerinin yürütülmesiyle ilgili kayyım atayabilecek. 
     Bu madde hükümleri, ancak şu suçlarla ilgili olarak uygulanabilecek 
     ''TCK'da yer alan göçmen kaçakçılığı ve insan ticareti madde 79-80 , uyuşturucu madde veya uyarıcı madde imal ve ticareti madde 188 , parada sahtecilik madde 197 , fuhuş 227 , kumar oynanması için yer ve imkan sağlama madde 228 , zimmet madde 247 , suçtan kaynaklanan mal varlığını ve değerini artırma madde 282 , silahlı örgüt madde 314 veya bu örgütlere silah sağlama madde 315 , devlet sırlarına karşı suçlarla casusluk madde 328, 329, 330, 331, 332, 333, 334, 336, 337 , Ateşli Silahlar ve Bıçaklar ile Diğer Aletler Hakkında Kanun'da tanımlanan silah kaçakçılığı madde 12 , Bankalar Kanunu'nun 22. maddesinin 3. ve 4. fıkralarında tanımlanan zimmet suçu, Kaçakçılıkla Mücadele Kanunu'nda tanımlanan ve hapis gerektiren suçlar, Kültür ve Tabiat Varlıklarını Koruma Kanunu'nun 68 ve 74. maddelerinde tanımlanan suçlar.'' Tasarının, ''Bilgisayarlarda, bilgisayar programlarında ve kütüklerinde arama, kopyalama ve el koyma'' başlıklı 134. maddesi de Genel Kurul'da değiştirilerek kabul edildi. Buna göre, bir suç dolayısıyla yapılan soruşturmada başka surette failin belirlenememesi veya delil elde etme imkanı bulunmaması halinde Cumhuriyet savcısının istemi üzerine, kamu kurum ve kuruluşları veya özel hukuk gerçek ve tüzel kişilerine ait bilgisayar sistemlerinde kayıtlı veriler taranabilecek ve çözülebilecek. 
     Bilgisayar veya bilgisayar kütüklerine el koyma sırasında sistemdeki bütün bilgilerin yedeklemesi yapılabilecek. İstemesi halinde bu yedekten bir kopya çıkarılarak şüpheliye veya vekiline verilecek. Bilgisayar veya bilgisayar kütüklerine el konulmaksızın da sistemdeki verilerin tamamının veya bir kısmının kopyası alınabilecek. Kopyası alınan veriler kağıda yazdırılarak bu husus tutanağa kaydedilecek. 
     
     TELEFON DİNLEME 
     Bir suç dolayısıyla yapılan soruşturmalarda, suç işlendiğine ilişkin kuvvetli şüphe sebeplerinin varlığı ve başka surette delil elde etme imkanının bulunmaması durumunda hakim veya gecikmesinde sakınca bulunan hallerde ise Cumhuriyet savcısının kararıyla şüpheli ya da sanığın telefonları tespit edilip dinlenebilecek ve kayda alınabilecek. 
     Telefon dinlemenin hangi suçlarda mümkün olacağı da belirtiliyor. Bu suçlar arasında göçmen kaçakçılığı ve insan ticareti, kasten öldürme, işkence, cinsel saldırı ve çocukların cinsel istismarı, uyuşturucu madde imal ve ticareti, parada sahtecilik, suç işlemek amacıyla örgüt kurma, rüşvet, silahlı örgüt, devlet sırlarına karşı suçlar, casusluk suçları bulunuyor. 
     Belirlenen esas ve usuller dışında hiç kimse, bir başkasının telekomünikasyon yoluyla iletişimini dinleyemeyecek, kayda alamayacak. Kayda almanın gerçekleştirildiğinin anlaşılmasından sonra alınan kayıtlar derhal yok edilecek. 
     
     TEKNİK ARAÇLARLA İZLEME 
     Bazı suçların işlendiği konusunda kuvvetli şüphe sebepleri bulunması ve başka suretle delil elde edilememesi halinde şüpheli veya sanığın kamuya açık yerlerdeki faaliyetleri ile işyeri teknik araçlarla izlenebilecek, ses ve görüntü kaydı yapılabilecek. Teknik araçlarla izleme, kasten öldürme, parada sahtecilik, suç işlemek amacıyla örgüt kurma, ihaleye fesat karıştırma, rüşvet, suçtan kaynaklanan malvarlığı değerlerini aklama, kaçakçılık, silahlı örgüt, devlet sırlarına karşı suçlar ve casusluk suçlarında yapılabilecek. Teknik araçlarla izleme, kişinin konutunda yapılamayacak. 
     
</TEXT>
</DOC>
