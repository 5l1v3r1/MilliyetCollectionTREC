<DOC>
<DOCNO> 274850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonsiy14.html </URL>
<DATE> 2004/09/25/ </DATE>
<TIME> 21.47 </TIME>
<AUTHOR>  </AUTHOR>
<HEADLINE>
Baykal "CHP'nin meşalesini Trabzon'dan başlayarak yakacak" 
</HEADLINE>
<TEXT>

     CHP Genel Başkanı Deniz Baykal, ''CHP'nin meşalesini Trabzon'dan başlayarak yakacaklarını'' söyledi. 
     Baykal, Rize'nin Hemşin ve Pazar ilçelerindeki ziyaretlerinin ardından Trabzon'un Of İlçesi'ne bağlı Cumapazarı Beldesi'ne gelerek Belediye Başkanı Ahmet Saral'ı makamında ziyaret etti. 
     Baykal, Trabzon Belediye Başkanlığı'nı kazanmış olmanın mutluluğunu yaşadıklarını belirtti. 
     CHP'nin 1950'li yıllardaki eski güçlü günlerine dönebilmesi için Trabzon'un bir merkez konumunda olduğunu ifade eden Baykal, ''CHP'nin meşalesini Trabzon'dan başlayarak yakacağız'' dedi. 
     Daha sonra Çaykara İlçesi'ne bağlı Karaçam Beldesi'ne hareket eden Baykal, bakım ve onarım çalışmaları nedeniyle bozuk olan yolda bir süre bekledikten sonra Trabzon Belediye Başkanı Volkan Canalioğlu'nun kullandığı ciple, beldeye gitti. 
     Baykal, Belde Belediye Başkanı Dursun Ali Sevinç'i ziyaret ederek, bir süre görüştü. 
     
</TEXT>
</DOC>
