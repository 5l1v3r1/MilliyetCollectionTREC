<DOC>
<DOCNO> 263178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonspo21.html </URL>
<DATE> 2004/08/13/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Denizlispor'da milli sevinç yaşanıyor... 
</HEADLINE>
<TEXT>

     Ersen Martin'in A Milli Futbol Takımı aday kadrosuna çağrılması Denizlispor'da sevinç yarattı. 
     Yeşil-siyahlı takımın teknik direktörü Giray Bulak, uzun boyunun avantajını iyi kullanan ve kendini sürekli geliştiren Ersen Martin'in milli takıma seçilmeyi hakeden bir futbolcu olduğunu, Türkiye-Belarus maçının aday kadrosuna çağrılmasının da kendilerini sevindirdiğini söyledi. 
     Bulak, Denizlispor'da genç ve yetenekli futbolcuların bulunduğunu, Ersen Martin'i başka futbolcuların da izleyeceğini kaydetti. 
     
     SAKARYASPOR MAÇI HAZIRLIKLARI 
     Öte yandan yeşil-siyahlı takımın futbolcuları, deplasmanda Sakaryaspor ile yapacakları maçın hazırlıklarını bugün yapılan antrenmanla sürdürdü. 
     Takımda cezalı futbolcular Ersen Martin ve Mustafa Keçeli dışında eksik bulunmadığını ifade eden Bulak, ''Sakaryaspor güçlü bir takım. Kendi seyircisi önünde de ilk maçını bizimle oynayacak. Zor geçecek maçtan puanla dönmek, hazırlık maçında 3-1 yenildiğimiz rakibimizden rövanşı da almak istiyoruz'' dedi. 
     Bulak, takımla antrenmana çıkan Kamerunlu Oliver'in gönderildiğini sözlerine ekledi. 
     
</TEXT>
</DOC>
