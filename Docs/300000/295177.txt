<DOC>
<DOCNO> 295177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko35.html </URL>
<DATE> 2004/12/06/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
ÖİB Başkanı Kilci THY için 5 katı aşan miktarda talep topladık 
</HEADLINE>
<TEXT>

     Türk Hava Yolları'nın THY yüzde 20'lik bölümü için çıkılan halka arz tamamlandı. 
     Özelleştirme İdaresi Başkanı Metin Kilci, hem ön talep hem de kesin talep döneminde 5 katı aşan miktarda talep toplandığını bildirdi. 
     THY'nin yüzde 20'lik bölümünün halka arz sürecinin tamamlanmasının ardından bir basın toplantısı düzenleyen Kilci, 29 Kasım 2004 tarihten itibaren işleme kapatılan THY'nin İMKB'deki tahtasının, SPK'ya yapacakları başvurunun ardından 9 Aralık'ta işleme açılacağını ve halka arz edilen hisselerin de Borsa'da işlem görmeye başlayacağını ifade etti. 
     Halka arz edilecek hisse miktarının THY'nin yüzde 20'sine denk gelen 35 milyon lot olduğunu hatırlatan Kilci, bu süreçte 5 katı aşan miktarda talep toplandığını kaydetti. Bunun son derece önemli olduğunu vurgulayan Kilci, ''Yani THY'nin tamamına yakın oranda bir talep toplandı'' diye konuştu. Kilci, burada büyük ölçüde yabancı yatırımcılardan talep gelmesinin de önemli olduğunu söyledi . 
     29 Kasım-2 Aralık tarihleri arasında Avrupa ülkelerini kapsayan uluslararası bir Road Show'a çıktıklarını da hatırlatan Kilci, bu sırada çok sayıda yabancı yatırım fonu ile görüşme imkanı bulduklarını kaydetti. 
     Halka arz sürecinde 100'ün üzerinde uluslararası yatırım fonunun hem ön hem kesin talepte bulunduğunu da anlatan Kilci, bu taleplerin ancak yüzde 23'ünün karşılanabildiğini açıkladı. 
     Bu halka arzın bir çok açıdan farlılık arz ettiğini de vurgulayan Kilci, birinci önceliklerinin asla gelir olmadığını söyledi. Bu halka arzın mülkiyetin tabana yayılması ve sermaye piyasalarına derinlik kazandırması anlamında da önemli olduğunu belirten Kilci, ''halka arz sonucu 29 bin 385 vatandaş daha THY'ye ortak oldu'' diye konuştu. 
     
     SORULAR 

     THY'nin halka arzı ile ilgili olarak düzenlediği basın toplantısında soruları yanıtlayan Kilci, sermaye piyasası mevzuatı gereği, toplam halka arzın yüzde 30'unun yerli yatırımcılara ayrıldığını kaydetti. Kilci, yabancı yatırımcıların taleplerinin de yüzde 23'ünü karşılanabildiğini belirtti. 
     Halka arzın başarılı olup olmadığı yönündeki değerlendirmeyi kamuoyunun yapacağını kaydeden Kilci, PETKİM'in halka arz çalışmalarında henüz işin başında olunduğunu, ERDEMİR'in özelleştirme çalışmalarının ise devam ettiğini söyledi. 
     Kilci, bir soru üzerine TÜPRAŞ ile ilgili Danıştay'ın temyiz talebini ret etmesinden sonra ÖİB'nin henüz nihai kararını vermediğini, değerlendirmelerin sürdüğünü ifade etti. 
     Kilci, TEKEL'in blok satışı için, bu hafta sonunda veya gelecek hafta başında ilanlara çıkılacağını da açıkladı. 
     
     HALKA ARZIN AYRINTILARI 

     Öte yandan, basın toplantısı sonrası sis yüzünden geç kalarak toplantıya katılamayan İş Yatırım Genel Müdürü İlhami Koç ile ÖİB Başkan Yardımcısı Osman İlter halka arz konusunda ayrıntılı bilgi verdi. 
     Buna göre, genel olarak ön talepte bulunan her 100 yatırımcıdan 83'ü kesin talep döneminde talebini tekrarladı. Ön talep döneminde 102 olan yurtdışı kurumsal yatırımcı sayısı, kesin talepte 105'e çıktı. 
     Ön talep döneminde toplam 175 milyon lot olan talep, kesin talep döneminde de 173 milyon lot olarak gerçekleşti. 
     
     KESİN TALEP DAĞILIMI 

     Yatırımcı grupları açısından bakıldığında kesin talep döneminde en yüksek talep 115.7 milyon lot ile yurtdışı kurumsal yatırımcıdan geldi. 
     Yurtiçi bireysel yatırımcının talebi 48.7 milyon lot, yurtiçi kurumsal yatırımcının talebi 4.9 milyon lot, yurtdışında yerleşik Türk vatandaşlarının talebi 1.9 milyon lot, THY çalışanlarının talepleri ise 1.8 milyon lot oldu. 
     
     TALEP KARŞILAMA ORANI 

     Öte yandan, halka arzda genel olarak yatırımcı talebinin yüzde 23'ü karşılanırken, bu oran yurtdışında yerleşik vatandaşlar için yüzde 59.2'yi buldu. 
     THY çalışanların taleplerinin yüzde 44.9'u, yurtiçi bireysel yatırımcının talebinin yüzde 22.7'si, yurtiçi kurumsal yatırımcının talebinin yüzde 22.4'ü, yurtdışı kurumsal yatırımcı talebinin de yüzde 22.6'sı karşılandı. Buna karşılık halka arzda dağıtılan hisselerin yüzde 65'lik bölümü yurtdışı kurumsal yatırımcılara, yüzde 30'luk bölümü de yurtiçindeki yatırımcılara satıldı. 
     
     THY'NİN YÜZDE 23 DAHA HALKA AÇILMIŞ OLDU 

     2004'ün en büyük özelleştirmesinde ÖİB'nin yüzde 3'lük ek satış hakkını da kullanması ile birlikte THY'nin yüzde 23'lük bölümü daha halka açılmış oldu. 
     40 milyon 250 bin lotun halka arz edilmesiyle birlikte Şirketin yeni sermaye yapısında ÖİB'nin payı yüzde 75.17'ye indi, halka açık kısım ise yüzde 24.83 oldu. 
     
     PİYASA DEĞERİ 

     Halka arz sonucunda ek satış dahil yaklaşık 199 milyon dolarlık gelir elde edilecek. 
     Kapanış fiyatına göre THY'nin piyasa değeri 1 milyar 17 milyon dolar olurken, halka arz fiyatına göre piyasa değeri de 865 milyon dolar olarak hesaplandı. 
     
     TEŞVİK VE PROMOSYONLAR 

     Vade farksız taksitli ödeme seçeneğinden toplam 1.394 kişi yararlanırken, bunun parasal karşılığı 1.8 trilyon lira oldu. 
     Kredi kartı ile satıştan da 2 bin 414 kişi yararlandı ve bunun parasal karşılığı 2.6 trilyon lira oldu. 
     Yurtdışında yaşayan Türk vatandaşlardan 271 kişi toplam 1.374 adet ücretsiz bilet almaya hak kazanırken, yurtiçinden 2 bin 283 kişi de Elite Kart almaya hak kazandı. 
     
</TEXT>
</DOC>
