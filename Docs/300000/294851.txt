<DOC>
<DOCNO> 294851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/ekonomi/eko09.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doğu, AB'ye boru hattıyla bağlanacak' 
</HEADLINE>
<TEXT>


ANKARA Milliyet 

Enerji ve Tabii Kaynaklar Bakanı Hilmi Güler, "Türkiye'nin tam ortasından geçecek büyük bir doğu - batı boru hattı ile AB'ye yeni bir hat kazandırma projesi düşünülüyor" dedi. 
Türkiye İnşaat Sanayicileri İşveren Sendikası'nın İNTES 22. Olağan Genel Kurulu Sheraton Oteli'nde yapıldı. Doğalgaz boru hatları ile ilgili olarak Bakü - Tiflis - Ceyhan BTC projesinin devam ettiğini hatırlatan Güler, Şahdeniz Projesi ile de Azeri gazının Erzurum'a geleceğini, oradan da doğu - batı hattı ile Yunanistan bağlantısının yapılacağını söyledi. Türkiye'nin tam ortasından geçecek büyük bir doğu - batı hattıyla AB'ye yeni bir boru hattı kazandırma projesinin düşünüldüğünü bildiren Güler, "Bu projenin hem Irak'ı, hem de Suriye'yi bağlama ihtimali var. Rus Devlet Başkanı Vladimir Putin'le yapılacak görüşmelerde Mavi Akım'ın güneye uzatılması söz konusu olabilir" dedi. 
Doğalgaz kontrat devirlerine de değinen Güler, hem santralların, hem dağıtım ve üretimin özelleştirilmesiyle müteahhitlere yeni yatırım olanaklarının sunulacağını söyledi. Güler, Türkiye ile AB'yi birleştirecek bir elektrik hattı projesi bulunduğunu, söz konusu projelerle yeni yatırım imk nlarının gündeme geleceğine işaret etti. 
Devlet Bakanı Kürşad Tüzmen de 2004'te yurtdışı müteahhitlik hizmetleri sektöründe hedeflenen 5 milyar doların şimdiden aşıldığını kaydetti. 2005 hedefi olarak 7 milyar doların öngörüldüğünü belirten Tüzmen, sektörün asıl hedefi olan 10 milyar dolara birkaç yıl içinde ulaşacağını vurguladı. 


</TEXT>
</DOC>
