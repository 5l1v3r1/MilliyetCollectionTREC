<DOC>
<DOCNO> 276138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/yazar/uras.html </URL>
<DATE> 2004/09/30/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Muğla Üniversitesi Sıtkı Koçman'ın katkısıyla büyüyor 
</HEADLINE>
<TEXT>


Bodrum Haber Ajansı'nın Muğla Üniversitesi'nin 12'nci öğretim dönemi töreniyle ilgili haberi ve bu haberle birlikte yayımladığı fotoğraf dikkatimi çekti. 
Tören cübbelerini giymiş profesörler ve genç öğrenciler, tekerlekli sandalyede oturan bir yaşlı adamı alkışlıyordu. Bu yaşlı adam 92 yaşındaki işadamı Sıtkı Koçman'dı. Alkışların nedeni, Sıtkı Koçman'ın 1999 yılından bu yana Muğla Üniversitesi'nin gelişmesi için yaptığı katkıydı. 
Eskiden işadamları "kötü patron" imajıyla, üniversite kapısından içeri girmeye çekinirdi. Son yıllarda "işadamlarımız"ın eğitime destek vermeleriyle, "imajları" değişti. Üniversitelerin iş çevrelerine, "sermaye sahiplerine" bakış açısı değişti. 
1992 yılında 3 500 metrekare kapalı alanda faaliyete geçen Muğla Üniversitesi, 12 yıl sonra 2 milyon metrekare büyüklüğünde bir merkez kampusunda 200 bin metrekare kapalı alanda eğitim veriyordu. Bu kapalı alanın yarısı, Sıtkı Koçman'ın katkısıyla gerçekleştirilmişti. Sıtkı Koçman'ın bugünkü fiyatlarla 50 milyon dolar dolayında olduğu belirtilen bağışıyla üniversite hızla büyüme şansına kavuşmuştu. 
Ege Cansen, yazılarında işadamlarını uyarır. "Hayır yapmak istiyorsanız, özel üniversite kuracağınıza bir devlet üniversitesine katkıda bulununuz. Bina yaptırınız. Öğretim üyelerinin, öğrencilerin araştırmalarını, yayınlarını, başarılarını ödüllendiriniz..." Sıtkı Koçman işte bunu yapıyor. Sıtkı Koçman'ı örnek alan daha başkaları, Yusuf Kanat, Şehbal Baydur, Saniye Güneyman da kendi ölçülerinde katkıda bulunuyor. 
Sıtkı Koçman, Cumhuriyet döneminin ilk madencilerinden. Krom üretim ve ihracatı yanında gemicilik, tavukçuluk sektöründe de ciddi işler yaptı. 1957 yılında İngilizlerle ortak olarak İzmir'de kurduğu BMC fabrikası, Türkiye'de kurulun ilk entegre otomotiv üretim tesisidir. Bu tesisler Türkiye'nin ilk oto - motor dökümhanesine sahipti. Ülkemizde ilk dizel motoru bu tesislerde üretildi. 
Sıtkı Koçman, oğlu Ali Koçman'ı genç yaşta kaybetti. Üniversitede oğlunun ve yakınlarda kaybettiği eşinin adını taşıyan çok sayıda bina var. 
Muğla Üniversitesi'nde 17 bin gencimiz eğitim görüyor. Rektör Yardımcısı Prof. Dr. Osman Gündoğan'ın verdiği bilgiye göre, üniversitede 660 öğretim elemanı 6 fakülte, 2 enstitü, 4 yüksekokul, 8 meslek yüksekokulunda 52 bölümde, 70 değişik programla 32 ana bilim dalında öğrenci yetiştiriyor. 
Üniversitenin Muğla dışında Fethiye, Dalaman, Milas, Ortaca, Yatağan ve Ula'da meslek yüksekokulları var. 
Meslek yüksekokullarında, bahçe ziraatı, seracılık, arıcılık, su ürünleri, halıcılık, turizm, otelcilik, seyahat işletmeciliği, elektrik, iklimlendirme, tesisat teknolojisi, bilgisayar teknolojisi, bilgisayar programcılığı, mobilya ve dekorasyon konularında eğitim veriliyor. 
Yıllar önce okulların açılışı nedeniyle sokağa asılmış bir bez pankart dikkatimi çekmişti. O pankartta yazılanları unutamıyorum. Pankartta şunlar yazılıydı "İsminizi bir okulun kapısına yazdırın. İsminiz mezar taşında değil, bir okulun kapısında yaşasın." 
Türkiye'de Sıtkı Koçman gibi, "ismini bir okulun kapısına yazdıran" varlıklı kişilerin sayısı giderek artıyor. Ben Sıtkı Koçman'ın, uzun yıllardır izlediğim Muğla Üniversitesi'ndeki katkılarını duyurayım da, hayır yapmak isteyenlere örnek olsun diye bunları yazıyorum. 



</TEXT>
</DOC>
