<DOC>
<DOCNO> 262037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko13.html </URL>
<DATE> 2004/08/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Unakıtan Ülkemiz istikrarsız büyüme dönemlerini atlatmıştır 
</HEADLINE>
<TEXT>

     Maliye Bakanı Kemal Unakıtan, Türkiye'nin son birkaç yıldır, makroekonomik dengeler açısından en sağlıklı dönemlerinden birini yaşamakta olduğunu ve istikrarsız büyüme dönemlerini atlattığını bildirdi. 
     Bakan Unakıtan, Maliye Bakanlığı'nda düzenlediği basın toplantısında, makroekonomik gelişmeler ve bütçe uygulamalarına ilişkin açıklamalarda bulundu. 
     Türkiye'nin tarihi bir dönemeçten geçtiğini anlatan Bakan Unakıtan, yakın tarihte büyük bir NATO zirvesinin ev sahipliğini başarılı şekilde yapan Türkiye'de, AB'ye tam üyelik müzakerelerinin başlatılmasını sağlayacak çabaların da yoğun bir şekilde sürmeye devam ettiğini söyledi. 
     Unakıtan, bu süreçte kamu ve özel sektör ile birlikte milletçe hep beraber gösterilecek performansın Türkiye'nin geleceği açısından belirleyici faktör olacağını vurguladı. 
     Konuşmasında enflasyonla ilgili son gelişmeler konusunda da bilgi veren Maliye Bakanı, enflasyonun kalıcı bir şekilde düşürülmesinin, uygulanmakta olan ekonomik programın en önemli hedeflerinden birini oluşturduğunu hatırlattı. Bu hedefe ulaşmanın, uluslararası rekabet gücünün artırılması, gelir dağılımının iyileştirilmesi, toplumun gelir düzeyi düşük kesimlerinin korunması, sağlıklı bir ekonomik ve mali yapıya sahip olması açısından şart olduğunu vurgulayan Unakıtan, şöyle konuştu 
     ''Enflasyonla mücadele konusunda gösterdiğimiz başarıyı hepiniz izlemektesiniz. Temmuz ayı enflasyon verileri geçmiş yılların Temmuz ayı oranlarıyla karşılaştırıldığında TEFE oranı son yılların en düşük seviyesinde gerçekleşmiştir. Nitekim yıllık bazda bir önceki yılın Temmuz ayına göre TEFE yüzde 9.4, TÜFE 9.6 olarak gerçekleşmiş ve böylece her iki oran da yüzde 10'un altında kalmıştır. Çekirdek enflasyon oranı ise bir önceki yılın Temmuz ayına göre yüzde 10 olmuş ve olumlu seyrini sürdürmüştür. Ayrıca, Merkez Bankası tarafından dün açıklanan ankete göre yıl sonu TEFE beklentisinin yüzde 11.1'den yüzde 10.7'ye düştüğü ortaya çıkmıştır. Bu durum, toplumda enflasyonun kalıcı bir şekilde düşeceğine dair beklentilerin güçlendiğini göstermektedir.'' 
     
     ''İSTİKRARSIZ BÜYÜME DÖNEMLERİ ATLATILMIŞTIR'' 

     Türkiye'nin son birkaç yıldır makroekonomik dengeler açısından en sağlıklı dönemlerinden birini yaşadığını anlatan Unakıtan, istikrarsız büyüme dönemlerini de atlattığını bildirdi. 
     Türk ekonomisinin geçmiş 30 yıllık dönemine bakıldığında dikkati çeken en önemli özelliklerinden birinin büyüme oranlarındaki istikrarsızlık olduğunu belirten Maliye Bakanı, bunun temel nedeninin ise ekonomik ve mali dengesizlikler olduğunu kaydetti. 
     Unakıtan, ''Bu dengesizlikler sonucunda kamu maliyesi açıkları ciddi bir şekilde yükselmiş, TL aşırı değerlenmiş ve ticari dengesi tehlikeli bir şekilde bozulmuş, yüksek enflasyona da katlanmak zorunda kalınmıştır'' diye konuştu. 

     
</TEXT>
</DOC>
