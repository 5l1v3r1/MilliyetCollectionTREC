<DOC>
<DOCNO> 264278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/siyaset/asiy.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukatları 'para'landırdı 
</HEADLINE>
<TEXT>


Dosyası İstanbul Başsavcılığı'na gönderilmeden önce avukatlarına yüklü miktarda ödeme yapan Çakıcı'nın, Yargıtay üzerinde de 3 koldan kulis yürüterek bilgi topladığı ortaya çıktı 

TOLGA ŞARDAN, GÖKÇER TAHİNCİOĞLU 


Organize suç örgütü lideri Alaattin Çakıcı'nın Yargıtay'daki dosyası hakkında "üç koldan" bilgi alarak kaçış hazırlığı yaptığı belirlendi. 
İstanbul Başsavcılığı'nın yürüttüğü "Çakıcı dosyası"yla ilgili yeni bilgiler gün ışığına çıktı. Dosyaya yansıyan bilgilere göre, Yargıtay üzerinde üç ayrı koldan kulis faaliyeti yürüten Çakıcı, kaçışından on gün önce özel bir çalışma başlattı. 
Özellikle konuşmalarının "dinlenmemesi" için o ana kadar kullandığı ve birçoğu tespit edilmiş olan telefonlarını değiştiren Çakıcı, 10'a yakın telefon kullandı. Çakıcı bu telefonlarla kaçışıyla ilgili son ayrıntıları planladı. 

Üç koldan kuşatma 
Çakıcı'nın dosyasının İstanbul Başsavcılığı'na gönderilmeden önceki günlerde avukatlarına yüksek miktarda ödeme yapması da dikkat çekti. Bu paraların sırrı araştırılıyor. Yargıtay'da avukatları aracılığıyla "alt kanallardan" bilgilendirilen Çakıcı, eşzamanlı olarak müteahhit Hakkı Süha Şen, MİT Dış Operasyonlar Daire Başkan Yardımcısı Kaşif Kozinoğlu, emekli yüzbaşı Mustafa Özbulut ve emekli polis Nizamettin Özoğlu kanalıyla Yargıtay Başkanı Eraslan Özkaya ile Yargıtay Genel Sekreter Yardımcısı Ercan Yalçınkaya'dan bilgi aldı. 

Az konuşmuş 
Böylece alt düzeyden, Yargıtay Başkanı ve Genel Sekreter Yardımcısı'na kadar uzanan üç yönlü bir faaliyetle günbegün bilgi alan Çakıcı, dinlemeye takılmamak için adamlarıyla birebir görüştü ve telefonla çok az konuştu. 
Çakıcı'nın kaçışı öncesinde birlikte hareket ettiği ve aynı davadan yargılandığı yeğeni Barış Çakıcı'yı da atlatarak yurtdışına kaçtığı belirtildi. Çakıcı ile birlikte yurtdışına kaçmak için haber bekleyen yeğeni Barış Çakıcı, kaçışın gerçekleştiği gece Foça'daki bir eve yapılan baskında gözaltına alındı. Barış Çakıcı'nın, Alaattin Çakıcı'nın kaçışından haberdar olmaması dikkat çekti. 



</TEXT>
</DOC>
