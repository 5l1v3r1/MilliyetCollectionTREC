<DOC>
<DOCNO> 287467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy17.html </URL>
<DATE> 2004/11/09/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Bakan Güçlü, "hormonlu tavuk" iddialarını yalanladı .. 
</HEADLINE>
<TEXT>

     Tarım ve Köyişleri Bakanı Sami Güçlü, Türkiye'de beslenme amaçlı hormon kullanımıma hiçbir zaman izin verilmediğini ve kullanılmadığını söyledi. 
     Güçlü, TBMM Genel Kurulu'nda, konuya ilişkin yaptığı gündem dışı konuşmada, son günlerde spekülasyona dayalı haberlerin çıktığını ifada etti. Beyaz et üretimi sektörünün, Türkiye'nin en gelişmiş sektörleri arasıda bulunduğunu belirten Güçlü, AB'ye uyum sürecinde tabi olunan mevzuat açısında bu sektöre son derece önem verildiğini bildirdi. 
     Sektörün, AB ile mücadele edecek güce ulaştığını, AB'nin ilgili komisyonunun, ''Türkiye'den beyaz et ithal edilebilir'' kararının beklendiği bir dönemde bu tartışmaların yaşanmasını üzüntü ile karşıladığını belirten Bakan Güçlü, beyaz et üretimi ve özellikle tavukçuluk sektöründeki denetimin diğer alanlardan daha etkin olduğunu Türkiye'nin tavuk eti üretiminin büyük bir bölümünü 37 entegre tesisin karşıladığını, bunların tamamında ''resmi veterinerin çalıştığını'' söyledi. 
     İddialar gündeme geldikten sonra bilgilendirici uzman görüşlerin kamuoyunun bilgisine sunulduğunu kaydeden Güçlü, Türkiye'de beslenme amaçlı hormon kullanımına izin verilmediğini ve kullanılmadığını bildirdi. 
     Bunun, teknik ve maddi nedenlerden dolayı söz konusu olamayacağını bildiren Güçlü, piliçlerin büyümesinin hormonla değil, yapılan ıslah çalışmaları sonucunda dünya standartları doğrultusunda geliştiğini ifade etti. 
     Büyüme faktörü olarak gösterine antibiyotiklerin, Türkiye'de sınırlı olarak kullanımına izin verildiğini belirten Güçlü, 2001 yılında 9, 2002 yılında yüzün üzerinde numunede, ''antibiyotik kalıntıya'' rastlandığını ifade ederek, çok sayıda numune üzerinde ''antibiyotik kalıntı'' testi yapılacağını bildirdi. 
     Bu sayede, kamuoyunu tatmin edecek bir inceleme gerçekleştireceklerini söyleyen Güçlü, bu sektörün Türkiye'nin en denetlenebilir, izlenebilir sektörü olduğunu söyledi. Gıda gibi önemli bir sektörde herkesin hassas davranması gerektiğini vurgulayan Güçlü, bugüne kadar yapılan incelemelerde insan sağlığına aykırı bir ''kalıntıya'' rastlanmadığını bildirdi. 
     AK Parti Adana Milletvekili Vahit Kirişçi de Genel Kurul'da gündem dışı yaptığı konuşmada, 2.5 milyar dolar cirosu bulunan tavukçuluk sektörü ile ilgili iddiaların üzüntü verici olduğunu belirtti. Hiçbir civcivin genetiğinin değiştirilmediğini ifade eden Kirişçi, Türkiye'de üretilen kanatlıların, gen dizileri değiştirilerek değil, ıslah çalışmaları sonucunda geliştiğini söyledi. 
     Hayvanlara verilen yemlerde katkı maddelerinin kullanılmış olabileceğini ancak, hormon kullanılmadığını belirten Kirişçi, tavukçuluk sektörünün zan altında tutulmasının uygun olmadığını iddialar nedeniyle tavuk satışında olduğu kadar, fiyatlarda da düşüş yaşandığını ifade etti. 
     
</TEXT>
</DOC>
