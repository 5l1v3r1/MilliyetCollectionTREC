<DOC>
<DOCNO> 267205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sontur27.html </URL>
<DATE> 2004/08/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Rehberler, 2006'daki güneş tutulmasına hazırlanıyor 
</HEADLINE>
<TEXT>

     Turist Rehberleri Birliği TUREB , 29 Mart 2006'da gerçekleşecek güneş tutulması hakkında 600 rehberi bilgilendirdi. 
     Antalya Esnaf ve Sanatkarlar Odaları Birliği'nde düzenlenen toplantıda konuşan TÜBİTAK Ulusal Gözlemevi Uzman Araştırmacısı Dr. Tuncay Özışık, 29 Mart 2006'da yaşanacak tam güneş tutulmasının, yaklaşık 4 dakika süreceğini söyledi. Tutulma gölgesinin, Brezilya'nın doğu kıyısında güneşin doğuşuyla başlayacağını ve Atlas Okyanusu boyunca ilerleyeceğini belirten Özışık, Gana'dan Afrika kıtasına çıkan gölgenin, Nijerya ve Libya boyunca Sahra Çölü'nü geçerek Akdeniz'e ulaşacağını kaydetti. 
     Dr. Özışık, Antalya kıyısından yurda girecek olan gölgenin saatte yaklaşık 3 bin 250 kilometre hızla Ordu iline kadar uzanan 165 kilometre genişlikteki bir hat ile yoluna devam edeceğini belirtti. 
     
     ANTALYA VE ÇEVRESİ, EN ŞANSLI İLLER 
     Güneş tutulması sırasında özellikle Antalya ve çevresinin gözlem koşulları bakımından en şanslı il olduğunu vurgulayan Özışık, ''Tutulmanın bilimsel yanı bir tarafa, çok nadir olarak gerçekleşen bu doğa olayından ülke turizminin iyi faydalanması gerekir'' şeklinde konuştu. 
     TUREB tarafından organize edilen toplantıda yaklaşık 600 rehberin tam güneş tutulmasıyla ilgili bilgilendirildiğini kaydeden Antalya Turist Rehberleri Odası Başkanı Osman Özbuldu, şunları kaydetti 
     ''Gerçekleşecek doğa olayını izlemek için binlerce kişi bu anı bekliyor. Bu tutulmanın en iyi görüleceği merkez olan Antalya'yı, 2006'daki olaya hazırlıyoruz. Antalya Valiliği ve Turizm Tanıtma Konseyi tarafından tutulmayla ilgili görevlendirilen bütün birimler, üzerine düşen görevi yerine getirecek. Biz de rehberler olarak tutulmayı turistlere ve meraklılarına daha iyi anlatabilmenin çalışmalarını yapıyoruz.'' Toplantının, tutulmayla ilgili ilk çalışma olduğunu belirten Özbuldu, ''İlerleyen dönemlerde yeni bilgiler ışığında toplantılar yapmaya devam edeceğiz. Türkiye bu fırsatı kaçırmayacak'' dedi. 
     
</TEXT>
</DOC>
