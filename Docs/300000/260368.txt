<DOC>
<DOCNO> 260368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/ekonomi/eko02.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu zammına rağmen, tarım ucuzluğuyla yine eksi enflasyon 
</HEADLINE>
<TEXT>


Temmuzda özellikle petrolden kaynaklanan kamudaki fiyat artışlarına karşın, tarım fiyatlarındaki yüzde 8.6'lık düşüşün etkisiyle toptan eşya fiyatları yüzde 1.52 geriledi 

EKONOMİ SERVİSİ 

Temmuzda toptan eşya fiyatları TEFE bir önceki aya göre yüzde 1.52 geriledi. Tüketici fiyatlarında TÜFE ise yüzde 0.22 artış oldu. TEFE'deki düşüş tarım fiyatlarındaki yüzde 8.6'lık gerilemeden kaynaklandı geçen yıl temmuz ayında tarım fiyatlarındaki düşüş oranı yüzde 3.9 olmuştu . Gıda fiyatlarında yaşanan yüzde 0.6'lık düşüş ise aylık TÜFE artışının düşük çıkmasında etkili oldu. 

Çekirdek yüzde 0.3 
Temmuzda kamu kesimi toptan eşya fiyatları özellikle petrol ürünleri ve imalat sanayi fiyatlarındaki artış nedeniyle yüzde 1.8 yükselirken, özel sektör fiyatlarında yüzde 2.8 gerileme yaşandı. Kamu sektörü zamları enflasyona 0.61 puanlık artış yönünde etki yaparken, özel sektör fiyatlarındaki düşüş endeksteki artışı 2.1 puan aşağı çekti. 
Temmuzda imalat sanayi fiyatları ise kamu sektöründen kaynaklanan yüzde 1.1'lik artış gösterdi. Kamu sektörünün imalat sanayi fiyatlarına yüzde 2.7 zam yapılan temmuzda çekirdek enflasyon olarak nitelendirilen özel sektör imalat sanayi fiyatlarındaki artış ise yüzde 0.3 düzeyinde kaldı. 
İmalat sanayi fiyatlarında temmuzda yaşanan artışta, kok kömürü ve rafine edilmiş petrol ürünlerindeki yüzde 5.2'lik artış etkili oldu. Tarım fiyatlarında yaşanan yüzde 8.6'lık gerileme, TEFE endeksindeki aylık değişim oranını 1.9 puan aşağı çekerken, imalat sanayiindeki yüzde 1.1'ik artış 0.7 puan artırdı. Madencilikteki yüzde 5'lik gerileme de aylık toptan eşya fiyatına eksi 0.3 puan olarak yansıdı. 
Yedi aylık fiyat artışı TEFE'de yüzde 6.5, TÜFE'de yüzde 3.28 oldu. Temmuzdaki düşüşle TEFE'de yıllık enflasyon yüzde 9.44'le yeniden tek haneye indi yıllık TEFE haziranda yüzde 10.53'tü . TÜFE'deki yıllık enflasyon ise önceki aya göre biraz yükselerek yüzde 9.57 düzeyinde oluştu yıllık TÜFE haziranda 8.93'tü . 
Son bir yıldaki ortalama fiyatların, bir önceki yıldaki ortalama fiyatlara oranlanmasıyla hesaplanan yıllık ortalama enflasyon TEFE'de yüzde 12.51, TÜFE'de de yüzde 15.11 oldu. Yıllık ortalama enflasyonda geçen yıla göre TEFE'de 21.3 puan, TÜFE'de 15.6 puan geriledi. 

Köprü ve otobanlar zam şampiyonu Temmuz ayının zam şampiyonu, yüzde 21.2 ile otoban geçiş ücreti oldu. Fiyat artışında yüzde 20 köprü geçiş ücreti ikinci sırada yer aldı. Temmuzda kurşunsuz benzin ve motorinin fiyatında yüzde 5.6 arttı. En hızlı fiyat düşüşü ise yaş üzümde gözlendi. Yaş üzümün fiyatı bir ayda yüzde 60.8 azaldı. Karpuzun fiyatı yüzde 35.9, domatesin fiyatı yüzde 32.9, limonun fiyatı yüzde 27.8, kavunun fiyatı yüzde 24.1, kümes hayvan etlerinin fiyatı yüzde 21.2, şeftalinin fiyatı yüzde 13 azaldı. 
Gıda, içki, tütün fiyatlarındaki yüzde 0.5'lik düşüşle, giyim ve ayakkabıdaki yüzde 3.7'lik düşüş, aylık TÜFE oranını 0.2 puan aşağı çekti. Endeksi, konut harcamalarındaki artış 0.3 puan, ulaştırma harcamaları 0.2 puan ve ev eşyasıyla ilgili harcamalar da 0.1 puan yukarı çıkardı. 


</TEXT>
</DOC>
