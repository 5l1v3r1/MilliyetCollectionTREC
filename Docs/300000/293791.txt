<DOC>
<DOCNO> 293791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko26.html </URL>
<DATE> 2004/12/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Muzu soğuk vurdu... Satışlar 40 düştü... 
</HEADLINE>
<TEXT>

     Muz satışlarında geçen yılın aynı dönemine göre, yüzde 40 oranında düşüş olduğu bildirildi. 
     Antalya'nın Alanya İlçesi Sebze ve Meyve Komisyoncuları Sözcüsü Süleyman Hilmi Ersoy, geçen yıl yaşanan don olaylarından muz fidanların etkilenmesi nedeniyle üreticilerin kısıtlamaya gittiğini, bu nedenle de üretimin bu yıl yüzde 30 oranında düştüğünü kaydetti. 
     Ersoy, bu yıl da yaşanan fırtınanın özellikle Okurcalar ve Yeşilköy'de açıkta yetişen muzlara büyük zarar verdiğini ve muz satışlarının yüzde 40 oranında düştüğünü vurguladı. 
     Alanya muzunun, Anamur muzu karşısında her geçen gün değer kaybettiğini ileri süren Ersoy, şunları söyledi 
     ''Anamur'da muz, serada üretiliyor. Alanya'da ise açıkta üretim yapılıyor. Soğuk havaların etkisi ile Alanya muzu hem değer kaybediyor, hem de üretimi düşüyor. Bu yüzden Anamur muzu ile rekabet etme gücü azalıyor.'' Alanya'da muz seracılığının yeni yeni başladığını söyleyen Ersoy, Alanyalı çiftçilerin düşük fiyatlarla seracılık yapamayacağını ifade etti. Ersoy, muzların daha yüzde 75'inin piyasaya girmediğini açıklayarak, ''Yılbaşında bu oran da piyasa girince muz fiyatları daha çok düşecek. Üreticiler açısından bu hiç iyi olmayacak'' diye konuştu. 
     Ersoy, Alanya muzunun fiyatının 1 milyon 100 bin lira ile 1 milyon 250 bin lira arasında değiştiğini, Anamur muzunun ise 1 milyon 500 bin liradan satıldığını kaydetti. 
     Alanya'da muz üreticilerinin devlet desteğine ihtiyacı olduğunu dile getiren Ersoy, ''Türkiye'de muz üretmek daha emek istiyor. Soğuk havaların muz üreticilerine verdiği zararı, Türkiye'ye kaçak yollarla giren muz da veriyor. Hükümetin bunu önlemesi gerekiyor, yoksa muz alanları gittikçe azalır'' dedi. 
     
</TEXT>
</DOC>
