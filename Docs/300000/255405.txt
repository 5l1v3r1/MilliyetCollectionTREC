<DOC>
<DOCNO> 255405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy24.html </URL>
<DATE> 2004/07/14/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Çiçek DEP'lilerin davası kaldığın yerden devam edecek... 
</HEADLINE>
<TEXT>

     Adalet Bakanı Cemil Çiçek, resmi davetli olarak geldiği Londra'da, İngiltere Adalet Bakanı Lord Falconer ile görüştü. 
     Yaklaşık bir saat süren görüşmenin ardından, Lordlar Kamarası'ndan ayrılışı sırasında kapatılan DEP'in eski milletvekillerinin yeniden yargılanmaları yolundaki karara ilişkin soruyu yanıtlayan Adalet Bakanı Çiçek, bunun normal sürecin devamı olduğunu bildirdi. 
     Bakan Çiçek, ''Tahliye edilmiş olmaları davanın bittiği anlamına gelmiyordu zaten. Yargıtay'ın ilgili dairesi bir tahliye kararı vermişti ama dava daha sonra esastan devam ediyordu. Anlaşılıyor ki Başsavcılığın bu konudaki tebliğnamesine uygun bir karar verilmiş oluyor. Dava kaldığı yerden devam edecek'' dedi. 
     Lord Falconer ile yaptığı görüşmede önemli iade davalarının gündeme gelip gelmediği yolundaki soruyu ise yarın yapacağı basın toplantısında sorulmasını isteyerek yanıtsız bırakan Bakan Çiçek, daha sonra Avam Kamarası'nda incelemelerde bulundu. 
     Bakan Çiçek, öğleden sonra da Londra'daki bazı cezaevlerinde incelemelerde bulunacak. 
     Çiçek, yarın da Kraliyet Mahkemesi ve Old Bailey adı verilen Ağır Ceza Mahkemesi'nde görüşmeler yapacak. Öğleden sonra basın toplantısı yapması beklenen Adalet Bakanı Cemil Çiçek, akşam saatlerinde yurda dönecek. 
     
</TEXT>
</DOC>
