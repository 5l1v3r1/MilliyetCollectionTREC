<DOC>
<DOCNO> 260224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko27.html </URL>
<DATE> 2004/08/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
UND'nin kararı, Irak'a ihracatın belini kıracak 
</HEADLINE>
<TEXT>

     Uluslararası Nakliyeciler Derneği'nin UND Irak'taki ABD birliklerine mal ve hizmet götürmeyi durdurma kararı, Türkiye'nin son 5 yılda 243 milyon dolardan 1 milyar dolara çıkan Irak'a ihracatının bel kemiğini oluşturan TIR taşımacılığını sınırlandırarak, ihracat hacminde ciddi bir daralmaya yol açacak. 
     Türkiye'nin Irak'a ihracatında son 5 yılda 4 kattan fazla bir artış olduğu dikkati çekiyor. Irak'a 1999 yılında yaklaşık 243 milyon dolar düzeyinde bulunan ihracat, 2000 yılında 371 milyon, 2001'de 709 milyon dolara yükseldi. Irak krizi ve yaşanan kritik gelişmeler nedeniyle 2002 yılında 463 milyon dolara gerileyen ihracat, savaş yılı olan 2003'te 978 milyon dolara çıktı. Bu ülkeye 2004 yılının ilk yedi ayında 1 milyar dolardan fazla ihracat yapıldı. 
     Irak'a bu yılın ilk yarısında 1 milyar dolara ulaşan ihracatta alt kalemler itibariylle en yüksek oranlı artışın yaklaşık yüzde 500'le işlenmiş petrol ürünlerinde olduğu dikkati çekiyor. ABD birliklerinin savaş uçaklarının yakıt gereksinimi, bu artışta en büyük paya sahip bulunuyor. 
     2004 yılının ilk altı ayındaki yaklaşık 1 milyar dolarlık ihracatın, 800 milyon dolara yakın bölümünün, Habur sınır kapısı üzerinden Irak'a geçen TIR'lar aracılığıyla gerçekleşmesi, UND'nin aldığı kararın önemini artırıyor. UND'nin, Irak'taki ABD birliklerine yönelik taşımacılığı durdurması kararının ardından, söz konusu tutarlarda önemli oranda düşüş yaşanması bekleniyor. 

ANKA 

     
</TEXT>
</DOC>
