<DOC>
<DOCNO> 270917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sondun22.html </URL>
<DATE> 2004/09/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
ABD istihbarat askeri Cruz, işkence davasında hapis cezası aldı... 
</HEADLINE>
<TEXT>

     Irak'ın Ebu Garib cezaevindeki işkence davasından yargılanan ilk Askeri İstihbarat görevlisi Armin J. Cruz, 8 ay hapis cezası aldı. 
     Askeri mahkemede yargılanan ve Iraklı mahpuslara kötü davranmaktan suçlu bulunan 24 yaşındaki askeri istihbarat uzmanı Cruz'a ayrıca rütbe indirimi cezası verildi. 
     Savcılık, Cruz'u mahpusları çıplak halde yerde emekleyerek yürümeye zorlamak ve sonra da mahpusları bileklerinden birbirine bağlamakla suçlamıştı. 
     Suçunu kabul eden Cruz, Ebu Garib'teki işkence davasından yargılanarak suçlu bulunan ikinci kişi oldu. Mayıs ayında da Jeremy Sivits adlı asker yargılanarak bir yıl hapis ve rütbe indirimi cezası almıştı. 
     Cruz davasının, işkencenin istihbarat subaylarının emriyle yapılmadığını, birkaç askerin işi olduğunu öne süren Pentagon'un iddiasının aksini göstermesi açısından önemli sayılıyor. 
     
</TEXT>
</DOC>
