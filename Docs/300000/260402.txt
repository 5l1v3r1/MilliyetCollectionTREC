<DOC>
<DOCNO> 260402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/spor/axspo03.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın hasreti bitiyor 
</HEADLINE>
<TEXT>


Galatasaray 430 gün aradan sonra Ali Sami Yen Stadı'na çıkıyor. Suat Kaya'nın jübile maçında Sarı-Kırmızılılar, Federasyon Karması ile oynayacak. Karşılaşma saat 20.00'de başlayacak 


Evine dönüyor 
GALATASARAY'IN Ali Sami Yen hasreti bugün sona eriyor. Sarı - Kırmızılılar'ın eski futbolcusu Suat Kaya'nın jübile maçında Galatasaray ile Birinci Süper Lig'de forma giyen oyunculardan kurulu Federasyon Karması saat 20.00'de karşı karşıya gelecek. Ali Sami Yen Stadı, tam 430 gün sonra kapılarını taraftarlara açacak. Cim - Bom, bu stattaki son karşılaşmasını 2002 - 2003 sezonunun son haftasında, 30 Mayıs 2003 tarihinde Gaziantepspor'a karşı oynamıştı. 

Son golü atmıştı 
ASLAN bu maçı 2-1 kazanırken, golleri Mehmet Polat ve bugün jübilesini yapacak olan Suat Kaya atmıştı. Sarı - Kırmızılılar, bu tarihten sonra iç saha karşılaşmalarını Atatürk Olimpiyat Stadı'nda yaptı. Olimpiyat Stadı'nda 27 maç oynayan Galatasaray, lig, Avrupa ve Türkiye Kupası ile özel maçlarda 17 galibiyet elde ederken, 5'er kez yenilgi ve beraberlik aldı. Yüzde 63'lük bir galibiyet oranı elde eden Galatasaray ligi 6. bitirmişti. 

Süper performans 
FUTBOL yaşamına Yeşilköyspor'da başlayan ve kısa bir süre sonra Galatasaray'a transfer olan Suat, 1988 - 89, 1989 - 90 ve 1990 - 91'de Konyaspor'da oynadı, 1991 - 92 sezonundan 2002 - 03 sezonuna kadar Galatasaray'da futbol yaşamını sürdürdü. Tecrübeli oyuncu, toplam 239 müsabakada yer aldı, rakip kalelere 31 gol atarken, 8 lig şampiyonluğunun yanısıra Cumhurbaşkanlığı, Başbakanlık, UEFA ve Avrupa Süper Kupası şampiyonlukları yaşadı. 

Uçaktan idmana 

Amerika'dan dün sabah dönen Galatasaray ayağının tozuyla Florya Metin Oktay Tesisleri'nde antrenman yaptı. Havalimanında bol bol imza dağıtan futbolculara Sarı - Kırmızılı taraftarlar yoğun ilgi gösterdiler. Cim - Bom'un yeni transferi Tomas da ilk kez yeni takımı ile birlikte çalıştı. 

Kral'dan garanti 

'Lige hazırız' 
SARI - Kırmızılı takımın tecrübeli golcüsü Hakan Şükür, yeni transferlerle çabuk kaynaştıklarını, artık lige hazır olduklarını söyledi. Hakan, "Çok ağır çalıştık. Bayağı yorulduk. 100. yılımızı şampiyonlukla tamamlamak istiyoruz. Herkes üzerine düşeni yaparsa, bu hedefimize ulaşırız. Bu sezon ligin oldukça çekişmeli geçeceğine inanıyorum. Çünkü çok güçlü takımlar var" dedi. 

Farklı yorumladı 
HAFTADA bir maç oynamanın kendileri için dezavantaj olduğuna dikkat çeken milli oyuncu, "Biz büyük başarılara hep yoğun maç programlarında ulaştık. Maç eksiğimizi çok çalışarak kapatmalıyız" yorumunu yaptı. Baliç ise Konyaspor maçına kadar eksiklerin tamamen giderileceğini belirtti, "Pazar günü taraftarımızın karşısına bambaşka bir takım çıkacak" diye konuştu. 


</TEXT>
</DOC>
