<DOC>
<DOCNO> 261877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonyas06.html </URL>
<DATE> 2004/08/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
'El değmeden masaj'a büyük ilgi... 
</HEADLINE>
<TEXT>

     Özlem DOĞAN - KONYA DHA 
KONYA'da özel bir masaj merkezi tarafından ilk kez yapılan el değmeden masaj uygulaması hastalığına çare bulamayanların gözdesi haline geldi. 
     Yaklaşık 2 bin yıldan bu yana tedavi amaçlı kullanıldığı bilinen Yeşim' taşından esinlenerek uygulanan yöntemde el değmeden bilgisayar programı sayesinde vücuda kızıl ötesi ışın veriliyor. Konya'da ilk kez uygulanan yöntemde kullanılan yataklar Güney Kore'den ithal ediliyor. 
     İzmir'de el değmeden masaj yapan yataklarda tedavi görerek bel fıtığından kurtulduğunu, bu nedenle Konya'daki eşe-dosta hizmet vermek amacıyla masaj merkezi açtığını kaydeden Osman Altınışık, pek çok hastalığa iyi geldiği belirlenen masaja Konyalılar'ın büyük ilgi gösterdiğini söyledi. Müşterilerinin çoğunluğunu özellikle 40 yaş üzerindeki hastalar ile doktorların oluşturduğunu vurgulayan Altınışık, 3 ay önce açılmasına rağmen günde 20-30 hasta geldiğini ifade etti. 
     Dünyada 25 ülkede yapılan bu masajın pekçok hastalığa faydalı olduğunu anlatan Altınışık, yöntemin Türkiye'de yeni yeni yaygınlaşmaya başladığını belirterek, şöyle dedi 
     ''Hamile kadınlar, 6 ay içinde ameliyat olanlar, kanser tedavisi kemoterapi görenler, kalbinde pil olan hastalar dışında bütün hastalar bize gelebilir. Masaj 40 dakikalık seanslar halinde gün içinde 1 veya 2 defa yapılıyor. Yataklar bilgisayardaki programla çalışıyor. Vücudun hastalıklı bölgelerinde kızılötesi dediğimiz ışınlar 2'şer dakika süreyle veriliyor. Masaj 40 dakika bittikten sonra otomatikman duruyor. Sinüzit, kilo problemi, kalp rahatsızlığı, uykusuzluk, başağrıı, prostat ve daha pekçok rahatsızlığa iyi geldiği belirtiliyor. Hastalarımız da tedaviden çok memnun kaldıklarını söyleyerek bizden ayrılıyorlar.'' Yaklaşık 4 yıldan beri bel ve boyun fıtığı nedeniyle tedavi gördüğünü söyleyen Fatma Yıldırım, el değemeden yapılan bu masajın çok faydalı olduğunu söyleyerek, ''Herkese tavsiye ediyorum'' dedi. 
     Bir seansı 10 milyon lira olan masajı hastanın isteği üzerine süresini kısaltıp uzatmanın mümkün olduğu belirtildi. 
     
</TEXT>
</DOC>
