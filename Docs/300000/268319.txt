<DOC>
<DOCNO> 268319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/siyaset/siy04.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Evlilik cüzdanı sorgusu başlar' 
</HEADLINE>
<TEXT>


ANKARA Milliyet 


Hukukçular, zinayı yeniden suç sayacak bir girişimin, "toplumu, yeniden savcılık yapmaya itebileceği" uyarısında bulundu. Zinanın suç sayıldığı dönemde, ev aranırken veya otele gidildiğinde, önce evlilik cüzdanının sorulduğunu anımsatan hukukçular, yeni düzenlemenin toplumsal anlamda bir geri gidişe neden olabileceğini kaydettiler. Ceza hukuku uzmanı Prof. Dr. Yüksel Ersoy, "Daha önce otele gidildiğinde evlilik cüzdanı sorulması gibi şeylerin yeniden gündeme gelmesi söz konusu olacaktır" dedi. Ersoy, "Düzenleme hangi amaca hizmet ediyor, belli değil. Bence bir geriye dönüşü ifade ediyor" diye konuştu. Prof. Dr. Erdener Yurtcan da, zinanın suç sayılması halinde, "İnsanların onurunu kıran bir biçimde 'suçüstü' yapılması, bir mahalleye taşınıldığında bile evlilik cüzdanı sorulması" gibi toplumsal sonuçlar doğacağını kaydetti. Yurtcan, "Belki beş yıldızlı otelde değil, ama A kasabasındaki otelde adam, hukuki olarak sonuç doğurmayacak olsa bile, evlilik cüzdanı sorarak sizi rahatsız edebilir" dedi. 



</TEXT>
</DOC>
