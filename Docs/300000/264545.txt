<DOC>
<DOCNO> 264545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/dunya/adun.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC sınırında Talat darbesi 
</HEADLINE>
<TEXT>


KKTC Başbakanı, ülkeye kimlik göstermeden girmek istediği için polisin geri çevirdiği Rum milletvekilini, bizzat sınıra giderek kimliksiz KKTC'ye soktu 

SEFA KARAHASAN Lefkoşa 


KKTC Başbakanı Mehmet Ali Talat, Türkiye'nin 1974 Kıbrıs müdahalesinden sonra imzalanan ve halen yürürlükte olan ateşkes anlaşmasının Türk ve Rum kesimleri arasındaki geçişleri düzenleyen şartları ile KKTC yasalarına açıktan muhalefet ederek bir Rum milletvekilinin kimliğini göstermeden KKTC'ye girmesini sağladı. 
Yasa ve anlaşma ihlali fiilini bizzat işleyen Talat, Cumhurbaşkanı Rauf Denktaş ve Güvenlik Kuvvetleri Komutanlığı'nın sert tepkisini çekti. 
Olay, Rum DİSİ milletvekili Hristos Purgurides'nin Mehmet Ali Talat'ın davetlisi olarak dün Yeşil Hat'taki Ledra Palas Sınır Kapısı'ndan KKTC'ye girmek için başvurması sırasında meydana geldi. Pasaport istenmeyen Purgurides, sınır kapısında KKTC polisine kimliğini dahi göstermeyi reddetti. Bu durumda Rum milletvekilinin KKTC'ye girmesine izin verilmedi. 
Ardından, Purgurides, Başbakan Mehmet Ali Talat'a telefon etti ve sınır kontrol noktasındaki Türk polisini şik yet etti. Purgurides'in telefonu üzerine sınır kapısına gelen Talat, polislere, "Purgurides benim konuğumdur" diyerek, milletvekilini makam aracına alarak KKTC'ye geçirdi. Böylece ilk kez bir Rum, Başbakan Talat'ın girişimiyle kimliğini göstermeden KKTC'ye geçmiş oldu. 
"Bu işin dingili koptu. Olay çok üzücü" diye konuşan KKTC Cumhurbaşkanı Rauf Denktaş, "Devletin yasalarını devletin başbakanı çiğneyerek geçmemeliydi. Ateşkes anlaşmasının devam ettiği bir ortamda şahsi dostluklarla devlet işleri halledilmez. Siyasi ve yasal yapımızı küçük deliklerle deliyorlar. Buralardan sızan su devletimizi yıpratıyor" dedi. 
Olay üzerine Güvenlik Kuvvetleri Komutanlığı GKK , Ledra Palas Sınır Kapısı'ndaki polislerden savunma istedi. GKK Komutanı Tümgeneral Necmettin Baykul'un da, Başbakan Talat'a bu davranışı nedeniyle memnuniyetsizliğini ilettiği belirtildi. 

Klerides göstermişti 
Bundan önce, Kıbrıs görüşmeleri sırasında, eski Rum lideri Glafkos Klerides, Cumhurbaşkanı Denktaş'ın davetlisi olarak KKTC'ye geçerken sınır kontrol bölgesinde polislere kimlik kartını göstermişti. 
KKTC hükümeti, 22 Mayıs 2004'te aldığı bir karar ile KKTC'ye geçişlerde pasaport gösterme zorunluluğunu Rumlar dahil AB üyesi ülkelerin vatandaşları için kaldırmıştı. KKTC Başbakan Yardımcılığı ve Dışişleri Bakanlığı tarafından yayımlanan genelgede, KKTC'ye geçecek Rumlardan kimlik göstermeleri isteniyordu. 


</TEXT>
</DOC>
