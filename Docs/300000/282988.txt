<DOC>
<DOCNO> 282988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sontur25.html </URL>
<DATE> 2004/10/24/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Tuzla Gölü ağaçlandırma projesi... 
</HEADLINE>
<TEXT>

     Ulaştırma Bakanı Binali Yıldırım, ''Tuzla Gölü Ağaçlandırma Projesi'' kapsamında Kuş Cenneti Adası'na bin adet palmiye ağacı dikim törenine katıldı. 
     Bakan Yıldırım törende yaptığı konuşmada, gemi inşası gibi sanayi kuruluşlarının tehdidi altında bulunan Tuzla Gölü'nün, son yıllarda yok olmaya yüz tuttuğunu söyledi. 
     Tuzla Gölü'nü bu tehditten kurtararak yeniden Tuzla'nın akciğeri haline getirmek için İstanbul Valiliği, İstanbul Büyükşehir Belediyesi ve Tuzla Belediyesi'nin ortaklaşa bir proje geliştirdiklerini ifade eden Yıldırım, bugün bu projeyi başlattıklarını belirtti. 
     Tuzla Gölü ve benzeri alanların son yıllarda yaşanan plansız ve hızlı yapılaşma nedeniyle büyük bir hızla yok olduğunu dile getiren Yıldırım, şunları kaydetti 
     ''İstanbul, bir yandan sanayileşirken bir yandan da sanayileşmenin getirdiği çevre sorunlarını yaşıyor. Sanayileşme, ülkemiz ve insanımızın refahı için çok önemli, ancak çevreyi ihmal etmememiz lazım. Çevrenin korunmasına da azami gayreti göstermeliyiz. Eğer bu proje yapılmamış olsaydı, Tuzla Gölü'nün de elimizden çıkması kaçınılmaz olacaktı. Bu Gölü İstanbul'a, Tuzla'ya yeniden kazandırdıkları için İstanbul Valiliği, İstanbul Büyükşehir Belediyesi ve Tuzla Belediyesi'ne teşekkür ederim.'' 
     
     AĞAÇLARA ÇOCUKLARIN ADI VERİLDİ 
     Yıldırım, bugün dikilecek bin ağaca, ilköğretime bu yıl başlayan öğrencilerin adlarının verilmesinin de çok anlamlı olduğunu ifade ederek, ağaçların, adlarını taşıdıkları çocuklarla birlikte büyüyeceklerini söyledi. 
     İstanbul Büyükşehir Belediye Başkanı Kadir Topbaş da hızlı yapılaşma ve göçün etkisiyle İstanbul'da ekolojik dengenin bozulduğunu belirterek, bu nedenle kurtarılmayı bekleyen önemli alanlar bulunduğunu, Tuzla Gölü'nün de bu alanlardan biri olduğunu ifade etti. 
     Başlatılan proje ile Tuzla Gölü'nün, insanların dinlenip, güzel vakit geçirme imkanı bulabilecekleri bir alan haline dönüştürüleceğini kaydeden Topbaş, ''O hedefe ulaştığımızda iç ve dış turizmde yeri olan bir gölümüz olacak'' dedi. 
     Tuzla Belediye Başkanı Mehmet Demirci de gölün eskiden 300 çeşit kuşun uğrak yeri olduğunu ifade ederek, tersaneler ve deri sanayi nedeniyle gölün giderek kirlendiğini ve kurumaya başladığını kaydetti. 
     Demirci, gölün yeniden eski haline döndürülmesi için hazırlanan projenin 1.5 yılda tamamlanmasının planlandığını belirterek, ''Kuşlar gelecek seneden itibaren sularına kavuşacak ve burası yeniden kuş cenneti olacak'' dedi. 
     Proje kapsamında toplam on bin adet ağaç dikileceğini kaydeden Demirci, bugün dikilecek bin adet palmiye ağacına Tuzla ilçesinde bu yıl ilköğretime başlayan öğrencilerin adlarını verdiklerini ve bu ağaçları da çocuklara emanet ettiklerini söyledi. 
     Törende daha sonra Binali Yıldırım ile Kadir Topbaş, ilköğretim okulu 1. sınıf öğrencileri ile birlikte kendi adlarını taşıyan palmiye ağaçlarının dikimini gerçekleştirdi. 
     
</TEXT>
</DOC>
