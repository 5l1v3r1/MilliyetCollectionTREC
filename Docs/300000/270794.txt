<DOC>
<DOCNO> 270794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonyas08.html </URL>
<DATE> 2004/09/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
'Hem genç hem zengin'ler listesi yayınlandı... Spears 38. sırada 
</HEADLINE>
<TEXT>

     'Fortune' dergisinin her yıl yaptığı ABD'nin 40 yaşın altındaki 40 zengini listesinin tepesinde Michael Dell yer aldı. Eğlence ve ünlüler camiası ise kendine alt sıralarda yer buldu. 
     Özellikle internetle ilgili isimlerin ağırlıklı olduğu listede sanat ve sinema dünyasının ünlülerinden Britney Spears, Jennifer Lopez ve Olsen ikizler de bulunuyor. 
     17.95 milyar dolarlık servetiyle 1999'dan bu yana listenin tepesinde bulunan Dell Bilgisayar'ın 39 yaşındaki kurucusu ve başkanı Michael Dell, yaşından dolayı önümüzdeki yıldan itibaren bu listede yer alamayacak. 
     Sanal alışveriş ve açık artırma sitesi eBay'in kurucusu 37 yaşındaki Pierre Omidyar 10.05 milyar dolarlık servetiyle ikinci sıraya yerleşti. 
     
     Hem yaşları hem işleri... 

     Omidyar'ı eBay'in eski başkanı 39 yaşındaki Jeff Skoll 4.69 milyar dolarlık servetiyle takip ederken, Google'un kurucuları ve her ikisi de 31 yaşında olan Sergey Brin ve Larry Page de sahip oldukları 4.2'şer milyar dolarlık servetleriyle dördüncülüğü paylaştılar. 
     Google'ın amansız rakibi Yahoo'nun kurucuları Jerry Yang ve David Filo da sırasıyla 2.81 milyar dolarlık ve 2.57 milyar dolarlık servetleriyle Google'ın patronlarını takip etti. 
     
     Eğlence camiası altlarda 

     Eğlence dünyasından isimler ise listede kendilerine daha alt sıralarda yer bulabildi. 34 yaşındaki rapçı Jay-Z, Roc-a-Fella Entreprises şirketi sayesinde 286 milyon dolarlık servetiyle 16'ıncı sıraya yerleşti. 
     35 yaşındaki Jeniffer Lopez, kendi adıyla piyasaya sürdüğü parfüm ve moda ürünlerinden elde ettiği 255 milyon dolarlık servetiyle listenin ortalarında kendine yer buldu. 
     Sanat dünyasının 18'lik ikizleri Ashley ve Mary-Kate Olsen, tek tek sahip oldukları 137 milyon dolarlık servetleriyle 31'inci sırada yer alırken Britney Spears ise 123 milyon dolarlık servetiyle 38'inci sıraya yerleşti. 

     
</TEXT>
</DOC>
