<DOC>
<DOCNO> 290304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/ekonomi/aeko.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelir İdaresi'nde IMF by-pass edildi 
</HEADLINE>
<TEXT>


Başbakanlık sitesindeki yasa taslağında Gelir İdaresi için, 'Maliye Bakanlığı'na bağlı' tanımlamasına IMF'nin tepki vermesi bekleniyor 

AHMET ERHAN ÇELİK Ankara 

Gelir İdaresi Başkanlığı'nın kuruluşu ve görevlerini belirleyen yasa taslağına son şekli verildi. Aylardır tartışılan ve zaman zaman IMF'yle kriz noktalarına gelinen taslak sessiz sedasız Başbakanlığın resmi internet sitesinde yayınlandı. 

Maliye de tepkili 
Taslakta IMF'nin hassasiyet gösterdiği düzenlemelere yer verilmezken, niyet mektuplarında yarı özerk olacağı taahhüt edilen Gelir İdaresi, "Maliye Bakanlığı'na bağlı kuruluş" olarak tanımlandı. Maliye kadrolarının, "Başbakanlık bizden habersiz neden yayınlanıyor" diyerek tepki gösterdiği taslağa, IMF'nin de sert tavır alabileceği bildirildi. 
Maliye bürokrasisinde sert kavgalara neden olan ve IMF'nin "olmazsa olmaz" dediği denetim elemanlarının tek çatı altında toplanmasına ilişkin görüş taslakta yer almadı. Maliye müfettişleri ile hesap uzmanları mevcut statülerini korurken, Gelir İdaresi bünyesindeki denetim kadroları gelirler kontrolörü ve vergi denetmenleri olarak belirlendi. Esas 34, geçici 7 maddeden oluşan taslağın ana hatları özetle şöyle 

Üst düzey deneyim şartı 
Gelir İdaresi yönetimi bir başkan, üç başkan yardımcısından oluşacak. Doğrudan Maliye Bakanı'na karşı sorumlu olması öngörülen başkan, özel sektörden de seçilebilecek. 
Başkan yardımcıları, daire başkanları ve bölge müdürlerinin atamaları Bakan tarafından yapılacak. Diğer personelin atamalarında ise yetki başkanda olacak. Başkan atanacaklarda, Gelir İdaresi'nde daire başkanı veya üstü görevlerde en az üç yıl bulunma ya da kamuda veya özel sektörde en az onbeş yıllık üst düzey yöneticilik deneyimine sahip olma şartı aranacak. 

Çalışanlara motivasyon 
Başkan, "Bakanlık tarafından belirlenen devlet gelirleri politikasını uygulamakla" görevli olacak. Çalışanların özlük hakları Gelir İdaresi'nden ayrılmalarını önleyecek, maddi ve manevi motivasyonu sağlayacak şeklinde iyileştirilecek.Dokuz üyeden oluşacak İzleme Komitesi Başkanlığa iştişari tavsiyelerde bulunacak. Altısı özel sektörden seçilecek olan komite 10 yıl süreyle görev yapacak.Gelir İdaresi Başkanlık teşkilatı, 7 ana, 2 yardımcı hizmet biriminden oluşurken, 21 adet yeni bölge müdürlüğü kurulacak. 


</TEXT>
</DOC>
