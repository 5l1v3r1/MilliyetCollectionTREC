<DOC>
<DOCNO> 264967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sondun27.html </URL>
<DATE> 2004/08/20/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Türkiye'nin üyeliğini destekleyen Schröder ve Fischer'e CSU'dan tepki 
</HEADLINE>
<TEXT>

     Türkiye'nin AB üyeliğini destekleyen Almanya Başbakanı Gerhard Schröder ile Dışişleri Bakanı Joschka Fischer, Bavyera eyaletinde iktidarda bulunan Hıristiyan Sosyal Birlik Partisi CSU tarafından eleştirildi. 
     Bavyera Eyaleti İçişleri Bakanı Günther Beckstein, AB'ye Türkiye dışında sadece Romanya ve Bulgaristan'ın alınmasının bile Birliğe ağır bir yük getireceğini belirterek, ''Avrupa'nın entegrasyon gücünü zorlamamalı ve Avrupa'nın sınırlarıyla ilgili soruyu da cevaplandırmalıyız. Schröder, Fischer ve AB'nin genişlemesinden sorumlu komisyon üyesi Verheugen, artık bu gerçeği kabul etmeliler'' dedi. 
     Türkiye'nin üyeliğinin AB'ye 45 milyar euro'ya mal olacağı şeklindeki görüşlere işaret eden Beckstein, Türkiye'nin Avrupa yolunun desteklenmesi gerektiğini, ancak bunun tam üyelik yerine ''imtiyazlı ortaklıkla'' olması gerektiği görüşünü tekrarladı. 
     CSU'nun başkent Berlin'deki federal meclis grubu başkanı Michael Glos da, bu konuda yaptığı yazılı açıklamada, Alman hükümetinin Türkiye'nin bir an önce AB'ye üye olması isteğini anlayamadığını belirterek, bunun AB bütçesine büyük bir ek yük getireceğini ve sadece Almanya'nın Türkiye'ye her yıl yaklaşık 2 milyar 400 milyon euro ödeyeceğini, Almanya'nın bütçesinin bunu kaldıramayacağını öne sürdü. 
     Bu rakamların Türkiye'nin üyeliğinin AB'yi büyük ölçüde zorlayacağını gösterdiğini savunan Glos, ''Schröder ve Fischer, Türkiye'nin AB üyeliği istekleriyle şimdiden tahmin edilemeyecek riskler karşısında gözlerini kapatıyorlar'' şeklinde görüş belirtti. 
     
</TEXT>
</DOC>
