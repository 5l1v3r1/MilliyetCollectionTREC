<DOC>
<DOCNO> 263739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/yasam/yas15.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



Balık avında 2 kişi boğuldu 

TARIK ARSLAN Bursa DHA 
Mudanya'da balık avlamak için denize açılan Rahmi Bulut 62 ile Kadir Kurt boğuldu. Güzelyalı beldesinde tatil yapan emekli işçiler Bulut ve Kurt, dün sabah balık avlamak için kiraladıkları tekneyle denize açıldı. Bir süre sonra çıkan poyraz, balıkçı barınağına 50 metre uzaklıkta bulunan teknenin alabora olmasına yol açtı. Dalgalara direnemeyen Bulut ve Kurt, suda kayboldu. 

Bir emniyet baskını daha 

ERTAN KORKMAZ DHA 
Manİsa Akhisar'da Süleyman Güler'in öldürülmesi nedeniyle gözaltına alınan eski DEHAP İlçe Başkanı Bedrettin Güngör'ün yakınlarının emniyeti bastığı iddia edildi. Güngör ailesinden yaklaşık 30 kişi, emniyette yakınlarını ziyaret etmek istedi, ancak polis, izin vermedi. Havaya uyarı ateşi açan polis, grubu dağıttı. Polis ve gruptan yaralananlar oldu. 4 kişi gözaltına alındı, 2 kişi tutuklandı. 

Çocuk kaçırıp fidye istediler 

KONYA DHA 
Konya'nIn Cihanbeyli ilçesinde sarraf Mehmet Yılmaz'ın 10 yaşındaki oğlu Özgür, kaçırılarak 100 bin dolar fidye istendi. Yılmaz, çocuğu uzun süre eve dönmeyince, durumu jandarmaya bildirdi. Ekipler çocuğu bulmak için arama yaparken, aileye telefon eden kimliği belirsiz bir kişi Özgür'ü kaçırdıklarını söyleyerek, 100 bin dolar fidye istedi. Ekiplerin yaptığı incelemede de Özgür'ü kaçıranların iki kişi olduğu belirlendi. 

Hem soydular hem kandırdılar 

KAYSERİ DHA 
Kayserİ'de evine giren hırsızları yakalayan Yakup Murat, hırsızları gönderdikten sonra soyulduğunu anladı. Misafir odasında iki kadınla karşılaşan Murat, kadınları yakaladı. Kadınların "Aç kaldık, bu yüzden hırsızlığa geldik" demeleri üzerine, üzerlerini aradığı kadınları serbest bırakan Murat, daha sonra parasının bulunduğu dolaba bakınca 800 milyon lira ile 550 euro'sunun çalındığını fark etti. 


</TEXT>
</DOC>
