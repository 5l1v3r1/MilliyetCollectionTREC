<DOC>
<DOCNO> 286645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/soneko05.html </URL>
<DATE> 2004/11/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kapıkule'de TIR'lar 10 kilometre kuyruk oluşturdu... 
</HEADLINE>
<TEXT>

     Kapıkule Sınır Kapısı'nda yurtdışına çıkış yapacak TIR'lar 10 kilometre kuyruk oluşturdu. 
     Edinilen bilgiye göre, Kapıkule Sınır Kapısı'nda, ihracat yükü taşıyan çok sayıda TIR'ın hafta sonu gümrükten çıkış yapmak istemesi, uzun kuyrukların oluşmasına neden oluyor. 
     Kapıkule'deki dün 5 kilometre olan TIR kuyruğunun, dün gece 10 kilometreye çıktığını belirten yetkililer, son bir yıldır her hafta sonu Kapıkule'de TIR yoğunluğunun yaşandığını kaydettiler. 
     Kapıkule'de gümrük işlemlerin hızla yapılmasına karşın, Bulgar gümrüğünde sahanın küçük olması sebebiyle, buradaki görevlilerin işlemleri yavaş yaptığını ifade eden yetkililer, ''Kapıkule gümrük sahasında işlemi bitmiş 80 kadar TIR, Bulgar gümrükçülerinin alması için bekliyor. Bizim sahamızın dışında da ayrı kuyrukları görmek mümkün. Bozulma ve tehlikeli madde taşıyan bazı TIR'cılara geçişte kolaylık sağlıyoruz''dedi. 
     Kapıkule'de son 24 saat içinde ülkeye 700 civarında TIR giriş yaparken, 800 TIR da çıkış yaptı. 
     Bu arada, Kapıkule Sınır Kapısı'nda çıkış yapmak için 10 kilometre uzunluğunda 400 TIR bulunuyor. 
     Polis ve jandarma ekipleri, TIR kuyruğunun oluştuğu güzergahta yolun kapanmaması ve trafiğin aksamaması için sürücüleri uyarıyor. 
     
</TEXT>
</DOC>
