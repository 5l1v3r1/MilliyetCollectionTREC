<DOC>
<DOCNO> 259118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur37.html </URL>
<DATE> 2004/07/29/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Belediye Başkanı'na cep mesajı atınca... 
</HEADLINE>
<TEXT>

     Şanlıurfa Belediye Başkanı Dr. Ahmet Eşref Fakıbaba'ya, temizlik ihalesi kendi şirketine verilmediği gerekçesiyle cep telefonu mesajı yazan bir kişi, gözaltına alındıktan sonra çıkartıldığı mahkemece tutuksuz yargılanmak üzere serbest bırakıldı. 
     AA muhabirinin aldığı bilgiye göre, Şanlıurfa Belediyesi'nce geçen ay gerçekleştirilen temizlik ihalesine katılmak isteyen ve dolandırıcılık suçundan daha önce hüküm giydiği öğrenilen Ramazan B, bir süre önce Belediye Başkanı Fakıbaba ile görüşerek ihalenin kendi firmasına verilmesini istedi. 
     Talebine olumsuz yanıt alan Ramazan B, daha sonra Belediye Başkanı Fakıbaba'nın cep telefonuna mesaj atarak, ihalenin kendisine verilmemesine tepki gösterdi. 
     Bunun üzerine önceki gün Cumhuriyet Savcılığı'na başvuruda bulunan Fakıbaba, Ramazan B. hakkında suç duyurusunda bulundu. Savcılığın talimatıyla, Ramazan B, polis tarafından gözaltına aldı. 
     Ramazan B, savcılıktaki sorgusunun ardından çıkartıldığı nöbetçi mahkeme tarafından tutuksuz yargılanmak üzere serbest bırakıldı. Ramazan B'nin serbest bırakılması üzerine nöbetçi savcılık bir üst mahkemeye itirazda bulundu. 
     Şanlıurfa Belediye Başkanı Ahmet Eşref Fakıbaba ise ''Beni rahatsız eden bir durum vardı. Durumu savcılığa ilettim. Gerekeni onlar yapacaktır'' diye konuştu. 
     
</TEXT>
</DOC>
