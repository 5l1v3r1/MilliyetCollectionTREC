<DOC>
<DOCNO> 253621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonspo07.html </URL>
<DATE> 2004/07/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Birinci Hiçbir teknik direktör transfer sezonunu kapattık diyemez... 
</HEADLINE>
<TEXT>

     Akçaabat Sebatspor'un Teknik Direktörü Mehmet Birinci, ''Hiç bir teknik direktör transfer sezonunu kapattık diyemez'' dedi. 
     Antrenman öncesi AA muhabirine açıklama yapan teknik direktör Birinci, transfer çalışmalarının devam ettiğini belirterek, ''Takımlar için iyi oynayan futbolcunun transferi her zaman yapılabilir. Takımın ihtiyacını karşılayabilecek bir oyuncunun transfer edilmemesi için hiçbir haklı gerekçe olamaz'' dedi. 
     Bolu'da 20 gün sürecek kamp çalışmasında oyuncuların kondisyon ve teknik ağırlıklı çalışma yapacaklarını anlatan Birinci, ''Akçaabat'ta yapmış olduğumuz kampta bazı takımlarla hazırlık maçı konusunda anlaştık. Bu sayıyı 10'a çıkartmak için görüşmelerimiz devam ediyor. İyi bir kamp sezonu ile lige hazırlanmış olacağız. Dış transferde bazı futbolcularla yönetimin görüşmeleri sürüyor'' diye konuştu. 
     Akçaabat Sebatspor'un Bolu kampında, Malatyaspor, Antalyaspor, Diyarbakırspor, Denizlispor ve Erzurumspor ile hazırlık maçı yapacağı ve maçların tarihlerinin kesinleştiği öğrenildi. 
     Akçaabat Sebatspor'un Bolu kampında İsmet ve Bayram'ın iki gün izinli oldukları, bu futbolcuların Perşembe günü kampa katılmasının beklendiği bildirildi. 
     
</TEXT>
</DOC>
