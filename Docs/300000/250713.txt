<DOC>
<DOCNO> 250713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/ekonomi/eko03.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes'da Türkiye'ye iki ödül daha geldi 
</HEADLINE>
<TEXT>


Rafineri, alkolsüz içkiler kategorisinde Bronz Aslan alırken, Ajans Ultra ekibi de Genç Yaratıcılar bölümünde üçüncü oldu ve bronz madalya kazandı 

EKONOMİ SERVİSİ 

Milliyet'in ülke temsilcisi olduğu Cannes Lions Uluslararası Reklam Festivali'nde önceki gün gençlik kategorisinde Altın Medya Ödülü'nü kazanan OMD Türkiye'nin ardından dün de iki Türk reklam ajansı ödül aldı. 
Basın ve açıkhava dalında Cafe Del Mondo için hazırladığı iki işiyle Alkolsüz İçecekler Kategorisinde 'shortlist'e kalan Rafineri Reklam Ajansı "Sack" Çuval çalışmasıyla dereceye girerek Bronz Aslan ödülüne layık görüldü. 

Hayaller gerçek oldu 
Rafineri Reklam Ajansı ortaklarından Ayşe Bali Sarç, genç bir tasarımcının en büyük hayalinin Cannes'da ödül almak olduğunu söyledi. 
"Her yıl dünyanın en parlak ajanslarının kıran kırana rekabet ettikleri Cannes'da Türkiye ilk kez geçen yıl ödül almayı başardı. Bu yıl da bu hayali gerçeğe dönüştürebilmekten dolayı son derece mutluyuz" diyen Sarç, Türk reklamcılığında yaratıcılık çıtasını yükseltmenin yolunun bu tip yarışmalardan geçtiğini belirtti. 
Basın dalında Grand Prix ise Volkswagen'in Polo ürünü için hazırladığı "Cops" adlı çalışmasıyla DDB London'a verildi. Açıkhava dalında ise Grand Prix, CH - 9Media için yapılan "Missile Car" işiyle Malezya'dan J.Wlater Thompson ajansına gitti. Bu kategoride 23 kişilik jürinin yaptığı seçimlerde yaratıcılık ve yaratıcılığın basit dille anlatımı konusuna önem verilmiş olduğu gözlendi. Jürinin Türk üyesi RPM Radar Kurucu Ortağı Kreatif Direktörü Paul McMillan, "Türk reklamcıları Cannes'a mutlaka katılmalı. Türk ajanslarının burada şansı çok büyük" dedi. 
Cannes Lions Uluslararası Reklam Festivali'nin Genç Yaratıcılar Young Creatives bölümünde Türkiye'yi basın dalında temsil eden Ajans Ultra'dan Ali Göral ve Tolga Büyükdoğanay'dan oluşan Türk ekibi de üçüncü olarak Bronz madalya kazandı. 
Bu sene Genç Yaratıcılar'a katılan 35 ülkeden 36 ekip, verilen brief doğrultusunda zamana karşı yarışarak Altın, Gümüş ve Bronz madalya için mücadele ettiler. Sonucunda birinci İtalya, ikinci ABD - İspanyol, üçüncü ise Türkiye ekibi oldu. 

Yaratıcılıkta bronz ödül Bu seneki reklam vereni Global Business Coaliation GBC olan, "AIDS'le mücadele" konulu yarışmada Genç Yaratıcılar, "Küçük önlemlerle büyük problemleri önleyebilirsiniz" briefi üzerinde çalıştılar. Yarışmada üçüncü olan Ajans Ultra ekibinden Tolga Büyükdoğanay, ödülü beklediklerini hatta birinci ve ikinci ekipten çok daha iyi bir proje hazırladıklarını söyledi. Yarışmaya kendilerine güvenerek gittiklerini belirten Büyükdoğanay, "Geçen sene 24 ülke vardı. Bu sene ise 35 ülke arasında üçüncü olduk. Biz mutluyuz ama hazırladığımız reklam verilen brief'e diğerlerinden çok daha uygundu ve fikri daha kuvvetli destekliyordu" dedi. 
Ajans Ultra ekibinin hazırladığı çalışmada, bacak bacak üstüne atan bir sekretere yönetici not aldırır. Bir an bakışırlar ve o arada araya 'AIDS in your company, may also hurt you' şirketinizde AIDS varsa size de zarar verebilir yazısı girer. 


</TEXT>
</DOC>
