<DOC>
<DOCNO> 297864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko01.html </URL>
<DATE> 2004/12/15/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Taba Başkanı Adnan Nas "17 Aralık'ta evet yanıtı alacağımıza inanıyorum" 
</HEADLINE>
<TEXT>

     Türk Amerikan İşadamları Derneği TABA Yönetim Kurulu Başkanı Adnan Nas, Avrupa Birliği AB ile ilişkilerde hedefin müzakere süreci olduğunu belirterek, ''17 Aralık'ta Türkiye'nin gri de olsa bir evet yanıtı alacağına inanıyorum'' dedi. 
     Nas, TABA tarafından düzenlenen ''Türkiye-AB-ABD İlişkileri ve Sivil Toplum Örgütleri'' başlıklı toplantıda, bazı kesimlerin Türkiye'nin AB'ye üyeliğini bir kulübe üyelik gibi gördüğünü belirtti. 
     AB sürecinin, bir toplumsal dönüşüm projesi olduğunu ifade eden Nas, ''Bunun anlamı şudur sadece hükümeti değil, bütün toplumu ilgilendiriyor. Bu nedenle bütün toplumsal kesimler tarafından, hatta bireyler düzeyinde benimsenmek zorunda'' dedi. AB'ye girmekten çok, AB kriterlerinin özümsenmesinin daha büyük önem taşıdığını ifade eden Nas, ''AB ile ilişkilerde hedef müzakere süreciydi. 17 Aralık'ta Türkiye'nin gri de olsa bir evet yanıtı alacağına inanıyorum'' diye konuştu. 
     
     ''SÜRECİN ÇAPA ETKİSİ BAŞLADI'' 
     Müzakere tarihinin alınmasından sonra işin daha da zorlaşacağını belirten Nas, bundan sonra kesim ve sektörler arasında çıkar ayrılıklarının başlayacağını kaydetti. Türkiye'nin AB ülkelerinde yeterince tanınmadığını anlatan Nas, şu görüşleri dile getirdi 
     ''Müzakerenin başlangıç tarihi konusunda belirsizlik sürse de sürecin çapa etkisi şimdiden başlamıştır. Önümüzdeki en güçlü bariyer, pek telaffuz edilmese de dini de içeren kültürel farklılıklardır. Bunların çok önemli olmadığı ve devletin laik olduğu, müzakereler sürecinde Avrupa halklarınca anlaşılacaktır.'' ABD'nin 17 Aralık'a, Türkiye-AB ilişkilerinde ''kritik eşiğin aşılacağı tarih'' gözüyle baktığına işaret eden Nas, ''Çünkü Washington, AB üyeliğini AB-ABD-Türkiye stratejik çıkarlarının buluşması sayıyor'' dedi. 
     
     ''TÜRKİYE GELECEĞİNİ AB İÇİNDE GÖRMEKTEDİR'' 
     İktisadi Kalkınma Vakfı İKV Başkanı Davut Ökütçü de Türkiye'nin 40 yılı aşan AB ile ilişkilerinde tarihi bir dönemeçte olduğunu belirterek, ''Müzakerelere başlama kararı, AB için adeta bir siyasi olgunluk ve demokratik etik sınavıdır. Biz, AB'nin bu sınavı başarıyla geçeceğine inanıyoruz'' dedi. 
     Ökütçü, müzakere sürecinin, aday ülkenin AB müktesabatını ne şekilde ve hangi takvim çerçevesinde kabul edeceğinin, uygulayacağının ve uygulama için gereken yapının nasıl oluşturulacağının saptandığı bir süreç olduğunu söyledi. 
     Müzakerelerin en kısa zamanda tamamlanması için mevzuat uyum çalışmalarının hızlandırılması gerektiğini ifade eden Ökütçü, sivil toplum kuruluşlarının müzakere sürecine katılmasının önemine değindi. 
     Ökütçü, şunları kaydetti 
     ''Türkiye, geleceğini AB içinde görmektedir. Şüphesiz, yeni üye olmuş veya üye olmak üzere olan bazı aday ülkelerle kıyaslandığında, Türkiye'nin AB tarafından özümsenmesi daha güç olacaktır. Ancak orta ve uzun vadede Türkiye'nin üyeliğinin AB'ye getireceği faydalar, diğer aday ülkelere kıyasla çok daha fazla olacak ve elde edilen yararlar, üyelik sürecinde karşılaşılan zorlukları aşacaktır.'' 
     
</TEXT>
</DOC>
