<DOC>
<DOCNO> 277936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/siyaset/asiy.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç 'Yıldız'a takıldı 
</HEADLINE>
<TEXT>


Meclis Başkanlığı seçimlerinin iddialı adayı AKP Manisa Milletvekili Arınç, ilk 2 turda 367 oya ulaşamadı. CHP, son dakikada AKP İzmir Milletvekili Serpil Yıldız'ı destekledi 

SALİHA ÇOLAK GÜNSELİ ÖNAL Ankara 


Başbakan Recep Tayyip Erdoğan'ın "Adayım" diyerek açık destek verdiği ve 12 genel başkan yardımcısının imzasıyla aday gösterilen AKP Manisa Milletvekili Bülent Arınç, dün yapılan ilk 2 turda 367 oya ulaşamadı. CHP, 22. Dönem'in başında 369 oy alarak ilk turda TBMM Başkanı seçilen Arınç'a son dakikada rakip olan AKP İzmir Milletvekili Serpil Yıldız'ı destekledi. Ancak Arınç'a tepki beklenenin altında kaldı ve oylar Yıldız'a kaymadı. Napolyon Bonapart'ın adının yazılı olduğu bir tepki oyu da iptal edildi. 
İlk tur oylamaya 506 milletvekili katıldı. Arınç'a 334, Yıldız'a 157 oy çıkarken, 13 boş oy kullanıldı. 2 oy da geçersiz sayıldı. 502 milletvekilinin katıldığı ikinci tur oylamada Arınç'ın oyları 350'ye yükselirken, Yıldız'ın oyları 131'e düştü. 15 boş, 6 geçersiz oy çıktı. Arınç'ın başkanlık koltuğuna oturması, salt çoğunluk olan 276 oyun yeterli olacağı bugünkü üçüncü tura kaldı. 

Başkan'a salonda açık destek 
Bir gün önce AKP milletvekillerine bir mektup göndererek Arınç'a oy verilmemesini ve partiden başka bir aday gösterilerek TBMM Başkanlığı koltuğuna oturtulmasını öneren İstanbul Milletvekili Göksal Küçükali ile Bağımsız İstanbul Milletvekili Emin Şirin, Yıldız'ın odasına giderek desteklerini bildirdi. 
Arınç, seçimlere gri çizgili takım elbiseyle gelirken, Yıldız siyah etek bluz üzerine kırmızı bir ceket giydi. Arınç'ın adaylığı okunduğunda AKP grubu alkışlarken, Yıldız'ın adı okununca CHP'den alkış yükseldi. Bu alkışa bazı AKP'liler de katıldı. 
Arınç, AKP sıralarının en önünde Genel Başkan Yardımcısı Dengir Mir Mehmet Fırat'la oturdu. Orta sıraları tercih eden Yıldız'ın yanına AKP Adana Milletvekili Zeynep Tekin, ardından İstanbul Milletvekili Nimet Çubukçu oturdu. Ancak hiçbir milletvekili Yıldız'ın yanında birkaç dakikadan fazla kalmadı. 

Adaylar birbirini kutladı 
AKP'liler, Bülent Arınç'ın adaylığını tebrik etmek için önünde kuyruk oluşturdu. Yıldız da Arınç'ın yanına giderek bu kuyruğa katıldı. Arınç da ayağa kalkarak Yıldız'ı kutladı. 


</TEXT>
</DOC>
