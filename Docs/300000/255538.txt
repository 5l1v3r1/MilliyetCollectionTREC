<DOC>
<DOCNO> 255538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/siyaset/axsiy01.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Siyasi hesaplar Yüce Divan'da tutmaz' 
</HEADLINE>
<TEXT>


Mesut Yılmaz, Yüce Divan kararı için, "Ben de bunu istiyordum. Kararda siyasi hesaplar var" dedi 

HAKAN ŞANLITÜRK Ankara 


TBMM'nin Yüce Divan'a sevkine karar verdiği eski Başbakan Mesut Yılmaz, "İstediğim gibi oldu. Ben de bunu istiyordum" dedi. Yılmaz, ilk kez Başbakanlık yapmış birinin Yüce Divan'a gönderilmesi ve daha önceki dönemde TBMM Komisyonu'nun verdiği kararın değiştirilmesiyle yeni bir gelenek başladığını belirtti. 
Gelişmeleri Bodrum'daki yazlığından takip eden Mesut Yılmaz, kararın siyasi hesaplar ekseninde cereyan ettiğini kaydederek, "Bu siyasi hesapların mahkemede tutmayacağını düşünüyorum" diye konuştu. Yılmaz'ın kendisine üzüntülerini ileten yakınlarına, "Üzülecek bir şey yok" karşılığını verdiği öğrenildi. Eski Devlet Bakanı Güneş Taner de, "Siyasi bir karar olduğu her halinden belli. 2 sayfalık yazımı dahi okumaya tahammül edemediler" dedi. Milletvekillerinin, dinlemeden oy kullandıklarını belirten Taner, "Hukuku kendine göre yorumlayarak Avrupa'ya girilir mi " diye konuştu. 

Süreç nasıl işleyecek 
Eski Başbakan Mesut Yılmaz, eski Devlet Bakanı Güneş Taner'le Çakan ve Ersümer'in Yüce Divan'a gönderilmelerine ilişkin karar ve genel kurulda oylanan rapor, Anayasa Mahkemesi'ne gönderilecek. 
Yüksek Mahkeme, teknik incelemeler için raporu raportöre teslim edecek. Rapor, iddianame yerine geçtiği için ayrıca bir iddianame hazırlanmayacak. Anayasa Mahkemesi, yargılamaların başlayacağı günleri belirleyecek. Raporları da Yargıtay Başsavcılığı'na gönderecek. Ardından da duruşmalar başlayacak. 


</TEXT>
</DOC>
