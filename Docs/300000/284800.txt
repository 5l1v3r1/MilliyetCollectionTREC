<DOC>
<DOCNO> 284800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/yazar/pulur.html </URL>
<DATE> 2004/10/31/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Ben Türkiye'ye aitim " demek kolay mı 
</HEADLINE>
<TEXT>


1970'li yıllar, siyasette Süleyman Demirel rüzgarı esiyor, "Çoban Sülü" her yerde, gazetelerde, adının geçmediği gün yok... 
Yazılarımızdan derlediğimiz bir kitabı, kendisine şu ithaf cümlesiyle imzalayıp göndermişiz 
"Bu kitapta sizin çok hakkınız var " 
Her satırında olmasa bile her sayfasında adı var. 
Sayın Demirel'den teşekkür mektubu geliyor 
"Nihayet hakkımı teslim ettiniz, teşekkür ederim." 
"Süleyman Bey" budur 
Onca yazı yazdık, onca eleştirdik, belki bazen haksızlık da ettik ama bir gün, ne kızdı, ne küstü, ne de sitem etti. 

ZEYNEP Göğüş'ün, "Tempo" dergisindeki yazısına koyduğu "Hasan Pulur Haklı" ara başlığı bize Demirel'i hatırlattı. 28 Ekim - 3 Kasım 2004 sayı 44 881 
Olay şu... 
Zeynep Göğüş'ün bir önerisi var "Eğer Fransa, Türkiye'nin AB ile müzakerelerini engellerse, Yaşar Kemal, Fransızların Legion d'Honneur nişanını geri versin " 

VAY efendim, sen misin bunu söyleyen... 
Türkiye'deki "Muhibbanı Evropa" fena halde kızar, Zeynep Göğüş'ün önerisini "milliyetçi bir tepki" ya da "Eskimiş bir refleks" olarak değerlendirirler. 
Hatta bir televizyon programında, etekleri tutuşmuşçasına "Fransa'ya bu yapılır mı, böyle tepki gösterilir mi, bunlar eski Türkiye'den kalma şeyler, yeni Türkiye böyle şeyler yapmaz" diye ahkam keserler, hele içlerinde çoktandır sesi sedası çıkmayan, her çorbaya maydanoz bir holdingci vardır ki 

BİZ de, geçen hafta bu konuda bir yazı yazdık "Durun yahu, ne oluyorsunuz " demeye getirdik. Sanki, Zeynep Göğüş, Fransa Kralı François'ya "Ben ki " diye başlayıp "Sen ki " diye küçümseyen mektubu yazan cihan imparatoru Kanuni Sultan Süleyman... 
Yooo, Fransızları iyi tanıyan bir gazeteci, çok basit bir yöntemi öneriyor, hepsi bu 
Üstelik Yaşar Kemal'den de tık yok 
İşte Zeynep Göğüş, bizim bu yaklaşımımıza "Haklı" demiş... 

OLAYIN gelişmesi de var... 
Zeynep Göğüş, "Yeşillerin," İstanbul toplantısına gelen "Kızıl Dany" diye ünlü Daniel Cohn Bendit'e bir yemekte pusula göndermiş, önerisi için ne düşündüğünü sormuş... 
Cohn Bendit'in mukabil önerisi şu 
"Yaşar Kemal, Fransız entelektüellerine hitaben bir mektup yazsın, Le Monde gazetesinde yayımlatalım." 
Ayrıca mektubun altına Yaşar Kemal'in de bir not düşmesini önermiş 
"Eğer Fransa, Türkiye'yi engellerse madalyayı geri vereceğim " 
"Kızıl Dany" bunu önerirken, Türkiye'deki Avrupa muhiplerinin tepkisi, Zeynep Göğüş'ü isyan ettirmiş 
"Kızıl Dany'ye bile garip gelmeyen öneri, neden bizi bu kadar şaşırttı, bunu anlamak zor 
Milliyetçi tepkiden söz edenlere ise bir çift sözüm var Bir Fransız'ın kendisini Fransa'ya ait hissettiği kadar, ben de kendimi Türkiye'ye ait hissediyorum." 

YAPMA Zeynep Göğüş yapma, kendini ateşe atma 
Bir Fransız'ın, bir Alman'ın, bir İtalyan'ın kendisini ülkesine ait olduğunu hissetmesi kadar doğal bir şey yoktur. 
Ama bir Türk'ün, "Ben Türkiye'ye aitim " demesi... 
Önce "dinozor" demekten başlarlar... 
Bizden uyarması, baba dostuyuz... 



</TEXT>
</DOC>
