<DOC>
<DOCNO> 282119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun26.html </URL>
<DATE> 2004/10/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Fini Türkiye'ye tarih vermemek, kökten dinciliğe benzin dökmektir 
</HEADLINE>
<TEXT>

     Avrupa Birliği'nin AB Türkiye ile müzakereleri başlatmadan önce konunun İtalya'da halkoylamasına sunulması önerisi tartışma konusu olmaya devam ediyor. 
     Koalisyon ortağı Kuzey Birliği Partisi'nin KBP savunduğu öneri, Başbakan Silvio Berlusconi'nin ardından, Başbakan Yardımcısı Gianfranco Fini tarafından da eleştirildi. 
     ''Türkiye AB'ye girmek için gerekli koşullara haizdir'' diyen Fini, Ankara'ya müzakere tarihi vermemenin ''İslam kökten dinciliğinin üzerine benzin dökmek'' anlamına geleceğini söyledi. 
     İtalyan basınındaki haberlere göre Ulusal İttifak Partisi UIP Genel Başkanı ve Başbakan Yardımcısı Fini, resmi bir ziyaret için bulunduğu Moskova'da Türkiye-AB ilişkilerine değindi. 
     KBP'nin referandum önerisinin İtalyan anayasası açısından da mümkün olamayacağını belirten Fini, bu konuda şunları söyledi 
     ''Müzakerelerin başlatılmasını kabul etmemek, İslam kökten dinciliğinin üzerine benzin dökmek olur. Pek çok konuda önemli değişiklikler yapmış olan Türkiye, AB'ye girmek için gerekli koşullara haizdir.'' Fini, İtalyan hükümetinin Türkiye'nin AB üyeliğini desteklediğini anımsatarak, ''Hükümetimizin tavrı, değişik ortamlarda ifade edilmiş bulunmaktadır'' dedi. 
     Corriere della Sera gazetesi, ''Türkiye konusunda referandum. Fini Kuzey Birliği'ne karşı atağa geçti'' başlıklı haberinde, KBP'nin konuya ilişkin önerisinde ısrarcı davrandığını belirterek, ''Türkiye'nin AB'ye girişi meselesi, koalisyon ortakları arasında yeni bir anlaşmazlık konusu olma riskiyle karşı karşıya'' diye yazdı. 
     Haberde, KBP'nin Türkiye'nin üyeliğine karşı çıkarken, koalisyon üyesi Hıristiyan Demokratlar ve Merkez Demokratlar Birliği'nin HDMDB Ankara'nın üyeliği konusunda temkinli bir tavır sergilediğine işaret edildi. 
     Merkez-sağ koalisyon bünyesindeki en büyük partiler konumundaki Forza İtalya ve UIP'nin Türkiye'nin üyeliğini desteklediğini belirten Corriere della Sera, Parlamentoyla İlişkiler Bakanı Carlo Giovanardi'nin de Ankara'nın üyeliğinin referandum konusu yapılmasının anayasa açısından mümkün olamayacağı görüşünü savunduğunu yazdı. 
     
</TEXT>
</DOC>
