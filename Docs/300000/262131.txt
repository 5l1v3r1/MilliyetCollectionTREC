<DOC>
<DOCNO> 262131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo34.html </URL>
<DATE> 2004/08/10/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Haluk Yıldırım Türk Telekomspor'a transferim gerçekleşmeyecek... 
</HEADLINE>
<TEXT>

     Türkiye Basketbol Ligi takımlarından Türk Telekomspor ile daha önce prensip anlaşmasına varan milli basketbolcu Haluk Yıldırım, bu transferin gerçekleşmeyeceğini bildirdi. 
     Haluk Yıldırım, yaptığı yazılı açıklamada, Türk Telekomspor Kulübü başkanı, yöneticileri ve teknik adamlarına zor günlerinde yanında durdukları ve kendisini gururlandıran, basketbol yaşantısına tekrar yön veren transfer tekliflerinden ötürü sonsuz teşekkür ettiğini belirterek, şöyle dedi 
     ''Ancak son günlerde gelişen birçok etken neticesinde oluşan şartlar, ailemle birlikte yerleşik olarak oturduğum İstanbul'dan ayrılmamam gerektiğini ortaya çıkartmıştır. Bu nedenle şehir değiştirmenin doğru olmayacağı gerçeğiyle, prensip anlaşmasına vardığım Türk Telekomspor Kulübü'ne transferimin gerçekleşmeyeceğini duyurur, başta Türk Telekomspor başkanı, yönetim kurulu, basketbol sorumluları ve tüm camiadan özür diler, bundan sonraki uğraş ve yaşamlarında başarılar dilerim.'' 
     
</TEXT>
</DOC>
