<DOC>
<DOCNO> 290878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonspo07.html </URL>
<DATE> 2004/10/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Fulham'a gözünü diken Asil Nadir mi 
</HEADLINE>
<TEXT>

     
     Hilal YILMAZ LONDRA, DHA 
     

İNGİLİZ kulübü Fulham'ı almak için girişimlerde bulunan Hüsnü ve Halil Falyalı kardeşlerin arkasındaki ismin Asil Nadir olduğu iddia edildi. 
     KKTC kaynaklı duyumlara göre, işadamı Asil Nadir'in, İngiltere'nin Prömiyer Ligi takımlarından Fulham'ı satın almak istediği ve bu nedenle ortağı olan Kıbrıslı işadamları Hüsnü ve Halil Falyalı kardeşleri, Fulham kulübünün sahibi Muhammed El Fayed ile görüşmek üzere İngiltere'ye gönderdiği belirtildi. 
     İşadamı Asil Nadir, hakkında çıkan dolandırıcılık suçlamaları nedeniyle 1993 yılında İngiltere'den kaçmıştı. Kıbrıslı kaynaklar, Asil Nadir'in, Fulham'ı satın alarak, tekrar İngiltere'ye dönmek istediğini aktardı. Fulham'ın sahibi dünyaca ünlü Mısırlı işadamı Muhammed El Fayed'in ise kulübü satmaya yanaşmadığı belirtildi. 
     1997 yılında 30 milyon sterlinle Fulham'ı satın alan El Fayed, Prenses Diana'nın sevgilisi olan oğlu Dodi El Fayed'in, Paris'teki trafik kazasında yaşamını kaybetmesinin ardından, tüm umutlarını Fulham'a bağlayarak kulübe büyük yatırımlar yapmıştı. 
     Öte yandan, İngiliz televizyon kanalı ITV, Fulham tesislerini gezen Falyalı kardeşlerle ilgili bir haber yayınladı. Haberde, Türk kebapçılar Fulham'ı satın almaya gelmiş ancak kulübün satılık olmadığının farkında değiller' denildi. ITV, Falyalı kardeşlerin iyi bir tanıtım yaptıklarını söylerken, kulüp sahibi El Fayed'in, Fulham'ı satmaya niyetli olmadığını belirtti. 
     
</TEXT>
</DOC>
