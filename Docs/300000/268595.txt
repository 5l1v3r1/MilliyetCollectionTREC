<DOC>
<DOCNO> 268595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/guncel/gun02.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanede 'turistik' tarife 
</HEADLINE>
<TEXT>


Akdeniz Üniversitesi Hastanesi'nde midesine kelepçe takılan Norveç vatandaşı Andresian'dan ameliyat ücreti olarak Türk vatandaşı olmadığı için 2 misli fiyat çıktı 


Akdeniz Üniversitesi AÜ Hastanesi'nde ameliyat edilen İran asıllı Norveç uyruklu Helena Afsenah Andresian'dan, Türk vatandaşı olmadığı için, iki kat fazla ücret alındığı bildirildi. 

2 misli fiyat 
Andresian 46 , obezite hastalığı nedeniyle midesine "kelepçe" takılması için 10 Ağustos'ta AÜ Hastanesi'ne başvurdu. 
Tetkik ve ameliyat için 7.5 milyar lira hesap çıkarılan Andresian, ameliyat ve hastane masraflarını peşin ödeyerek hastaneye yattı. Bir gün sonra ameliyat olan Andresian, kendisine yeniden 7 milyar 153 milyon lira daha fatura çıkarılınca çok şaşırdı. 
Andresian'ın kardeşi Roya Aghasarian, faturanın, operasyon öncesi kendilerine söylenen rakamın neredeyse 2 misli olduğunu belirterek, bu durumun düzeltilmesini istedi. Hastane yöneticilerinin yabancılardan yüzde 100 fiyat farkı aldıklarını söylemesi üzerine şaşırdıklarını belirten Aghasarian, "Biz fiyatı makul bulduğumuz için kardeşimi ameliyat ettirdik" diye konuştu. 

15 serum 
Roya Aghasarian, şöyle devam etti "Harcama listesinde, 1 günlük tedavi karşılığında 105 kalem ilaç ve tıbbi malzeme kullanıldığı görülüyor. Kardeşime 3 doktorun baktığı, 15 ameliyat eldiveni kullanıldığı, 15 serum verildiği gibi detaylar yer alıyor. Oysa bir hastaya bir günde 15 serum verilmesi, fiziken bile mümkün değil. Listeyi oldukça abartmışlar." 
Aghasarian'ın kendilerinden yardım istediğini belirten Antalya Kent Konseyi Tüketici Grubu Başkanı Ali Ulvi Büyüknohutçu da, hastanın milliyetine göre ücret talep edilmesinin hukuka ve anayasaya aykırı olduğunu ifade etti. Büyüknohutçu, AÜ'de daha önce de 300'e yakın yabancı hastadan fazla para alındığını öne sürdü. 
Hastane Başhekimi Prof. Mustafa Kemal Balcı ise yabancı uyruklu hastalara 2 kat fiyat uygulandığını doğruladı. Kararı, hastane Yönetim Kurulu'nun aldığını dile getiren Balcı, şöyle devam etti 

"TTB'nin tarifesi bu" 
"Türk hastalara, Sağlık Bakanlığı'nın Bütçe Uygulama Talimatı'na uygun olarak bakıyoruz. Devlet en azından doktorun maaşını ödüyor, hastaneye yatırım yapıyor ve benzeri imkanlar sağlıyor. Türk Tabipleri Birliği'nin TTB hastanelere verdiği tarife, Sağlık Bakanlığı Bütçe Uygulama Talimatı'nın 2 mislidir. Hasta, Türk olmadığı zaman TTB'nin fiyat tarifesine uygun para alınır. Bu çok yadırganacak bir şey değil." 


</TEXT>
</DOC>
