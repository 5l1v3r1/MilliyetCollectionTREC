<DOC>
<DOCNO> 272386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo16.html </URL>
<DATE> 2004/09/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Emre'nin İtalya'daki yıldızı yeniden parladı 
</HEADLINE>
<TEXT>

     Lütfullah Göktaş Bildiriyor 

İtalya'nın FC Inter takımında top koşturan milli futbolcu Emre Belözoğlu, Avrupa Şampiyonlar Ligi'nde, FC Inter'in SV Werder Bremen'i 2-0 yendiği maçta gösterdiği performans sonrasında rahatlamış durumda. 
     90 dakika boyunca çıkardığı oyunla göz dolduran Emre'ye, La Gazzetta dello Sport bugün geniş yer ayırdı. 
     Gazete, bugünkü nüshasında siyah-mavili ekipten Hollandalı Andy Van Der Meyde ile Emre için 8 sütunluk bir başlık atarak, ''Van Der Meyde-Emre adeta yepyeni'' ifadesini kullandı. 
     Spotta ise teknik direktör Roberto Mancini sayesinde biri Hollandalı diğeri Türk olan bu 2 oyuncunun, FC Inter'in en tehlikeli oyuncuları durumuna geldikleri belirtildi. 
     Haberde transfer döneminde pek çok takımdan öneri alan Emre'nin açıklamalarına da yer verildi. 
     
     EMRE ''HOCAMIN BANA DUYDUĞU GÜVENİN HAKKINI VERDİM'' 

     Emre, La Gazzetta dello Sport'a verdiği demeçte, FC Inter'in sahibi Massimo Moratti ve teknik direktör Roberto Mancini ile yapmış olduğu görüşme sonrasında transfer önerilerini değerlendirmekten vazgeçtiğini belirterek, şunları söyledi 
     ''Inter'de kalmam konusunda, Moratti ve Mancini ile yaptığım görüşmeler belirleyici oldu. Durumu daha iyi kavramak ve belirli güvenceler elde edebilmek için onlarla yüzyüze görüşmeyi bizzat ben istemiştim. Bana istediğim güvenceyi verdiklerini görünce de kalmakta tereddüt etmedim. İlla ilk 11'de yer almak gibi iddialı bir talebim yoktu. Inter gibi büyük bir takımda bu türden bir talep ileri sürmek zaten saçma olurdu.'' Emre, sakatlık sorununu tümüyle geride bıraktığını ve salı gecesi bunu sahada da gösterdiğine de işaret ederek, sözlerini şöyle sürdürdü 
     ''İyi bir oyun çıkardığımı, hocamın bana duyduğu güvenin hakkını verdiğimi düşünüyorum. Ama en önemli şey, Inter için iyi bir şeyler yapmış olmam. Inter kadrosunda olmaktan gurur duyuyorum. Nitelikli ve iyi olma isteğiyle yanıp tutuşan, heyecan dolu bir ekibimiz var. Benim rolüm mü Solda veya sağda oynatılmak, benim için fark etmiyor. Önemli olan elinden geleni yapmak. Kaldı ki orta alan oyuncusu olarak bizler tek bir maçta farklı roller üstlenebilmeye de hazır olmalıyız. Rolleri değişebilme yeteneği, grubumuzun en önemli özelliklerinden biri. Rekabeti bir sorun olarak görmüyorum. Şampiyonlar Ligi, kupa maçları ve lig maçları oynanırken elbette herkesin forma şansı olacaktır. Forma şansı bulacağıma inanmasaydım burada kalmazdım. 24 yaşımdayım ve de tabii ki oynamam gerekiyor. Ama özellikle büyük takımlarda her maçta forma giyme şansı bulamamak da doğal.'' 
     
     EMRE'DEN FC CHELSEA VE ARSENAL UYARISI 

     Emre, ''En tehlikeli rakipler sana göre hangi takımlar'' sorusunu ise, ''İtalya'daki lig şampiyonluğunda en tehlikeli rakibimiz bence Milan. Avrupa Şampiyonlar Ligi'nde Chelsea ve Arsenal'' diye yanıtladı. 
     Emre, takım arkadaşlarından Adriano ve Veron'u ise, ''Inter'in en önemli silahları'' olarak niteleyerek, şöyle konuştu 
     ''Ekibimizin 2 önemli ismi var Birincisi Adriano. Her noktadan gol atmayı başarabiliyor. İnanılmaz birşey. İkincisiyse Arjantinli Veron. Sahada ekibimizin mükemmel bir şekilde hareket etmesini sağlıyor. Şaka bir yana, bu sezon itibarıyla beni en fazla etkileyen oyuncular bunlar.'' FC Inter'de 4. yılını yaşayan Emre, geçen sezon lig maçlarında 21, Avrupa kupası maçlarında 6, İtalya Kupası'nda ise 4 kez forma giymişti. 
     
</TEXT>
</DOC>
