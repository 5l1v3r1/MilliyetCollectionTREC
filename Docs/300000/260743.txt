<DOC>
<DOCNO> 260743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun01.html </URL>
<DATE> 2004/08/05/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD'de Kerry aleyhindeki kampanya şiddetlendi... 
</HEADLINE>
<TEXT>

     ABD'de Demokrat Parti'nin başkan adayı Senatör John Kerry'nin askeri geçmişini karalayan girişimler artarken, en son iktidardaki Cumhuriyetçi Parti'ye yakınlığıyla bilinen Vietnam Gazileri Derneği'nin televizyonlara verdiği ilanda, Kerry'nin silah arkadaşı olduğu belirtilen birçok eski asker, Demokrat adaya ağır suçlamalarda bulundu. 
     İlanda konuşan ve Kerry'nin Vietnam'daki verimini yakından bildiklerini savunan eski askerler, John Kerry'yi yalan söylemek, dürüst olmamak, liderlik yeteneği bulunmamak, güvenilmezlik ve hatta silah arkadaşlarına ihanetle suçladılar. 
     Emekli amiral Rol Hoffmann, ilanda, Kerry'nin dürüst birisi olmadığını söylerken, emekli albay Adrian Lonsdale, Demokrat adayın liderlik yeteneğinden yoksun bulunduğunu anlattı. 
     Teğmen Shelton White, ''Kerry, birlikte hizmet verdiği asker arkadaşlarına ihanet etti'' derken, astsubay Joe Ponder, ''Kerry ülkesinin onurunu ayaklar altına aldı'' diye konuştu. Teğmen Boa Hildreth de ''Ben onunla birlikte savaştım. Kerry'ye güvenilmez'' dedi. 
     Kerry'nin bir yardımcısı, Demokrat adayı karalayan girişimleri, Cumhuriyetçi Parti'nin ''belden aşağı dövüşen alçakça yöntemleri'' olarak nitelendirdi. 
     Cumhuriyetçi Parti yetkilileri ise televizyon ilanını veren Vietnam Gazileri Derneği'nin bağımsız bir kuruluş olduğunu ve partinin reklamla ilgisi bulunmadığını savundular. 
     Kerry'ye yönelik bu suçlamalar, Demokrat Parti'nin geçen hafta Boston kentinde düzenlediği ulusal kongresi sırasında John Kerry'nin Vietnam'daki askeri geçmişinin özellikle vurgulanması üzerine patlak verdi. Demokratlar, Cumhuriyetçi Başkan George Bush'un askerlik hizmetini babasının iltimasıyla geçiştirdiği bir dönemde Kerry'nin gönüllü olarak Vietnam'da savaştığı temasını işlediler. 
     Gözlemciler, Kerry'nin askerlik geçmişini vurgulayarak, ''ABD'yi teröre karşı ben Bush'tan daha iyi korurum'' mesajını vermek istediğini belirtiyor. Aynı gözlemciler, Kerry'yi karalayan girişimlerin ise bu görüntüyü silmeyi amaçladığını kaydediyor. 
     Bu ay ortasında piyasaya çıkacak olan, ancak bazı ayrıntıları sızan ''Komuta Etmeye Uygun Değil'' adlı kitapta da Kerry'nin Vietnam'daki geçmişine ağır suçlamalar yöneltildiği belirtiliyor. 
     
</TEXT>
</DOC>
