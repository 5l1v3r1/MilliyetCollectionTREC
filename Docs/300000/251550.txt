<DOC>
<DOCNO> 251550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/magazin/yazdud.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Reina New York'ta 
</HEADLINE>
<TEXT>


Kuruçeşme'de yeni bir lezzet durağı Safran Salomanje, Arnavutköy'de Aspava, Myrina brunch, Princess'de Asparagus günleri, Yonca'dan masal kitabı, müzik dünyasında bir tur ve Balkon ON5'de müthiş partiler... 


Efendim çat kapı İstanbul eğlence yaşamının içindeyim, çat kapı Çeşme, Bodrum, İzmir. Acayip de yoruluyorum bilesiniz. E kolay değil, pek çok eğlence yeri sahibi arkadaşım, hepsinin de hatırı var. Kimsenin gönlü kalmasın derken olan bana oluyor. Neyse gelelim sadede. Hafta içi önce Reina'daydım. Ajans A'nın müthiş patronu Tekin Ağabey Akmansoy ve ortağı olan güzel kızı Arzu, ile yakışıklı arkadaşı Burak Bölükbaşı Reina Restaurant'ta çok keyifli bir yemek yedik. Tekin Ağabey dünya beyefendisi bir insan. Yakında 'Kaynanalar'ın filmini çekecek. Bu arada tavla ve iddia üzerine de üstüne yok. Benim dışımda kim varsa valla tabiri caizse biçiyor. En son Beşiktaş'ın eski idari menajeri sevgili arkadaşım Sinan Engin ve ünlü diyetisyen Taylan Kümeli'nin eşi Yalçın ile birlikte Fenerbahçe'nin şampiyonluğu konusunda iddiaya girmişler. Malumunuz Tekin Ağabey hasta Fenerli, Yalçın ile Sinan ise fanatik Beşiktaşlı. Tekin Ağabey aradaki 10 puan farka rağmen o tarihlerde Fenebahçe'nin şampiyon olacağını söylemiş. Tabii Sinan ve Yalçın 'Beşiktaş' demiş. Sonuç malum. Yalçın Tekin Ağabey'e 4.5 milyar liralık ipek Zegna marka takım elbise almak, Sinan ise şık bir Fransız restoranında akşam yemeği ısmarlamak zorunda kalmış. Neyse gelelim Reina'ya. O gece Reina yine yıkılıyordu. Barda Prof. Dr. Nazım Durak, Türkiye'nin en büyük BMW bayilerinden Kosifler Otomotiv'in patronları Hasan ve Süleyman Kosif kardeşler, hemen arka masamda küçük biraderleri Eyüp Kosif, Show TV Genel Müdür yardımcısı Şansal Büyüka, genç işadamı Turgay Aksoylu, büyük bir grup Bülent Eczacıbaşı, Gülbin Simitçioğlu, Tuğce Eyilik, Ender Mermerci o kalabalıkta gördüğüm isimler oldu. Reina'nın işletme ortağı sevgili Ali Ünal kalabalık nedeniyle bunalıp kapıya çıkmıştı. Masaya o akşam yakışıklı kardeşi ve Reina'nın müdürü Erkan Ünal ile şef Sabri ve garson Kemal baktı. Ortaya zeytinyağlı, enginar ve kuşkonmaz, domatesli mozarellalı salata, kalamar ızgara geldi. Ana yemekte Tekin Ağabey perhizde olduğu için piliç ızgara, Burak ve Arzu et, ben ise ızgara levrek yedim. Tatlı konusunda tereddüt ederken baktım masaya buranın mutfak şefi sevgili Tevfik Alparslan geldi ve ardından tabii tatlı şovu başladı. İstersen yeme. Krokanlı fıstıklı muz şokola, ballı fındıklı casatta, susam ve haşhaş ile, kabuklanmış orman meyveleri, ada çileği sosu ile. Biz sohbet ederken Reina'nın büyük patronu Memo Mehmet Koçarslan baktım masada. Sosyetenin en güzel kadınlarından Özlem Önal ile New York'ta Reina açma projesini gerçekleştirmişler. Bu arada sevgilisi Andre Balazis ile geçtiğimiz hafta Türkiye'ye gelen Amerikalı yıldız Uma Thurman da Reina'nın bir dünya merkezinde açılmasının şart olduğunu ve gereken neyse yardımcı olabileceğini söylemiş. Memo eylül başı gibi bir New York yapacak ve Özlem Önal'ın aracılığıyla oradaki pek çok işletme ile görüşecek. Reina telefon 0212 259 59 19. 

Amazonların güçbirliği 

Bir akşam benim kankam, komşum ve karı-koca çok sevdiğim bir çift olan ünlülerin kuaförü Veysel Şener ve eşi Aynur, yine dostluklarından her zaman gurur duyduğum modanın duayenlerinden sevgili Yıldırım Mayruk ve ortağı çocukluk arkadaşım Barbaros Şansal ile birlikte Kuruçeşme'nin yeni yıldızlarından 
New Yorker bünyesinde yeralan Safran Salomanje'de yemek yedik. Ben burasını gerçekten çok beğendim. Bir kere işin başında Aslı Altan ve Ayşegül İlsever gibi sevilen ve de işi bilen iki başarılı arkadaşım var. Bir de onların arkasında dev bir isim Erol Ağbi Kaynar olunca hafta arası olmasına rağmen bar ve yemek yıkılıyordu. Bu arada Ayşegül ve Aslı çok hoş bir mönü yapmışlar. Tek yaprak. Önde antreler, salatalar, makarnalar, arkada ana yemekler, tatlı ve içecekler. Ayşegül benim de çok sevdiğim bir zamanlar Türk sinemasının önemli karakter rollerinde oynayan Sezer Sezin Abla'nın kızı bu arada. O gece epey kaynattık. Buranın pazı dolması, mücveri, kıymalı muska böreği gerçekten yıkılıyor. Ben ve dostlarım üç tabak mücver yedik. Hepimiz başlangıç olarak ızgara sebzeli ve parmesanlı roka salatası aldık. Ana yemekte Aynur, Veysel mantarlı bonfile, ben tavuk külbastı, Barbaros ve Yıldırım viski soslu bonfile yedik. Tatlı olarak yine buranın spesiyalleri arasında olan sakızlı muhallebiden tattık. Siz de tadın derim Alkol hariç toplam 250 milyon lira ödedim. Safran Salomanje Telefon 0212 265 69 12. Bu arada buranın barı da çok keyifli. O gece barda can dostum İzzet Çapa ile karşılaştım. İzzet'in Maçka'nın starı olan Açıkhava Tiyatrosu'nun bitişiğinde yer alan Balkon ON5'inde önümüzdeki haftalarda brunch ve pazar partileri başlıyor haberiniz olsun. Biliyorsunuz Balkon ON5'in yemekleri harika. Gazi ve Bilal Ateş bana göre dünya çapında iki mutfak şefi. Balkon ON5 telefon 0212 231 03 56. Söz brunch'tan açılmışken Kalamış Caddesi'nde Myrina'dan söz edeyim sizlere. Anadolu Yakası'nda oturan pek çok arkadaşım buranın müdavimi olmuş. Her pazar 10.00-14.00 arası açık büfe brunch kişi başı 30 milyon, 0-6 yaşa ise yüzde 50 indirim var. PAZAR POSTASI'nın yayın yönetmeni sevgili Ferhan Kaya Poroy bence yakışıklı kocan Kayhan ve sevimli bızdıkların Derin ile Duru'yu alıp bir git ve benim adıma etüd et bakalım. Peynir, salata, corn flakes, ceviz, kuru kayısı çeşitleri, omlet, sosis, patates kızartması, sebzeli börek, tatlılar, kek ve kurabiyeler, kısacası çeşit çok. Myrina telefon 0216 550 05 95. 

Lezzetli ev yemeklerinin adresi Aspava 

Gerçekten bu yıl Bebek -Ortaköy arasındaki trafik yoğunluğu özelikle hafta sonları bir felaket oldu. Geçen hafta sonu iki gün Kuruçeşme tarafındaydım. Reina, He De, New Yorker, Laila arası tur attım. Arnavutköy'de Vira Vira ve Çardak Balıkhane'de balık yedim. Trafiğin rezaletini gördüm. Neyse Vira Vira'ya balık yemeğe gittiğimde baktım benim yıllardır pazı ve kabak dolmasını, mücverini, ıspanaklı, kıymalı kol böreklerini, ev baklavasını keyifle yediğim Aspava Mantı Evi bu kez caddeye taşınmış. Güleryüzlü sahibi Melahat hemen koşturarak geldi. Dayanamadım iki parça ev baklavasını ağzıma attım. Bu arada iki tabak da fırında sütlaç sardırdım. Para almak istemedi ama mönüye bakıp beş milyon lira bıraktım. Bebek Kuruçeşme arasındaki herkese duyururum. Valla Aspava Matı Evi ev yemeklerinde lider. Fiyatlar da uygun. Tıka, basa tatlı dahil karnınızı doyurduğunuzda 10 milyon ödersiniz. Aspava Mantı Evi 0212 358 49 24. 2004 Altın Güvercin Müzik Yarışması'nın Maslak 
Princess Hotel Sport House'daki toplantısındaydım. Bitiminde karnım çok acıktı. Evime de yakın olduğu 
için hemen Princess Restaurant'a daldım. Çok sevdiğim asparagus, 
yani kuşkonmazdan o kadar farklı lezzetler yaratmışlar ki bayıldım. Özellikle de zeytinyağlı, somon 
füme ile yapılan kuşkonmaz tost ve içinde taze kuşkonmaz bulunan 
bifteğe bayıldım. İstanbul Princess Hotel telefon 0212 285 09 00. 

Son CD'ler ve müzik dünyasında bir gezi 

Efendim bu yaz gününde gökten yağmurla birlikte albüm yağdı. Valla hangisini dinleyeceğimi, hangilerini şoförüm 
ya da güvenlik görevlilerine vereceğimi şaşırdım. Pek çoğu kötü. Neyse dilerseniz kulağıma hoş gelenlerden sizlere sözedeyim. Harika Avcı'nın single'ı ile ilgili ileride yazacağım. Önce eski güzel bir arkadaşım Soner Olgun'un o davudi sesi ile okuduğu 'İyi Akşamlar Türkiye'den söz edeyim. Dinlemeye değer. Sevgili Doğuş'un '6. His'i ise bence Doğuş klasiklerinden biri. Üstelik Doğuş bu albümle 'Sigarayla Savaşanlar Derneği'ne destek veriyor ve vakfın tanıtım filmlerinde ücretsiz oynuyor. Emre Müzik etiketiyle müzik marketlerde yerini alan Rafet El Roman'ın 'Sürgün' adlı albümünde 'Yalancı Şahidim' muhteşem. Fakat video klip kötü. Çocukların sevgilisi Yonca Evcimik'in yeni albümü '7-24'de besteci kimliğini ortaya koymuş. Benim tarzım değil, ama Yonca hayranlarının hoşlanacağı şarkılar var. Bu arada 'Yonca Evcimik Kültür ve Sanat Merkezi' adlı bir tiyatro, dans, bale ve müzik okulu açan 
Yonca bu ayın sonunda da çocuklar için 'Yoncimik'in Maceraları' adlı 
bir masal kitabı çıkarıyor. 
Bugünlük bu kadar. Sevinçleriniz okyanuslar, üzüntüleriniz ise kum tanesi kadar olsun. İyi pazarlar.... 

Nerede Görüldüler 
Yılmaz Erdoğan ile 'Çocuklar Duymasın'ın yeni Meltem'i Zeynep Tokuş, Çeşme'de Şevki Kumrucu'da karışık kumru yerken. 
Akademi Türkiye'de dördüncü olan genç kızların sevgilisi Timuçin besin zehirlenmesi nedeniyle Ihlamur'da İstanbul Cerrahi Hastanesi'ne yakın arkadaşlarınca kaldırılırken. 
Bir TV programı için Atina'dan İstanbul'a gelen Nükhet Duru, program bitiminde apar topar tekrar Atina'ya dönmek için sahnedeki partneri Cenk Eren tarafından havaalanına götürülürken. 
Şebnem Özinal Show TV'de yeni başlayacağı ve Nuran Devres'in yazdığı 'Şeytan Sofrası' adlı dizinin senaryo çalışmalarını Çeşme Laila içinde yer alan Mirror'da yaparken. 
DYP'nin Genel Başkanı Mehmet Ağar, Ulus'ta ünlülerin kuaförü Veysel Şener'e saç kestirirken. 



</TEXT>
</DOC>
