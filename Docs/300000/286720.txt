<DOC>
<DOCNO> 286720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sontur23.html </URL>
<DATE> 2004/11/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Hamile kadın, evinde çıkan ikizlerini kurtarmak isterken ağır yaralandı 
</HEADLINE>
<TEXT>

     Kastamonu'da evinde çıkan yangında içeride olduğunu sandığı 3.5 yaşındaki ikizlerini kurtarmak isterken ağır yaralanan 6.5 aylık hamile Hamide Çınar, SSK Kartal Hastanesi'nde yaşam mücadelesi veriyor. 
     A.A muhabirinin edindiği bilgiye göre, Tezcan Köyü'nde Haydar Çınar'a ait evde 26 Ekim'de yangın çıktı. İkiz bebeğe 6.5 aylık hamile olan Hamide Çınar 27 , yangın sırasında kayınvalidesi tarafından kurtarılan 3.5 yaşındaki ikiz kızlarının evin içinde kaldığını sanarak, çocuklarını kurtarmak için alevlerin arasına girdi. 
     Olayda ağır yaralı halde evden çıkarılan Hamide Çınar'ın 6.5 aylık ikizleri, karnında öldü. 
     Kastamonu Devlet Hastanesi'nde yapılan ilk müdahalenin ardından İstanbul'a sevk edilen Hamide Çınar, eşi ve yakınları tarafından önce Bakırköy Devlet Hastanesi'ne, oradan da Dr. Lütfi Kırdar Kartal Eğitim ve Araştırma Hastanesi'ne getirildi. Hamide Çınar, burada 10 gün tedavi gördü. 
     Ancak Çınar ailesi, ''yanık tedavi merkezi olmadığından gerekli tedavisi yapılamadığı'' gerekçesiyle Hamide Çınar'ı ambulansla hastaneden çıkardı. 
     Hamide Çınar, ardından SSK Kartal Hastanesi'ne getirilerek, Yoğun Bakım Servisi'nde tedavi altına alındı. 
     Hastane yetkilileri, ''başından dizine kadar vücudunda yanıklar bulunan Hamide Çınar'ın durumunun ağır olduğunu'' belirterek, ''karnındaki ölü bebeklerin ise annenin sağlık durumu nedeniyle alınamadığını, sadece annenin zehirlenmemesi için ilaç verildiğini'' bildirdiler. 
     
     EŞİ, YAŞADIKLARINI ANLATTI 
     Hamide Çınar'ın eşi Haydar Çınar, evlerinde soba bacasından yangın çıktığı sırada kendisinin ormanda çalıştığını belirterek, olay esnasında evde, 6.5 aylık hamile olan ve ikiz bekleyen eşi ile 3.5 yaşındaki ikiz kızları ve annesinin bulunduğunu söyledi. 
     Annesi Fatma Çınar'ın yangın çıkınca hemen ikiz kızları Dilek ve Pınar'ı dışarı çıkardığını anlatan Haydar Çınar, o sırada dışarı çıkan eşi Hamide Çınar'ın kızlarının içeride kaldığını sanarak alevlerin içine daldığını bildirdi. 
     Haydar Çınar, çevredekilerin de yardımıyla eşinin yangından ağır yaralı olarak kurtarıldığını kaydederek, Hamide Çınar'ı hemen Kastamonu Devlet Hastanesi'ne kaldırdıklarını, ancak ağır derecede yanık olduğu için burada fazla bir şey yapamadıklarını ve İstanbul'a gönderdiklerini sözlerine ekledi. 
     
</TEXT>
</DOC>
