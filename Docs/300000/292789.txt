<DOC>
<DOCNO> 292789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun02.html </URL>
<DATE> 2004/11/28/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Romanya'da halk sandık başına gidiyor... 
</HEADLINE>
<TEXT>

     Romanya'da parlamento seçimleri ile devlet başkanlığı seçiminin ilk turu için oy verme işleminin başladığı bildirildi. 
     Yaklaşık 15 yıldır Devlet Başkanlığı görevini yürüten ''Ion Iliescu dönemini'' de sona erdirecek olan seçimlerde yaklaşık 17,9 milyon seçmenin oy kullanması bekleniyor. 
     Toplam 12 adayın yarışacağı devlet başkanlığı seçimlerinde, iktidardaki Sosyal Demokrat Parti'nin adayı Başbakan Adrian Nastase ile muhalefetteki merkez sağ ''Adalet ve Gerçek'' ittifakının adayı Bükreş Belediye Başkanı Traian Basescu favori olarak gösteriliyor. 
     Nastase ile Basescu'nun 12 Aralık'ta yapılması öngörülen ikinci turda büyük bir olasılıkla karşı karşıya geleceği tahmin ediliyor. 
     Tek turda yapılacak ve 314 milletvekili ile 137 senatörün belirleneceği genel seçimlerde ise Cuma günü yayımlanan son anketlere göre, Sosyal Demokrat Parti yüzde 39 ile ilk sırada yer alıyor. Bu partiyi yüzde 34 oy oranıyla ''Adalet ve Gerçek'' ittifakı izlerken, aşırı sağ Romania Mare partisi yüzde 13 oy oranıyla üçüncü sırada yer alıyor. 
     Bu arada, seçimlerin ilk kısmi sonuçlarının yarından önce alınmasının beklenmediği bildirildi. 
     
</TEXT>
</DOC>
