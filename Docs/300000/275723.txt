<DOC>
<DOCNO> 275723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur30.html </URL>
<DATE> 2004/09/28/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Karamehmet'in de aralarında bulunduğu 15 kişinin yargılanmasına başlandı 
</HEADLINE>
<TEXT>

     İşadamı Mehmet Emin Karamehmet'in de aralarında bulunduğu 15 kişinin, BDDK'nın talimatlarına uymayarak, ''Bankalar Kanunu'na muhalefet'' ettikleri iddiasıyla yargılanmalarına başlandı. 
     İstanbul 8. Ağır Ceza Mahkemesi'ndeki duruşmaya, tutuksuz sanıklar Mehmet Emin Karamehmet, Ahmet Rona Yırcalı, Özer Seliçi, Selçuk Altun, Osman Berkmen, Tanbey Veziroğlu, Levent Avni Ersalman, Lütfi Hasan Ersel, Mehmet Tuluy Ergörül, Yaşar Alp Ötüş ve Birol Yücel katıldı. Davanın diğer tutuksuz sanıkları Mehmet Alp Naci Sığın, Reşit Deniz Gökçe, Ali İhsan Karacan ve Hüseyin Rahmi Sayder ise duruşmaya gelmedi. 
     Duruşmada ifadesi alınan Mehmet Emin Karamehmet, 9 sayfadan oluşan yazılı savunmasını mahkemeye vererek, suçlamaları kabul etmedi. 
     Yapı Kredi Bankası'nda uzun süre devam eden Yönetim Kurulu üyeliğinin 19 Haziran 2002 tarihinde sona erdiğini belirten Karamehmet, 30 Nisan 2002'de BDDK'nın bankaya gönderdiği yazıdan haberi olduğunu söyledi. 
     Bu yazıda, Çukurova Grubu şirketlerine kredi verilmemesi ve kredilerin dondurulmasının yer aldığını ifade eden Karamehmet, kredilerin bankanın şirketlerine verildiğini belirtti. 
     Karamehmet, suça konu eylemler nedeniyle banka ve iştiraklerinin zarara uğramadığını dile getirerek, ''Belirtilen şirketlerin büyük kısmı, örneğin Pegasus Havacılık Şirketi Çukurova'ya ait değildir. Banka, Çukurova Grubu'na verdiği kredilerden dolayı da herhangi bir zarara uğramamıştır'' dedi. 
     Sanıklardan Ahmet Rona Yırcalı da, 31 Mart 2004 tarihine kadar Yapı Kredi Bankası'nın Yönetim Kurulu Başkanı olarak görev yaptığını, banka tarafından kredi verilen şirketlerin Çukurova Grubu'na ait olmadığını söyledi. 
     Yırcalı, bankanın kuruluşlarına o günkü zor durumları nedeniyle verilen kredilerin geri ödendiğini, bundan da herhangi bir zarar oluşmadığını belirterek, suçsuz olduğunu kaydetti. 
     Duruşmada söz alan Yapı Kredi Bankası eski yöneticileri ve yönetim kurulu üyeleri olan diğer sanıklar da, suçsuz olduklarını belirterek, beraatlerini istediler. 
     Avukatların, ifadesi alınan sanıkların duruşmalardan vareste tutulmaları yönündeki talebini kabul eden mahkeme heyeti, duruşmayı erteledi. 
     
     İDDİANAMEDEN 

     İstanbul Cumhuriyet Başsavılığı'nca hazırlanan iddianamede, BDDK tarafından Yapı Kredi Bankası'na 30 Nisan 2002'de gönderilen yazıda, bu tarihten itibaren Çukurova Grubu'na kullandırılmış olan tüm kredilerin dondurulması, limit fazlalığı olanların kredi limitlerinin düşürülmesi yönünde talimat verildiği belirtiliyor. 
     Talimat aykırı olarak bankanın yöneticileri olan sanıkların Çukurova Grubu kapsamında değerlendirilen turizm ve hava taşımacılığıyla ilgili bazı şirketlere kredi tahsis ettikleri öne sürülen iddianamede, BDDK'nın 1 Mayıs 2003 tarihinde tekrar gönderdiği yazıda da yine Çukurova risk grubuna kredi kullandırılmaması uyarısı yapılmasına rağmen bazı şirketlere kredi verildiği kaydediliyor. 
     İddianamede, tüm sanıkların, bu şekilde BDDK tarafından alınan kararlara, verilen talimatlara ve uyarılara birçok defa olmak üzere aykırı davranarak Bankalar Kanunu'nun 22 2. maddesine muhalefet ettikleri gerekçesiyle 3 ile 6'şar yıl arasında ağır hapis cezasına çarptırılmaları isteniyor. 
     
</TEXT>
</DOC>
