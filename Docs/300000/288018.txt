<DOC>
<DOCNO> 288018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun58.html </URL>
<DATE> 2004/11/11/ </DATE>
<TIME> 21.08 </TIME>
<AUTHOR>  </AUTHOR>
<HEADLINE>
BM'nin acil yardımlar için 2005'de 1,7 milyar dolara ihtiyacı olacak 
</HEADLINE>
<TEXT>

     Birleşmiş Milletler BM , 2005 yılında, çoğunluğu Afrika'da olmak üzere dünyanın değişik yerlerinde savaş ya da başka acil durumlar yüzünden yaşam mücadelesi veren 26 milyon insana yardım ulaştırabilmek için 1,7 milyar dolara ihtiyaç duyduğunu açıkladı. 
     Yardımlar için ihtiyaç duyulan miktarın üye devletlerin bağışlarıyla sağlanması için harekete geçen BM'nin Genel Sekreteri Kofi Annan, bağışta bulunacak ülkelere, bu bağışların insanlığın ortak geleceği için hayati önemde bir yatırım olacağı mesajını verdi. 
     Bağışta bulunacak hükümetlerin bu konuda bir toplantı yapması çağrısında bulunan Annan, bu ülkelerden yapacakları katkı vaatlerini 2005 yılı Ocak ayı ortalarına kadar bildirmelerini istedi. 
     BM Acil Yardım Koordinatörü Jan Egeland da yaptığı açıklamada, yardımların savaşlardan etkilenen bölgelerde yaşam mücadelesi veren insanlar için kullanılacağını belirterek, bu yardımların Burundi, Orta Afrika Cumhuriyeti, Somali, Kongo, Fildişi Sahili ve işgal altındaki Filistin topraklarında kullanılacağını kaydetti. 
     1,7 milyar dolarlık miktarın, BM'ye bağlı 104 yardım kuruluşunun toplam ihtiyaçlarının gözetilerek belirlendiğini belirten Egeland, bu miktarın bir önceki yıla göre yüzde 15 oranında daha az olduğuna işaret etti. 
     2004 yılı için yaptıkları başvurularda ihtiyaç duydukları fonun sadece yüzde 52'sini toplayabildiklerini, yılın ilk dört ayında ellerine geçen miktarın ise talebin ancak yüzde 12'sine denk geldiğini belirten Egeland, küresel insani yardım fonundaki bu düşüşün 2003 yılına göre yüzde 50'lik, 2002 yılına göre ise yüzde 18'lik bir gerileme anlamına geldiğini bildirdi. 
     Irak ve Afganistan'a yardım konusunda ise zirveye ulaşıldığını belirten Egeland, BM tarafından talep edilen 1,7 milyar dolarlık kaynağın harcanacağı ülkeler arasında Sudan, Afganistan, Irak ve Kolombiya'nın bulunmadığını ifade etti. 
     
</TEXT>
</DOC>
