<DOC>
<DOCNO> 269790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo09.html </URL>
<DATE> 2004/09/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Cimbom'un listesinde Dardanel'in 22 yaşyındaki forveti var 
</HEADLINE>
<TEXT>

     Cim Bom, Dardanel'in 22 yaşındaki forveti Hasan Kabze'yi takibe aldı. Sarı-Kırmızılılar, ocak ayında genç golcüyü transfer etmeyi planlıyor 
     
     Üç gol iki asist 
     100. yılına önemli takviyeler yaparak giren, devre arasında da yeni bir transfer hamlesi yapmayı planlayan Galatasaray, listesine genç bir ismi aldı. Sarı-Kırmızılılar, Dardanelspor’un başarılı forveti Hasan Kabze’yi şimdiden takip etmeye başladı. 2. ligin yeni yıldızları arasında kendine yer bulan ve iki haftada attığı üç gol ve yaptığı iki asistle takımının liderliğe yükselmesinde başrolü oynayan Hasan için ocak ayında Dardanel’in kapısının çalınması planlanıyor. 
     
     Metin Yıldız izledi 
     Hafta sonunda İstanbul’da oynanan Karagümrük - Dardanel karşılaşmasında bu futbolcuyu izleyen Hagi’nin yardımcısı Metin Yıldız’ın ilerleyen haftalarda da Çanakkale ekibinin maçlarını takip edeceği ifade edildi. 1982 doğumlu ve 1.85 boyunda olan Hasan, sürati ve müthiş tekniğiyle dikkat çekiyor. Cim Bom’un Çanakkale Dardanel’in diğer forveti Mehmet Şen’le de yakından ilgilendiği ve bu futbolcuyu da sezon boyunca takip edeceği öğrenildi. 
     
     Mini Yorum Çok yönlü bir forvet 
     Bir forvet oyuncusu için fazlasıyla teknik özelliklere sahip. İki ayağını iyi kullanabilen genç futbolcu, hava toplarına da oldukça hakim. Ancak bana göre en büyük artısı günümüz futbolunun bir forvetten istediği pres ve top kapmadaki başarısı. Ayrıca bire birde kolay adam geçmesi, yani rakibe rahatlıkla çalım atabilmesi de Hasan Kabze’nin meziyetleri içinde. Bencil olmayan yapısı, hem gol atmayı hem de attırmayı sevmesi diğer önemli özellikleri. Bana göre fizik gücünü daha da yükseltip, temposunu 90 dakikaya daha iyi yayarsa, Türk futbolunun vazgeçilmezlerinden olur. 
     
</TEXT>
</DOC>
