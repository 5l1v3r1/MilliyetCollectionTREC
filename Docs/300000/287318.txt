<DOC>
<DOCNO> 287318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/spor/aspo.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çifte bayram istiyoruz 
</HEADLINE>
<TEXT>


Milli Takımlar Teknik Direktörü Ersun Yanal, Ukrayna karşısında galip gelerek liderlik koltuğunu ele geçirmeyi hedeflediklerini belirtti, "Puan kaybetsek de matematiksel olarak bir şey değişmez" dedi 

BİLAL MEŞE 


Parola galibiyet 
UKRAYNA milli maçı nedeniyle Süper Lig'e bir hafta ara verilirken, gözler A Milli Takımı'na çevrildi. Ay - Yıldızlı ekibin Teknik Direktörü Ersun Yanal, karşılaşmaya galibiyet parolasıyla çıkacaklarını belirttti, "Kazandığımız takdirde hedefimize bir adım daha yaklaşırız. Ukrayna güçlü bir ekip, ama bizim de gücümüz ortada. Rakibimizi buradan eli boş gönderip, liderlik koltuğunu ele geçirmek istiyoruz" dedi. 

Ukrayna uyarısı 
YANAL, Ukrayna'nın eski Sovyetler Birliği'nin futbol kültürüne sahip olduğunu belirtti. Tecrübeli hoca, "Çok iyi savunma ve hızlı hücum yapıyorlar. Rakibi bozmaya yönelik sert oynuyorlar. Liderliği almak ve gruptaki hedefimize ulaşmak için kazanmalıyız. Galibiyet önemli bir avantaj olur. Ama puan kaybedersek, bu matematiksel olarak bir şeyi değiştirmez. Şeker Bayramı'nda ülkemize galibiyet sevincini yaşatmak istiyoruz" diye konuştu. 

'Hep kazanmak'... 
MİLLİ Takım olarak içeride ve dışarıda kazanmaya endeksli bir ekip olduklarını da vurgulayan Yanal, "Kazanmaya yönelik bir oyun kalitemiz var. Bunu Danimarka maçında kanıtladık. Rakip 10 kişi kaldı, ama bizim kazanmayı ne kadar istediğimiz görüldü. İçeride de, dışarıda da aynı futbolu oynayacak bir takım yaratmak istiyoruz" ifadesini kullandı. Ersun hoca, bunu Yunanistan ve Danimarka karşılaşmalarında gösterdiklerini de belirtti. 

'Oruç ince çizgi' 
POLAT Otel'deki basın toplantısında, Ersun Yanal, oruç konusuna da açıklık getirdi. Milli Takımlar Teknik Direktörü, "Bizler çok ağır işçi sınıfındayız. Bu mesleği yapmak önemli bir yükü kaldırmakla eşdeğer. Dinimizin izin verdiği kuralların belirlediği çerçevede bütün oyuncuların kendi vicdanlarıyla, sorumlu oldukları milli takımı da düşünerek, karar vermesinden yanayım. Oruç ince bir çizgi" diyerek konuyu noktaladı. 

14 kişi çalıştılar 

Lejyonerler katılmadı 
A MİLLİ Futbol Takımı, Ukrayna ile yapacağı Dünya Kupası Eleme Grubu maçının hazırlıklarına dün başlarken, idmanda 14 futbolcu yer aldı. Florya Metin Oktay Tesisleri'nde gerçekleştirilen antrenmana yurtdışında forma giyen Emre, Yıldıray, Nihat, Halil ve Hamit'in yanısıra Gökdeniz, Hüseyin, Fatih, Kürşat ile nezle olan kaleci Volkan katılmadı. 

Neşeli idman 
NEŞELİ geçen antrenmanda milliler, ısınma hareketlerinin ardından iki takım halinde dar alanda kafayla gol çalışması yaptı. Futbolcular daha sonra yarı sahada çift kale maç oynadı. Çift kale maçın ardından Hasan, Tuncay, Okan, İbrahim Toraman ve Bülent şut çalışırken, öteki oyuncular düz koşuyla antrenmanı tamamladı. 

MİLLİ TAKIM GÜNLÜĞÜ 
Yanal A2'de 
ERSUN Yanal, Holiday Inn Otel'de kampa giren ve 16 Kasım'da Atatürk Olimpiyat Stadı'nda Avusturya ile karşılaşacak olan A2 Milli Takım'ın ilk çalışmasına katıldı. Bu arada A2 takımı 11 Kasım'da yine aynı stadda İstanbulspor ile hazırlık maçı yapacak. 

Tek hedef galibiyet 
A Milli futbolcular, Ukrayna karşılaşması için kendinden emin konuştu. Fenerbahçeli Servet, bu maçın zor geçeceğini herkesin çok iyi bildiğini söylerken, Beşiktaşlı İbrahim, galip gelip liderliği istediklerini ifade etti. Ayrıca, İbrahim Üzülmez, Tolga, Kürşat, Servet ve Cihan, normal günlerde oruç tuttuklarını belirterek, maçtan bir ya da iki gün önce bıraktıklarını açıkladı. 

Bir gün izin 
A Milli Takımı'nın Polat Otel'de on gün sürecek kampında, oyuncularının sıkılmaması ve maça konsantre olabilmeleri için bir dizi etkinlikler düzenlenecek. Akşam yemeklerini zaman zaman otel dışında yiyecek olan Ay - Yıldızlı futbolculara bir gün bayram izni verilecek. 13 Kasım'da tek çalışmanın ardından izne çıkacak olan takım, 14 Kasım'da yeniden bir araya gelecek. 

Birlik beraberlik 
MİLLİ Takımlar Teknik Direktörü Ersun Yanal, Ay - Yıldızlı formayı giyen tüm oyuncuları yemekte bir araya getirecek. 14 Kasım'da A, A2 ve Ümit Milli Takımları önce toplu olarak yemek yiyeyecek, ardından da bayramlaşacak. Polat Otel'deki yemeğe, Futbol Federasyonu'nun yöneticileri de katılacak. 

Olimpiyat'a dört maç 

Toplantı Kadir Has'ta 
FUTBOL Federasyonu Yönetim Kurulu, dün Kadir Has Üniversitesi'nde toplandı. Bakanlık müfettişlerinin federasyon binasındaki incelemeleri nedeniyle üniversitede bir araya gelen idareciler, Atatürk Olimpiyat Stadı'nın işlerlik kazanması için bir dizi kararlar aldı. Federasyon, Meridyen Kupası'nın galası dışında 11 Mayıs'taki Türkiye Kupası finalinin de İkitelli'de oynanmasını kararlaştırdı. 

Petrol Ofisi ile imza 
25 Mayıs 2005'te oynanacak Şampiyonlar Ligi finali öncesinde stadı denemek isteyen Futbol Federasyonu ayrıca, İstanbulspor'un Galatasaray ve Beşiktaş ile oynayacağı Süper Lig maçlarını da Atatürk Olimpiyat Stadı'na aldı. Federasyonun, Petrol Ofisi ile yapacağı sponsorluk anlaşması da 11 Kasım'da Polat Oteli'nde imzalanacak. Bu arada Ukrayna primi de brüt 80 milyar lira olarak açıklandı. 

İfadeler istendi 
FUTBOL Federasyonu Yönetimi, kamuoyunun gündeminde yer alan şike iddiaları konusunda da TBMM'de oluşturulacak komisyonla eşgüdümlü çalışılmasını kararlaştırdı. Bu konuda Hukuk Kurulu'nu görevlendiren yönetim, Samsunsporlu Serkan Aykut ile Diyarbakırsporlu Göksel Akıncı ile eski FIFA kokartlı hakem Ali Aydın'ın ifadelerini istedi. Yönetim, bu ifadelerin ardından dosyayı detaylandıracak. 



</TEXT>
</DOC>
