<DOC>
<DOCNO> 255123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy38.html </URL>
<DATE> 2004/07/13/ </DATE>
<TIME> 23.55 </TIME>
<AUTHOR>  </AUTHOR>
<HEADLINE>
Enerji soruşturması genel kurulda... 
</HEADLINE>
<TEXT>

     Eski Enerji ve Tabii Kaynaklar Bakanı Cumhur Ersümer, Soruşturma Komisyonu'nun kendisine ''Siyasi hasım'' gibi davrandığını savunarak, ''İsnatlar tek taraflı ve maksatlı olarak oluşturulmuştur'' dedi. 
     Ersümer, ''Uyguladığı yanlış ve usulsüz enerji politikaları nedeniyle kamuyu zarara uğrattığı ve görevini kötüye kullandığı'' iddiasıyla Yüce Divan'a sevkini öngören Soruşturma Komisyonu raporu üzerinde TBMM Genel Kurulu'nda son yılların en uzun konuşmasını yaptı. Ersümer 2 saat 40 dakika süren konuşmasında, yöneltilen suçlamaları ayrıntılı bilgiler vererek yanıtladı. Komisyonun lehindeki delilleri toplamadığını, taraflı olarak ve siyasi amaçlarla hareket ettiğini kaydeden Ersümer, ''İsnatlar tek taraflı ve maksatlı olarak oluşturulmuştur. Komisyon bana siyasi hasım gibi davrandı'' diye konuştu. 
     AK Parti Bursa Milletvekili Ertuğrul Yalçınbayır'a, yeni delil bulunmadan aynı konuda soruşturma açılamayacağı yönündeki konuşmasından dolayı teşekkür eden Ersümer, delil olarak gösterilen raporların ''Delil değil, iddianın kendisi olduğunu'' söyledi. 
     Komisyonun tanık ifadeleri ile ellerindeki belgeleri kendisine vermediğinden yakınan ve bunun sadece Terörle Mücadele Yasası'na aykırı davrandığı gerekçesiyle yargılananlara uygulanabildiğini belirten Ersümer, ''Ben terörist değilim. Belgeler sanık diye nitelendirilen bakana yasak, basına serbest... Bütün bilgiler gazetelerde çarşaf çarşaf yayınlandı'' dedi. 
     
     ''KOMPLO TEORİLERİ'' 
     Hakkındaki suçlamaları ''Komplo teorileri'' olarak nitelendiren Ersümer, raporda yeralan iddiaların büyük bir bölümünün kendi görev dönemini kapsamadığını anlattı. Ersümer, maksatlı olarak ülkede enerji krizi olduğu izlenimini verdiği iddialarını da kendisinden önceki ve sonraki bakanların aynı yöndeki açıklamalarını okuyarak yanıtladı. Suçlamalara konu olan projelerin büyük bölümünün DPT raporları doğrultusunda gerçekleştirildiğini ifade eden Ersümer, birçok konudan doğrudan ''Bakan sıfatıyla'' kendisinin sorumlu olmadığını söyledi. 
     Raporda 10 yıl hapisle cezalandırılmasına yol açacak bir suçlamayla karşı karşıya kaldığına dikkati çeken Ersümer, bu kadar ağır suçlamanın yeraldığı raporun daha titizlikle yazılması gerektiğini vurguladı. 
     Milletvekillerinin ''Uydurma'' bir raporla karar vermek zorunda kalmasından dolayı üzüntü duyduğunu bildiren Ersümer, ''Aile yaşantımızı yakından bilenler bana Sakınan göze çöp batarmış diyorlar. Gerçekten de ben bakanlığımı gözümden çok sakındım. Şimdi bu suçlamalarla karşılaşmak kaderin cilvesi'' diye konuştu. Ersümer, hakkında verilen kararın hayırlı olması dileğiyle konuşmasını tamamladı. 
     Konuşma süresinin uzaması nedeniyle kendisine laf atan bazı milletvekilleri ile tartışan Ersümer, konuşma hakkını kendisine Anayasa ve TBMM İçtüzüğü'nün verdiğini belirtti. Birleşimi yöneten Başkanvekili Yılmaz Ateş de konuşmanın uzaması üzerine kendi aralarında sohbet etmeye başlayan milletvekillerini sık sık uyardı. 
     Ersümer'in ardından eski Enerji ve Tabii Kaynaklar Bakanı Zeki Çakan, hakkındaki suçlamalarla ilgili görüşlerini açıklamaya başladı. 
     
</TEXT>
</DOC>
