<DOC>
<DOCNO> 276455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun22.html </URL>
<DATE> 2004/10/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Schröder Türkiye için referandumu yanıtladı İzin yok 
</HEADLINE>
<TEXT>

     Almanya Başbakanı Gerhard Schröder, Alman anayasasının Türkiye'nin AB üyeliği konusunda referandum yapılmasını engellediğini belirtti. 
     Strasbourg'da Fransa Cumhurbaşkanı Jacques Chirac'la görüştükten sonra ortak basın toplantısında konuşan Schröder, Chirac'ın Türkiye'nin üyeliği konusunda referandum yapılmasını garanti altına almak amacıyla Fransa anayasasında değişiklik yapılması önerisini değerlendirdi. Schröder, ''Bizim anayasamız buna izin vermez'' dedi. 
     Chirac'ın yaklaşımını yine de ''anlaşılır bulduğunu'' belirten Almanya başbakanı, şunları söyledi 
     ''Chirac'ın, olaylar hakkında karar vermeden önce olgunlaşmalarını beklemek gerektiğini söylemesini anlaşılır bulurum. Türkiye'nin kaydettiği gelişmeleri değerlendirirken hemfikir olmaktan memnunum. Elbette önemli olan gerçeklerdir, kağıt üstündekiler değil. Fransa ve Almanya'nın, Türkiye'nin Avrupa'nın güvenliği bakımından taşıdığı önemi benzer şekilde değerlendirmesi göz önüne alınmaya değer.'' Schröder, sözlerini şöyle tamamladı ''Bütünüyle istikrarlı olmayan bir bölgede, Türkiye'de ılımlı İslam'la aydınlanmış Avrupa'nın değerleri arasında köprü kurulabilirse, Türkiye'nin AB üyeliği güvenlik açısından Avrupa için küçümsenemeyecek bir artı olacaktır. Bu, aynı zamanda ekonomik ve siyasi bir getiri olacaktır.'' 
     
</TEXT>
</DOC>
