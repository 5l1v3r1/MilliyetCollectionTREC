<DOC>
<DOCNO> 282873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yazar/altan.html </URL>
<DATE> 2004/10/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Şu köşe yaz köşesi, şu köşe kış köşesi... 
</HEADLINE>
<TEXT>


KIYI mahallelerde oturan bir grup Müslüman, Nasreddin Hoca'ya gelmiş 
- Hoca, demişler, bizim komşulardan biri, gidip kuş pazarından bir papağan almış. Papağan, her sabah gün ağarırken ezan okumaya başlıyor. Bizler de sabah ezanı okunuyor sanıp, hemen kalkıyor, namaza duruyoruz. Kutsal Ramazan gününde, papağanın okuduğu ezanla sabah namazı kılmak, günah sayılır mı, sayılmaz mı ne dersin 
Hoca 
- Günah sayılmaz, demiş hiç değilse sizin ezanı bir canlı okuyor ya öteki ezanları kimler okuyor kasetçalarlar... 

Bekri Mustafa 
- Ah, diyormuş, şu Kadir Çöpdemir'le bir de ben karşılaşsam sokakta... 
Bekri'ye 
- Neden, demişler, bu kadar çok istiyorsun ki, Çöpdemir'le karşılaşmayı 
- Ona bazı şeyler soracağım... 
- Ne soracaksın 
- Türkçedeki fiillerin, ortaklaşa bir eylemi belirleyen ve "katılım" anlamında, "iştirak" sözcüğünden kökenlenen "müşareket" tarzındaki çekiminden söz edeceğim güldü, güldüm, "gülüştük" baktı, baktım, "bakıştık" tarzındaki... 
- Evet ama, öğrenmek istediğin ne Çöpdemir'den 
- "Çalmak" fiilinin "müşareket" tarzındaki çekiminin ne anlama geldiğini soracağım. Biliyorsunuz, "çalmak" hırsızlık etmek demek. Çaldı, çaldım, "çalıştık" derken, hırsızlık etti, hırsızlık ettim, hırsızlık ettik, demek mi istiyoruz yoksa "çok emek harcadık" anlamında mı kullanıyoruz "çalışma"yı 
- Ulan Bekri Mustafa, nereden aklına geliyor ki böyle garip sorular 
- Şuradan geliyor... Hazine'den geçinenler, sık sık "Devlet hizmetinde çok çalıştık" diyorlar ya aklım takılıyor. Bakalım Kadir Çöpdemir ne diyecek 

İncili Çavuş, Bektaşi babasına sormuş 
- Baba erenler, sence Ramazan'da oruç tutmak neye benziyor 
Baba erenler 
- Neye benzeyecek, demiş, iktidarları tutmaya benziyor... 
- Nasıl yani 
- Tutmaya kalktığın zaman, aç kalıyorsun... 

Borazan Tevfik, son günlerde yine ayyuka çıkan "vatan hainliği" suçlamaları konusunda bir basın toplantısı yapıyordu 
- Arkadaşlar, "vatan hainliği" suçlamasına uğrayanlar genellikle, sesli olarak "cart" diye yellenenlerdir. 
Toplantıya katılanlardan biri sordu 
- Peki "vatan severlik" nedir sizce 
- Sessiz yellenmek... 
- Ne fark var arada .. 
- Birinin sesi önceden çıkar, ötekinin ise kokusu sonradan... 

Türkçede bir söz var, "yukarı tükürsen bıyık, aşağı tükürsen sakal"... 
Cumhuriyet inkılab - ı mukaddesiyle, sakallar hemen kesildi ama, bıyıklar bırakıldı... 
Bunu da bazı "akıllılar", yani "ukala", şöyle yorumladılar 
- Bir ölçüde özgürlük geldi yukarıya tüküremezsen de, tükür tükürebildiğin kadar aşağıya... 

Horoz üstüne söylenmiş 3 atasözü 
1- Erken öten horozun başını keserler... 
2- Her horoz kendi çöplüğünde öter... 
3- Horozu çok olan köyde sabah geç olur... 
Bu atasözlerine bakıldığında 3 tane de soru geliyor akla 
1- Bugün ortaya çıkmaya başlayan vurgun, soygun, rüşvet, örgütlü suç çetelerini 40 - 50 yıl öncesi dile getirmeye kalkanların, ezilip, kahredilip, yok edilmeleri erken ötmeye kalktıklarından mıydı 
2- Türkiye'de 50'yi aşkın siyasal parti var. Her partinin başkanı, bir anlamda kendi çöplüğünün horozu sayılırsa horoz olmaya özenenler, ister istemez çöplüklere mi çeviriyorlar Türkiye'yi 
3- Horozların hızla artmasından ötürü mü, sabah sürekli gecikiyor burada 
İsteyen istediği gibi yanıtlayabilir bu soruları madem ki demokrasi var. 

Kazak Abdal'dan bir destanla bitirelim yazıyı 

Ormanda büyüyen adam azgını 
Çarşıda pazarda insan beğenmez 
Medrese kaçkını softa bozgunu 
Selam vermeye dervişan beğenmez 

Alemi tan eder yanına varsan 
Seni yanıltır bir mesel sorsan 
Bir cim çıkmaz eğer karnını yarsan 
Camiye gelir de erkan beğenmez 

Elin kapısında kul kardaş olan 
Burnu sümüklü hem gözü yaş olan 
Bayramdan bayrama bir tıraş olan 
Berber dükkanında oğlan beğenmez 

Dağlarda bayırda gezen bir yörük 
Kimi tımarlı sipahi kimi serbölük 
Bir elife dili dönmeyen hödük 
Şehristana gelir ezan beğenmez 

Bir çubuğu vardır küçücek 
Ahmak inancınca keyf götürecek 
Kırık çanağı yok ayran içecek 
Kahveye gelir de ayran beğenmez 



</TEXT>
</DOC>
