<DOC>
<DOCNO> 258019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sondun19.html </URL>
<DATE> 2004/07/25/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Denktaş Erdoğan doğru olanı yaptı 
</HEADLINE>
<TEXT>

     KKTC Cumhurbaşkanı Rauf Denktaş, ''Başbakan Recep Tayyip Erdoğan'ın Kıbrıs konusunda Türkiye için doğru olanı yaptığını'' söyledi. 
     Denktaş, Atina'da yayımlanan Elefterotipia gazetesin pazar eki Epsilon dergisindeki demecinde, ''Başbakan Erdoğan'ın Kıbrıs konusunda izlediği politikayla Türkiye'nin çözüm istediğini herkese kanıtladığını, ancak bunun KKTC için iyi olmadığını'' belirtti. 
     Rauf Denktaş, şunları kaydetti 
     ''Başbakan Erdoğan Kıbrıs konusunda kartlarını Türkiye açısından çok iyi kullandı. Kıbrıs'ta kendisini, nasıl bir anlaşma olacağından daha çok, bir anlaşmaya varılmasının ilgilendirdiğini dünyaya gösterdi. Şimdi herkes çözüm için Türkiye'nin en iyi olanı yaptığını ve Rumların bunu reddettiğini söylüyor. Sanırım bunun için mücadele etti ve kazandı. Bize gelince, halka 'evet' dedirtmekle yanlış yaptı. Müzakere gücümüzü kaybettik. Rumlar ise 'hayır' diyerek bu güçlerini korudular.'' Kıbrıslı Rumlarla aralarında kişisel düşmanlık ve nefret duygularının bulunmadığını belirten Denktaş, Rumların birey olarak iyi arkadaş olduklarını, ancak toplum olarak bir araya geldiklerinde farklı bir görünüm ortaya çıktığını söyledi. 
     Denktaş, Rum yönetiminin eski lideri Glafkos Klerides ile iki ''rakip'' olmalarına karşın yakın dostlukları bulunduğunu ve kendisiyle rahatlıkla oturup konuşabildiğini belirtti. 
     Klerides ile Başpiskopos Makarios hakkında farklı görüşlere sahip olduklarını kaydeden Denktaş, ''Makarios, insanların gözüne bakamayan bir kişiydi. Kurnazdı. Böyle bir insana güvenilemeyeceğini biliyordum'' dedi. 
     Cumhurbaşkanı Denktaş, Kıbrıs'ta kayıp iddialarıyla ilgili bir soru üzerine, 40 yıl sonra hala birilerinin bir yerlere kapatılmış olduğuna inananların kendi kendileriyle alay ettiklerini belirterek, ''Böyle bir şey mümkün değil. Bunlar çatışmalarda öldüler'' diye konuştu. 
     
</TEXT>
</DOC>
