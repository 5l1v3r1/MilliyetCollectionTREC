<DOC>
<DOCNO> 271304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/yazar/akyol.html </URL>
<DATE> 2004/09/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İslamda eleştirel düşünce 
</HEADLINE>
<TEXT>


TÜRKİYE'DE İslam düşüncesinin yenileşmesi konusunda öncü isimlerden biri ilahiyatçı Mehmet Said Hatiboğlu'nun yeni yayımlanan "Müslüman Kültürü Üzerine" adlı eseri... Kitabiyat Yay. e-posta kitabiyat hotmail.com 
Kitabın önemli konularından biri kadın... 
Peygamberimiz demiş ki 
"Kadınlarınızı yollara bakan odalarda oturtmayın, onlara okuma yazmayı öğretmeyin " 
Hatiboğlu Hoca, bu sözleri nakleden eski kitapları kaynak olarak gösteriyor. Ve bu sözlerin Peygamber adına uydurulmuş sözler olduğunu yine kaynaklara dayanarak gösteriyor. 
Hatta, Peygamberimizin kadın ve erkek herkesin okuma yazma öğrenmesi için nasıl çalıştığını, "ilk nesil İslam kadınları"nın nasıl toplum hayatına rahatça katıldıklarını, bilgili ve hatta lider kişiliğine sahip olduklarını anlatıyor. Sf. 50 - 54 

İSLAM düşüncesinin yenileşmesi ve çağdaşlaşması bakımından fevkalade önemli bir "metodoloji" sorunu Peygamber'e söylemediğini söyleten bu 'erkekçi' kültür nasıl bir şeydir Geçmişin erkek egemen veya tarım toplumuna bağlı, yahut kabileci kültürel değerleri Müslüman düşüncesini nasıl etkilemişti 
Bize intikal eden mirasın ne kadarı "din"dir, ne kadarı eski gelenek .. Metodik bir ayıklama nasıl yapılabilir Çağımızın eşitlik ve özgürlük gibi değerleri açısından İslamı 'yeniden anlamak' nasıl mümkün olur 
Muazzam bir kafa ve kalp faaliyeti gerektiren bu konuda zamanımızda öncü bilginlerden biri, hatta 'hocaların hocası' Prof. Hatiboğlu'dur. 
Mesela... Peygamberimiz adına, eski kültürlerin veya siyasi hiziplerin böyle uydurduğu çok şey olduğu gibi, Prof. Hatiboğlu bir "metot" meselesine daha dikkat çekiyor Uydurma olmasa bile, "Hz. Peygamber'in her fiili davranışının 'sünnet' olmadığı" yani dinen bağlayıcı olmadığı hususu... Sf. 87 - 89 
Ve "Peygamberimizin hukuki vasıflı uygulamalarının zamanın şartlarına göre değiştirilmesi" konusu... Bırakın sanayi toplumunu, Hz. Peygamber'den kısa bir süre sonra Hz. Ömer gibi halifeler de bu değişime ihtiyaç hissederek pek çok yeni kurallar ve kurumlar getirmişler... Sf. 90 - 102 

ASIRLAR boyunca Peygamberimizin söz ve davranışları için adeta tartışmasız olarak 'kesin doğru' kabul edilen "Buhari" ve "Müslim" adlı iki 'sahih' hadis külliyatı... Hatiboğlu'nun kitabının son bölümünün başlığı şöyle 
"Müslüman Alimlerin Buhari ve Müslim'e Yönelik Eleştirileri..." Sf. 195 - 224 
Demek ki, İslami kültürümüzün önemli kaynaklarından ikisi olan "Buhari" ve "Müslim" adlı iki büyük eser, Müslüman alimler tarafından 'eleştirilmiş', yazdıklarının ne ölçüde gerçekten Hz. Peygamber'e ait olduğu, ait ise, ne ölçüde 'din', ne ölçüde 'gelenek' olduğu tartışılmış. 
Bu işleri kavramak yüksek bir bilgi birikimi ve entelektüel seviye gerektirir. Reddiyeci veya tutucu "toptancı" davranışlar, hele de ideolojik genellemeler mutlaka yanlıştır ve fikri bir yenilenmenin yolunu kesmekten başka bir işe yaramaz. 
Hala kızları okutmayan feodal - aşiretçi zihniyetin din algısıyla, çağımızın toplumunda 'eşit' olduğunun farkında bir zihniyetin din algısı aynı olamaz elbette. 



</TEXT>
</DOC>
