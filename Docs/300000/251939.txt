<DOC>
<DOCNO> 251939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonsiy16.html </URL>
<DATE> 2004/06/30/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kadın memura dört ay doğum izni... 
</HEADLINE>
<TEXT>

     CHP Ankara Milletvekili Oya Araslı ile AKP İstanbul Milletvekili Zeynep Karahan Uslu'nun, kadın memurlara toplam dört ay doğum izni verilmesine ilişkin yasa teklifleri birleştirilerek kabul edildi. 
     Plan ve Bütçe Komisyonu, Araslı ile Uslu'nun yasa tekliflerini birleştirerek görüştü. Komisyonda kabul edilen teklife göre, kadın memura doğum yapmasından önce iki ay ve doğum yaptığı tarihten itibaren iki ay olmak üzere toplam dört ay süre ile aylıklı izin verilecek. Çoğul gebelik halinde ise doğumdan önceki sekiz haftalık süreye iki hafta süre eklenebilecek. Teklife göre, sağlık durumu uygun olduğu takdirde, doktorun onayı ile kadın memur isterse doğumdan önceki üç haftaya kadar işyerinde çalışabilecek, bu durumda kadın memurun çalıştığı süreler doğum sonrası sürelere eklenecek. 
     Teklife göre ayrıca, kadın memurlara, bir yaşından küçük çocuklarını emzirmeleri için günde toplam 1.5 saat süt izni verilecek ve süt izninin kullanımında anne saat seçim hakkına sahip olacak. Teklife göre, doğum yapan memurlara istekleri halinde yasada belirtilen sürelerin bitiminden itibaren bir yıla kadar da aylıksız izin verilecek. 
     
</TEXT>
</DOC>
