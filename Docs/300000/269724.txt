<DOC>
<DOCNO> 269724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko06.html </URL>
<DATE> 2004/09/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TİSK Çin malları için asgari fiyat belirlenmeli 
</HEADLINE>
<TEXT>

     Türkiye İşveren Sendikaları Konfederasyonu TİSK , Çin malları için asgari fiyat düzeyinin belirlenmesini istedi. 
     TİSK tarafından yayımlanan, "Dünya Ekonomisinin Yeni Sorunu Çin Tehdidi" adlı bir raporda, son dönemde Türkiye'de giderek yoğunlaşarak, ulusal ekonomiyi olumsuz etkileyen Çin tehdidi karşısında "Ulusal Rekabet Gücü Politikası"nın belirlenip, uygulanması ve korunma tedbirlerinin etkinleştirilmesi gerektiği vurgulanarak, aksi halde işsizliğin artacağı, reel sektörün de rekabet için kayıtdışına yönelebileceği ya da yatırımlarını yabancı ülkelere kaydırmak isteyebileceği anlatıldı. 
     Çin malları ile rekabet edebilmenin yolunun, Türkiye'de üretim, istihdam, enerji, hammadde ve sermaye maliyetlerinin makul düzeylere indirilmesi olduğu belirtilen raporda, Çin'in, bir tehdit unsuru olduğu kadar, büyük bir pazar fırsatı şeklinde de değerlendirilmesi ve bu ülkeye ihracat olanaklarının etkin bir şekilde incelenmesi gerektiği kaydedildi. 
     Garanti, servis, bakım, onarım, yedek parça stoku gibi konularda Çin'den ithal edilecek mallar için özel olarak istenecek hususların tespit edilmesi gerektiği kaydedilen raporda, Çin malları için "asgari fiyat düzeyi" belirlenmesi gerektiği vurgulandı. 
     
</TEXT>
</DOC>
