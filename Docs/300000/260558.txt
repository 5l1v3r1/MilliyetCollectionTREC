<DOC>
<DOCNO> 260558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo18.html </URL>
<DATE> 2004/08/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İspanyol basınında Rüştü polemiği... 
</HEADLINE>
<TEXT>

     FC Barcelona'nın yedek kalecilerinden Alberto Jorquera'nın sakatlanmasından dolayı İspanyol spor gazeteleri, Rüştü Reçber'in AB dışı oyuncu statüsünde olmasını bahane göstererek, FC Barcelona'nın yeni kaleci arayışına girdiğini ileri sürdüler. 
     Lig öncesi hazırlıklarını Japonya'da sürdüren FC Barcelona'da, yedek kaleci Jorquera, sağ elinden sakatlanınca bugün doktor kontrolünden geçirilmek için İspanya'ya döneceği bildirildi. 
     İspanyol kalecinin sağ elinden ameliyat olma olasılığını yüksek gösteren İspanyol gazeteleri, ameliyatın olması durumunda bu futbolcunun 8 hafta sahalardan uzak kalacağını bildirdiler. 
     Geçen sezonun ikinci yarısında ilk kaleci Victor Valdes'in sakatlandığı ya da kart cezalısı olduğu anlarda Rüştü'nün yabancı statüsünde futbolcu olmasından dolayı kaleye geçirilen Jorquera, 2. kaleci olarak gösteriliyordu. 
     İspanyol spor gazetelerinden AS, Marca ve El Mundo Deportivo, bugün verdikleri haberlerde, Jorquera'nın sakatlığıyla FC Barcelona'da kaleci tartışmasının yeniden başladığını savundular. 
     AS gazetesi, FC Barcelona'da yabancı statüsünde olan Ronaldinho, Marquez, Sylvinho ve Edmilson'a Real Mallorca'dan transfer olması durumunda Etoo'nun da ekleneceğini belirterek, bu yüzden Rüştü'nün lige kayıt edilmeme riskinin bile bulunduğunu öne sürdü. 
     Ligde bir takımda 3'ten fazla AB dışı futbolcu oynatamama kuralını hatırlatan İspanyol basını, bu yüzden Rüştü'nün forma giyme şansının neredeyse olmadığını, Jorquera'nın sakatlığının ciddiliğine göre FC Barcelona'nın yeni yerli kaleci arayışına girebileceğini yazdı. 
     Verilen haberlerde, FC Barcelona'da kaleci antrenörü Unzue'nin yeniden oyuncu olarak takıma dönebileceği ifade edildi. 
     FC Barcelona'da, şu ana kadarki hazırlık maçlarında Victor Valdes ile birlikte her zaman kadroda yer alan Rüştü, bazı maçlarda 90 dakika ya da 45 dakika forma giydi. AB statüsünde futbolcu olarak tanınması için mahkeme kararını bekleyen Rüştü, şimdiye dek yaptığı açıklamalarda, FC Barcelona'da kalmak istediğini hep vurguladı. Türk futbolcunun, ligin başlamasından sonra ekim-kasım aylarında AB statüsünde oyuncu hakkını alması bekleniyor. 

     
</TEXT>
</DOC>
