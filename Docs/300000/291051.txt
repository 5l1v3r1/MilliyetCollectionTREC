<DOC>
<DOCNO> 291051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun33.html </URL>
<DATE> 2004/11/22/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Filistinli kızın cansız bedenine şarjör boşaltan İsrailli subay mahkemede 
</HEADLINE>
<TEXT>

     Gazze Şeridi'nde geçen ay İsrailli askerlerin ateşiyle vurularak ölen Filistinli genç kızın cansız bedenine tüfeğindeki bütün mermileri boşaltmakla suçlanan İsrailli subay bugün askeri mahkemeye çıkarıldı. 
     Emrindeki askerler tarafından ihbar edilen yüzbaşı aleyhinde ''silahını yasaya aykırı şekilde kullanmaktan'' dava açıldı. Yüzbaşı, ayrıca ''onur kırıcı davranmak, yetkisini kötüye kullanmak ve adalete engel olmak'' ile suçlanıyor. 
     İman El Hams adlı 13 yaşındaki Filistinli kız, 5 Ekim'de Refah'ta okuluna giderken İsrail askerlerinin ateşiyle vurularak ölmüştü. Askerlerden biri, kızın askeri mevziye elinde çantayla yaklaştığını, bunu bomba sanan askerlerin ateş açtığını görünce kaçmaya başladığını, ancak vurulup düştüğünü, yüzbaşının yerde yatan kıza iki el daha ateş ederek öldürdüğünü, daha sonra da tüfeği otomatiğe alarak şarjöründeki bütün mermileri cansız bedene boşalttığını anlatınca İsrail'de kıyamet kopmuş ve subay, bunun üzerine görevden alınmıştı. 
     
</TEXT>
</DOC>
