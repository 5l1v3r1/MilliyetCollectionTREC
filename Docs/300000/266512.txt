<DOC>
<DOCNO> 266512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun15.html </URL>
<DATE> 2004/08/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Rus basını uçak kazalarını yorumladı Rusya'nın 11 Eylül'ü 
</HEADLINE>
<TEXT>

     Nihat Dağdelen AA 

Rus hükümetinin oluşturduğu özel komisyon önceki gece düşen 2 yolcu uçağının enkazlarının bulunduğu bölgedeki incelemelerini tamamladı. Olay yerlerinde yapılan incelemelerin sonucu hakkında açıklama yapılmadı. 
     Yetkililer, uçakların, Çeçenistan'da pazar günü yapılacak başkanlık seçiminden önce militanlar tarafından düşürülmüş olabileceğine dikkat çekiyorlar. 
     Rus gizli servisi FSB, yapılan ilk incelemelerde uçakların terörist saldırı sonucu düştüğünü gösteren bir delil bulunmadığını açıklamasına rağmen, Rus basını ve yetkililer, uçakların aynı saatte radardan kaybolması ve havadayken infilak ettiklerine dair görgü tanıklarının ifadelerinin, uçakların terörist saldırı sonucu düştüğünü gösterdiğini savunuyorlar. 
     Her 2 uçağın karakutularının uzmanlarca incelenmeye devam edildiği bildirildi. 
     Rus yetkililer yaptıkları açıklamalarda, uçakların terörist saldırı sonucu düştüğü spekülasyonuna girmek istememesine rağmen, Rus havaalanlarındaki güvenlik konusundaki kaygılar da giderek artmaya başladı. 
     Rusya Devlet Başkanı Vladimir Putin, dün havaalanlarındaki güvenlik kontrolünün havaalanı güvenliğinden İçişleri Bakanlığı'na aktarılması talimatını verdi. 
     
     YAS GÜNÜ 

     Putin bugünü yas günü olarak ilan etti. Çok sayıda devlet kuruluşunda bayraklar yarıya indirildi. 
     İsrail'in Moskova Büyükelçiliği tarafından yapılan açıklamada, önceki gece meydana gelen uçak kazalarında David Cohen adında bir vatandaşlarının da öldüğünü açıkladı. İtar-Tass ajansı, Volgograd'a giden Tu-134 tipi uçakta 2 İsrail vatandaşının bulunduğunu duyurdu. 
     Yetkililer, Soçi istikametine uçan Tu-154 tipi yolcu uçağının radardan kaybolmadan kısa bir süre önce SOS sinyali gönderdiğini belirterek, Volgograd istikametine giden diğer uçaktan herhangi bir sinyal veya sorun yaşandığına dair bilgi alınmadığını açıkladılar. Ancak, görgü tanıkları Volgograd uçağı havadayken birkaç kez şiddetli patlama duyduklarını söylediler. 
     Uçakların 40 dakika arayla havalandığı Moskova'daki Domodedovo havaalanı yetkilileri tarafından yapılan açıklamada, uçakların kalkışı ve yolcuların güvenlik kontrolünden geçirilişlerinin tamamen uluslararası standartlarda olduğunu, havaalanı işletmeciliğinin bir kusuru bulunmadığını savundular. 
     Bu arada Rus NTV televizyonu da hayatını kaybedenlerin yakınlarının, cenazeleri almak için otobüslerle enkazların bulunduğu bölgeye geldiğini belirterek, bu kişilere yakınlarının cesetlerini teşhis etmeleri sırasında psikolog ve uzmanların eşlik edeceğini duyurdu. 
     Rus basını da düşen uçaklara geniş yer verdi. Gazetelerin tümünde uçakların terörist saldırı sonucu düşmüş olma olasılığı ağırlık kazandı. 
     Rus Nezavisimaya gazetesi de uçakların teknik bir hatadan düşme olasılığını kabul etmeyerek, ''Rusya'nın şimdi kendi 11 Eylül'ü var'' başlığını kullandı. 
     İngilizce yayımlanan Moscow Times gazetesi de ''Organize mi yoksa tesadüf mü '' başlığıyla verdiği yorum-haberde, yetkililerin terörist saldırı olduğuna dair bir delil bulamadığını açıklamasına rağmen, çok sayıda çelişkinin bulunduğunu duyurdu. 

     
</TEXT>
</DOC>
