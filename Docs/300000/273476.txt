<DOC>
<DOCNO> 273476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/ekonomi/aeko.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom ve Tekel ihalesi ekimde 
</HEADLINE>
<TEXT>


Hükümet Sözcüsü Çiçek, Telekom'un blok satış ihalesinin ekimin ilk haftasında, Tekel ihalesinin ise ekim ayının üçüncü haftasında başlatılacağını söyledi 

ANKARA Milliyet 

Bakanlar Kurulu özelleştirmedeki son rakamlarla takvimi değerlendirdi. Telekom, Tekel, Kıbrıs Türk Hava Yolları'nın yüzde 50 hissesinin özelleştirmesi ile Türk Hava Yolları THY ve Petkim'in halka arzını bu yıl içinde gerçekleştirmeyi düşündüklerini belirten Adalet Bakanı ve Hükümet Sözcüsü Cemil Çiçek, araç muayene istasyonlarının özelleştirilme ihalesinin de bu hafta içinde başlatılacağını kaydetti. 
Başbakan Recep Tayyip Erdoğan başkanlığındaki Bakanlar Kurulu toplantısında kamu borç yönetimi ve özelleştirme takvimi masaya yatırıldı. Toplantı sonrası açıklama yapan Çiçek, Telekom'un blok satış ihalesinin ekim ayının ilk haftasında açılacağını söyledi. 

THY halka arzı 17 Kasım'da 
Tekel ihalesinin ekim ayının üçüncü haftasında başlatılmasının planlandığını kaydeden Çiçek, THY'nin hisselerinin halka arzı süresinin 17 Kasım 2004'te başlatılması için çalışmaların hızla sürdürüldüğünü bildirdi. Çiçek, şimdiye kadar yapılan özelleştirmelerle ilgili olarak ise şunları kaydetti 
"2001'de Türkiye'nin özelleştirmesi 60 milyon dolar, 2002'de 290 milyon dolar, 2003'te 258 milyon dolar, 2004 itibariyle de 1 milyar doların üzerindedir. 2004'te elde edilen gelirin 238 milyon doları Hazine'ye aktarılmış, 363 milyon doları 2003'ten önce kullanılan kredilerin erken ödemesinde kullanılmıştır." 

'Rehavete kapılmamalı' 
Çiçek, özelleştirme konusunda çok fazla yol katedilemediğini ifade ederek, "Bu rakamlar bile Türkiye'nin özelleştirmeyi daha uzun süre gündeminde tutmak yerine bir an evvel bu hedefi gerçekleştirmesinde fayda olduğunu gösteriyor" diye konuştu. 2003 ve 2004 yıllarında gerçekleştirilen özelleştirme uygulaması ile 31 şirketteki kamu hisselerinin tamamının, 17 işletme ve 863 varlık ve gayrimenkul satışının gerçekleştirildiğini dile getiren Çiçek, dört limanın işletme hakkının da devredildiğini bildirdi. 
Çiçek, kamu borç yönetimi ile ilgili olarak Hazine yetkilileri ile Devlet Bakanı Ali Babacan'ın toplantıda bilgi verdiğini ifade etti. Tüm ekonomik göstergelerin de masaya yatırıldığına ve ekonomide sağlanan istikrarın devamlılığının değerlendirildiğine vurgu yapan Çiçek şunları söyledi 
"Türkiye'de paradan para kazanma yerine tekrar yatırım heyecanı başlamıştır. Sadece 2004 yılına mahsus değil, bundan sonraki dönemlerde de bunun sürdürülmesi gerekiyor. Bunun da ön şartı, her alanda olduğu gibi mali alanda da disiplinin sürdürülmesidir. 'İyiye çıktık, rakamlar olumlu şeyler gösteriyor, büyüme hızımız şu noktadadır, faizler, enflasyon düşüyor' tarzındaki bir kısım rakamlara bakmak suretiyle rehavete kapılmadan bu disiplininin ve bu kararlılığın sürdürülmesi gerekmektedir." 




</TEXT>
</DOC>
