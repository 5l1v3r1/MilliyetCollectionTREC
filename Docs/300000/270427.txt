<DOC>
<DOCNO> 270427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonsiy13.html </URL>
<DATE> 2004/09/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Verheugen Türkiye AB yolunda çok kararlı görünüyor... 
</HEADLINE>
<TEXT>

     AB Komisyonu Genişlemeden Sorumlu Üyesi Günter Verheugen, Türkiye'nin, Avrupa Birliği yolunda çok kararlı göründüğünü belirterek, 6 Ekim'de açıklayacakları İlerleme Raporu'nda ''son derece adil ve tarafsız bir değerlendirme yapacaklarını'' söyledi. 
     Verheugen, Atatürk Havalimanı VIP Salonu'nda yaptığı basın toplantısında Türkiye ziyaretine ilişkin değerlendirmede bulundu. 
     Türkiye'de işkence ile mücadelenin önemine dikkati çeken Verheugen, işkencede bulunanların mutlaka cezalandırılması gerektiğini söyledi. 
     Güneydoğu Anadolu Bölgesi'nde siyasi ve ekonomik açıdan istikrarlı bir bölgenin oluşturulmasının önemine işaret eden Verheugen, şöyle konuştu 
     ''Bir strateji geliştirilmesi gerekiyor. Bunlardan biri kültürel hakların iade edilmesi... Gerçekten bu konu ile ilgili çok iyi bir başlangıç yapıldığını görüyorum. Anadilde yayın ve farklı dillerde eğitim başladı. Özellikle de kürtçede eğitim başladı. Bunun devam ettirilmesi gerekiyor. 
     Diğer önemli konulara gelecek olursak, sosyo ekonomik durumun geliştirilmesi ve buradaki eşitsizliklerin ortadan kaldırılması. Zaten AB bu konuda Türkiye'ye her türlü desteği vermeye hazırdır.'' Türk Ceza Kanunu'ndaki TCK değişiklikler konusuna da değinen Verheugen, ''Tabii ki nihai kararları TBMM verecek. Biz de bu konu hakkında değerlendirmemizi yapacağız. Tabii ki Türkiye ile ilgili ilerleme raporumuzu tamamlamadan önce'' diye konuştu. 
     
     İLERLEME RAPORU 6 EKİM'DE 
     Türkiye ile ilgili İlerleme Raporu'nun 6 Ekim tarihinde planlandığı gibi sunulacağını bildiren Verheugen, şöyle devam etti 
     ''Şimdi Brüksel'e geri dönüyorum. Brüksel'e geri dönerken şundan kesin olarak eminim ki Türkiye gerçekten çok kararlı görünüyor. Bizim değerlendirmemiz son derece adil ve tarafsız bir değerlendirme olacaktır. Bu değerlendirmemizde Türkiye'nin kaydetmiş olduğu ilerlemeleri değerlendirirken, ancak eksikliklerinde altını çizmeden edemeyeceğiz. Bunu da dile getireceğiz. Zannederim bugüne kadar uygulamış olduğunuz işler son derece başarılı idi. AB, Türkiye'nin demokratikleştirilmesi ve modernleştirilmesinde önemli bir katalizör görevi üstlendi.'' 
     
     SORULARI YANITLADI 
     Basın mensuplarının sorularını da yanıtlayan Verheugen, ''Diyarbakır'a ziyareti sırasında terör saldırısı sonucu bir polisin öldürülmesi'' ile ilgili soruya, ''Bu konu kesinlikle benim sorumluluk alanıma girmez. Benim görev alanımın dışında'' yanıtını verdi. 
     ''Türkiye'de, zina konusundaki tartışmaların'' hatırlatılması üzerine Verheugen, şunları söyledi 
     ''Türk Ceza Kanunu'nun tamamı çok büyük önem taşıyor. Sadece zina konusu değil. TCK modernleşmenin çok önemli bir noktası. Ardından tabii ki, biz de kendi değerlendirmemizi yapacağız. Türkiye Büyük Millet Meclisi kararını verecektir. Ancak bu noktada söylemem gereken bir şey var. Mutlaka çok dikkatli olunması gerekiyor. Kesinlikle bir yanlış anlamaya mahal vermemeli.'' AB'nin Genişlemeden Sorumlu Üyesi Günter Verheugen, daha sonra Brussels Havayolları'na ait tarifeli uçakla Brüksel'e hareket etti. 
     Verheugen, Atatürk Havalimanı VIP Salonu'ndan, İstanbul Vali Yardımcısı Vedat Müftüoğlu ve öteki ilgililer tarafından uğurlandı. 
     
</TEXT>
</DOC>
