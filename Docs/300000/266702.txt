<DOC>
<DOCNO> 266702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/ekonomi/eko01.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansaş'ta fiyat artmadı zarar düştü 
</HEADLINE>
<TEXT>


Yılın ilk yarısında geçen yıla göre fiyatları yalnızca yüzde 0.1 artan Tansaş'ın satışları 458 trilyona ulaştı. Şirketin zararı ise 28.7 trilyona indi 


Tansaş'ın bu yılın ilk yarısındaki zararı, azalan borçlar ve artan operasyonel k rlılık sonucunda, geçen yılın aynı dönemine oranla yüzde 33 gerileyerek, 28.7 trilyon lira oldu. Şirketin faiz, amortisman ve vergi öncesi k rı EBITDA ise TL bazında geçen yılın aynı dönemine göre 3.3 katlık artışla 18 trilyon liraya yükseldi. 
Tansaş'ın net satışları ilk yarıda Uluslararası Finansal Raporlama Sistemi'ne UFRS göre TL bazında yüzde 29 artışla 458 trilyon liraya, dolar bazında da yüzde 37 artışla 308 milyon dolara yükseldi. 

'Borç sıfırlanacak' 
İlk yarı yıl sonuçlarının açıklandığı toplantıda konuşan Tansaş Genel Müdürü Servet Topaloğlu, haziran sonu itibariyle 12 aylık fiyat artışlarının yüzde 0.1 ile TÜFE'nin 8.8 puan altında gerçekleştiğini belirterek, "Sepeti doldururken geçen yılın aynı dönemindeki parayı ödüyorsunuz" dedi. 
Toplantıda verilen bilgiye göre, şirketin günlük ortalama müşteri sayısı, geçen yılın ilk yarısına oranla yüzde 17 artarak 200 bin kişiye, ortalama sepet büyüklüğü de yüzde 20'lik artışla kişi başına 11.5 milyon liraya ulaştı. 
Tansaş Yönetim Kurulu Başkanı Aclan Acar da 9 bin metrekare civarında olan satış alanı artışının, yıl sonunda 20 bin metrekareye ulaşacağını bildirdi. 
Acar, döviz bazında borçlarının 11 milyon dolara düştüğü için Tansaş için dolar kurunun bir önemi olmadığına dikkat çekerek, şunları kaydetti 
"Son iki - üç yıl içerisinde 130 milyon dolardan 11 milyon dolara gelirken, Tansaş'a, kurların hızlı hareket etmemesinin önemli bir katkısı oldu. 
Devalüasyon öncesi dönemde gelen yük ile devalüasyon sonrasındaki stabilite döneminde gelen avantaj bilançomuz üzerinde birbirini dengeledi." 
Tansaş Genel Müdürü Servet Topaloğlu ise finansal borçlardaki azalmanın devam ettiğini belirterek, "Bu yıl 650 - 700 milyon dolarlık ciro gelecek. Tansaş'ın sıfıra yakın finansal borcu kalacak" dedi. 


</TEXT>
</DOC>
