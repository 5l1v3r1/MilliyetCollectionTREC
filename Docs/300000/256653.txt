<DOC>
<DOCNO> 256653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/ekonomi/eko03.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Satış öncesi Telsim'e 50 milyon dolar yatırım 
</HEADLINE>
<TEXT>


290 trilyonluk borç ödeyen Telsim'in yeni yönetimi, T. Telekom'a 150 trilyonluk borcu ödeme planına bağlayacağını ve 50 milyon dolarlık yatırım yapacağını açıkladı 

EKONOMİ SERVİSİ 

Tasarruf Mevduatı ve Sigorta Fonu'nun TMSF Uzan operasyonu kapsamında el koyduğu Telsim'in yeni yönetimi, eski borçlara karşılık bugüne kadar kamuya 280 trilyon, kamu dışındaki kişilere de 10 trilyon liraya yakın ödeme yaptı. 
Bayi toplantısında konuşan Telsim Yönetim Kurulu Başkanı Mehmet Taşaltın Türk Telekom'a olan 150 trilyondan fazla borç için de çalışmaların sürdüğünü söyledi. Taşaltın, Motorola ve Nokia'ya olan 3.2 milyar dolarlık borcun 500 milyon dolarlık ödemeyle kapatılabileceği yönündeki haberlerin hatırlatılması üzerine de "Görüşmeler olumlu bir şekilde devam ediyor. Henüz imzalanmış bir şey yok" dedi. 
50 milyon dolarlık bir iyileştirme yatırımının da söz konusu olduğunu ifade eden Taşaltın, amaçlarının Telsim'in ayakta durmasını sağlamak ve yarış pistinde yarışır halde tutmak olduğunu söyledi. 

'Koşmayan at satılmaz' 
Taşaltın, Telsim bayilerine "Yarış atı, yarışabildiği sürece değerlidir. Yarış pistinden ayrılmış bir atın satışından bahsedilemez" diye seslendi. Bayilerden her ay bir önceki aydan yüzde 5 daha fazla satış yapmalarını isteyen Taşaltın, "Bu olursa Telsim'i yarış pistinde koşturmaya, cazibesini artırmaya devam ederiz" dedi. 
Telsim'in bugüne kadar 10 milyon aboneye ulaşmış olması gerektiğini kaydeden Taşaltın, şu anda 5.6 milyon aktif aboneye sahip olduklarını söyledi. Taşaltın hedeflerinin yıl sonunda 7 milyon aktif aboneye ve yüzde 27 pazar payına ulaşmak olduğunu belirtti. 
Taşaltın, Telsim'i almak isteyen çok firma bulunduğunu ama öncelikle değer tespit çalışmasının tamamlanması gerektiğini kaydetti. 


</TEXT>
</DOC>
