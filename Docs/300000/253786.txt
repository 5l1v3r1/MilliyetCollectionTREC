<DOC>
<DOCNO> 253786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun19.html </URL>
<DATE> 2004/07/08/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Irak'ta olaylar... Üniversite dekan yardımcısı vuruldu, 20 ölü var 
</HEADLINE>
<TEXT>

     Irak'ın başkenti Bağdat'ın kuzeyindeki Samarra'da bir okula ve bir caminin bulunduğu yöreye makinalı silahlarla ateş açıldığı, olayda 3 kişinin öldüğü, 20 kişinin yaralandığı bildirildi. 
     Hastane yetkilileri, patlama sesleri de duyulan kentte kargaşanın hakim olduğunu belirtti. 
     Görgü tanıkları da kent üzerinde helikopterlerin uçtuğunu, kentte tanklar gördüğünü söyledi. 
     Samarra'da ayrıca, yola yerleştirilen bir bombanın Amerikan askeri konvoyu geçtiği sırada patlaması sonucu bir askerin yaralandığı kaydedildi. 
     
     DEKAN YARDIMCISINA SALDIRI 
     Öte yandan, Kerbela Üniversitesi dekan yardımcısına silahlı saldırı düzenlendi. Saldırıda, dekan yardımcısı Felah El Safi yaralandı. 
     Polis, El Safi'nin, üniversiteye giderken silahlı kişilerce vurulduğunu söyledi. Saldırının nedeni henüz bilinmiyor. 
     Başkentin güneyindeki Latifiye'deyse silahlı kişilerin bir polisi öldürdüğü bildirildi. 
     Seyir halindeki bir araçtan açılan ateşte bir polisin de yaralandığı belirtildi. 
     
</TEXT>
</DOC>
