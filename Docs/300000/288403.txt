<DOC>
<DOCNO> 288403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur08.html </URL>
<DATE> 2004/11/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Çamaşır makinesinin parası ABD'den geldi... 
</HEADLINE>
<TEXT>

     Zihinsel engelli oldukları için tuvalet ihtiyaçlarını bile karşılayamayan kardeşlerinin çamaşırlarını yıkamada annesine yardımcı olmak amacıyla ilköğretim okulu 4. sınıftan ayrılan Adanalı Gülay Can'a yardım elini, ABD'de hem eğitim görüp hem çalışan bir Türk kızı uzattı. 
     Milli Eğitim Bakanlığı'nın, UNICEF'in desteğiyle ''Haydi kızlar okula'' sloganıyla sürdürdüğü kampanya kapsamında, Adana Milli Eğitim Şube Müdürü Mustafa Erdoğan, bölge sorumlusu Ertan Karabıyık ve il danışmanlarından Belkıs Yakıcı'nın Dağlıoğlu Mahallesi'ndeki evleri gezerken karşılaştıkları Gülay Can'ın kaderi değişti. 
     Sokakta zihinsel engelli iki kardeşini gezdirirken, kampanya görevlilerinin dikkatini çeken Gülay Can 10 , ''Okula gitmiyor musun '' sorusuna ''Gidiyordum, ama geçen yıl ayrıldım'' yanıtını verdi. Bunun üzerine kampanya görevlileri, küçük kızın ailesini ziyaret ettiler. 
     Anne Zübeyde Can, dört çocuğundan ikisinin zihinsel engelli olduğunu, tuvalet ihtiyaçlarını bile karşılayamadıklarını belirterek, ''Belimden rahatsız olduğum için sürekli giysilerini kirleten çocuklarımın çamaşırlarını yıkamada güçlük çekiyorum. Bu yüzden Gülay'ı okuldan almak zorunda kaldım. Ancak, bir çamaşır makinesi olursa kızımı tekrar okula gönderirim'' dedi. 
     
     HABERİ INTERNETTE OKUDU 
     ABD'de eğitimini bir lokantada garsonluk yaparak tamamlamaya çalışan, Gülay'ın dramını anlatan haberi ise internette okuyan ve isminin açıklanmasını istemeyen yardımsever Türk kızı, İzmir'deki ablasını arayarak, yardımda bulunacağını bildirdi. 
     Abla, haberi yayına veren Anadolu Ajansı AA aracılığıyla, Milli Eğitim Müdürlüğü yetkililerine ulaşarak, kardeşinin gönderdiği bin doları, ''Haydi Kızlar Okula Kampanyası'' hesabına yatırdı. 
     İl Milli Eğitim Şube Müdürü Mustafa Erdoğan ve kampanya görevlileri, 350 milyon lira ödeyerek aldıkları çamaşır makinesini, Gülay Can'ın evine kadar götürerek teslim ederken, kaderi değişen Gülay Can ve annesi Zübeyde Can sevinç gözyaşları döktü. 
     
     BİR YILLIK DETERJANI DA VERİLDİ 
     Önlüğü, çantası, kırtasiye giderlerinin karşılanması için kampanya hesabından 75 milyon liralık da çek verilerek ihtiyaçları satın alınan Gülay Can, önlüğünü giyip çamaşır makinesini kucaklarken, okullu olmanın heyecanını yaşadı. Gülay Can'ın annesine, makinenin yanı sıra bir yıllık deterjanı da teslim edildi. 
     Kampanya sorumlusu Erdoğan, ''Gönderilen para bir çamaşır makinesi için fazla gelince bir yerine 3 makine aldık. Diğer iki makineyle de Gülay Can gibi ihtiyacı olan aileleri sevindireceğiz'' dedi. 
     Gelen yardımla anne Zübeyde Can, zihinsel engelli kızları Ayşe 11 ve Tuğba'nın 16 çamaşırlarını makineyle yıkayabileceğini, kızı Gülay Can'ı da bayramdan hemen sonra yarım bıraktığı okuluna göndereceğini söyledi. 
     
</TEXT>
</DOC>
