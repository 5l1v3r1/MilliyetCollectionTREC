<DOC>
<DOCNO> 291001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/yasam/ayas.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzların altında ceset aradılar 
</HEADLINE>
<TEXT>


53 kişinin bulunduğu küçük bir yolcu uçağı Çin'in kuzeyindeki bir göle çakıldı. Tüm yolcularla beraber, göl kenarındaki 2 kişi de yaşamını yitirdi. 400 kişilik kurtarma ekibi, buzları kırarak cesetleri çıkardı... 

DIŞ HABERLER SERVİSİ 

Çin'in kuzeyindeki İç Moğolistan Özerk Bölgesi'nde küçük bir yolcu uçağının buz tutmuş bir göle düşmesi sonucu, göl kenarındaki 2 kişi de dahil en az 55 kişi hayatını kaybetti. Baotou - Şanghay seferini yapan ve kalkıştan kısa süre sonra, TSİ 02.20 sularında Nanhai Parkı'ndaki göle düşen uçakta 6 kişilik mürettebat ve 47 yolcu bulunuyordu. 

Ölenlerin kimliği açıklanmadı 
Uçağın düşmesi sonucu Nanhai Parkı'nın yanındaki bir ev hasar görürken, göl kenarındaki tekneler de kısmen yandı. Arama ve kurtarma çalışmalarına katılan yaklaşık 400 kişilik itfaiye, polis, park çalışanları ve 20 kişilik dalgıç grubundan oluşan ekip, buzları kırarak cesetleri gölden çıkardı. China Eastern şirketine ait CRJ-200 tipi yolcu uçağında kalkıştan bir süre sonra bir patlama meydana geldiği ifade edildi. 
Yolcuların kimlikleri açıklanmazken, yolcular arasında bir Endonezya vatandaşının bulunduğu belirtildi. Yerel kaynaklar uçakta önemli bir şirketin yönetim kurulu başkanının da bulunduğunu açıkladı. 




</TEXT>
</DOC>
