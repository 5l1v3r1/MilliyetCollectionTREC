<DOC>
<DOCNO> 280455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur40.html </URL>
<DATE> 2004/10/15/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Kapıkule'de rüşvet operasyonu... 
</HEADLINE>
<TEXT>

     Edirne İl Jandarma Komutanlığı'nca düzenlenen operasyonda, Kapıkule Kara Ulaştırma Müdürü Keriman K. ile 1 müdür yardımcısı ve 9 personel gözaltına alındı. 
     AA muhabirinin edindiği bilgiye göre, jandarma tarafından gece düzenlenen operasyonda, gümrükten ve evlerinden alınan Kapıkule Kara Ulaştırma Müdürü Keriman K. ile 1 müdür yardımcısı ve 9 personel, ''Rüşvet ve görevi suiistimal'' suçlarından gözaltına alındılar. 
     Gece ifadelerinin alınmasına başlanan ulaştırma personelinin halen jandarma komutanlığındaki sorguları sürüyor. Jandarma yetkilileri sanıkların 18 Ekim 2004 Pazartesi günü adli makamlara sevk edilebileceklerini ve gözaltına alınan kişi sayısının artabileceğini belirttiler. 
     
     KUYRUK OLUŞTU- 

     Bu arada, Kapıkule'de görev yapan Kara Ulaştırma Müdürlüğü personelinin büyük bir bölümünün gözaltına alınmasından sonra sınır kapısında 4 kilometre TIR kuyruğu oluştu. 
     Kapıkule'ye gelen İstanbul Kara Ulaştırma Bölge Müdürü Mehmet Nesip Kemaloğlu, ilk etapta bir müdür yardımcısı ve 1 personele, UND ve gümrük personelinin de yardımıyla TIR geçişlerinin başlatıldığını belirtti. 
     Kara Ulaştırma Genel Müdürlüğü'ne geçici olarak, işlemlerin on line sistemden çıkartılarak yapılması önerisinin iletildiği ve cevabın beklendiğini de belirten yetkililer, ''Ulaştırmadaki 1 müdür yardımcısı ve 1 memurla işlemler nereye kadar sürer bilemiyoruz. Ancak, sınır kapısında TIR kuyruğunun eritilmesi için çalışmalar sürüyor'' diye konuştular. 
     Bu arada, sınır kapısındaki kuyrukta bekleyen TIR sürücüleri, rüşvet aldığını veya verdiğini kimsenin söyleyemeyeceğini belirterek, ''Kameralı takip yapılması gerekiyor. Dünyanın her yerinde bu böyle yapılıyor'' diye konuştular. 
     
</TEXT>
</DOC>
