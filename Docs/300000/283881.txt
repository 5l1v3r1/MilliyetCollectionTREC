<DOC>
<DOCNO> 283881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur42.html </URL>
<DATE> 2004/10/27/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Gösteri uçağı minareye çarptı... 
</HEADLINE>
<TEXT>

     29 Ekim Cumhuriyet Bayramı törenleri için hazırlık yapan gösteri uçaklarından birisi, Başbakan Tayyip Erdoğan'ın evinin bulunduğu Keçiören Subayevleri'nde Aksa Camii'nin minaresine çarptı. 
     AA muhabirinin aldığı bilgiye göre, gösteri uçağı, öğle namazı öncesi Ayvalık Sokak'taki Aksa Camii'nin iki minaresinden birisine çarptı. Uçağın kanat darbesiyle caminin sol tarafındaki minarenin alemi parçalandı. Alemin küçük parçaları, etrafa dağıldı. 
     Caminin bir bölümünde tadilat çalışmalarını sürdüren inşaat ustaları ile olayın görgü tanıkları, öğle namazından çok kısa süre öncesinde önce uçakların gürültülerini çok yakından duyduklarını, ardından bir uçağın caminin minaresine çarptığını anlattılar. 
     Bu arada, olay yerine yakın bölgedeki evinden MGK Toplantısı için ayrılan Başbakan Recep Tayyip Erdoğan'ın da kalabalığı görmesi üzerine camiye gelerek, olayla ilgili bilgi aldığı ve incelemelerde bulunduğu belirtildi. 
     
</TEXT>
</DOC>
