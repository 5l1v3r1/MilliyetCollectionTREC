<DOC>
<DOCNO> 268573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/dunya/adun.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerry'den Ermeni sözü 
</HEADLINE>
<TEXT>


ABD'de Demokratların 2 Kasım seçimlerindeki başkan adayı John Kerry, Ermeni seçmene başkan seçildiği takdirde 24 Nisan 2005'te 'soykırım'ı tanıma sözü verdi 


ABD'de Demokratik Parti başkan adayı John Kerry, başkan seçilirse yeni Amerikan yönetimi olarak 24 Nisan 2005 tarihinde "Ermeni soykırım iddiaları"nı tanıyacağını belirtti. 
Amerika Ermeni Ulusal Kongresi ANCA adlı Ermeni diyasporası grubunun Massachussetts eyaletinde düzenlediği müzik festivali Armenstock'a davet edilen Kerry, seçim kampanyası dolayısıyla katılamadığı bu festivale gönderdiği mektupta, "Sizi temin ederim ki, Başkan olarak, Ermeni soykırımının inkarına karşı savaşmayı sürdüreceğim. Benim yönetimim, 24 Nisan 2005'i, bu vahşetin 90'ıncı yıldönümü olarak tanıyacaktır ve insanlığa karşı bu suçun, gelecek soykırımları önlemesinde kullanılması için çalışacaktır. Soykırımı sona erdirme yönündeki ahlaki sorumlulukta uzlaşma olamaz" dedi. 24 Nisan tarihi Ermeni grupları tarafından "soykırım yıldönümü" olarak görülüyor. 

Ermenilere tarih verdi 
Demokrat Parti Massachussetts Milletvekili Barney Frank tarafından, Armenstock Festivali katılımcılarına okunan mektubunda Kerry, "ABD'nin Ermeni soykırımını tanıması, ABD - Ermenistan ilişkileri ve ticaretinin güçlendirilmesi, Ermenistan'a ambargoların kaldırılması ve Yukarı Karabağ'da adil ve kalıcı bir barış için Ermeni toplumuyla 20 yıldan fazla süredir çalışmak benim için bir ayrıcalık" dedi. 
ABD'de daha önce de başkan adaylarının, "Ermeni soykırımı iddialarını tanıyacakları yönünde söz vererek Ermeni asıllı Amerikalıların oylarını toplamaya çalıştıkları biliniyordu, ancak Massachussetts Senatörü Kerry'yi, daha önce söz veren başkan adaylarından ayıran en önemli özelliği, Kongre'de bizzat "soykırım"ın kabul edilmesine yönelik girişimlere destek vermesi olarak görülüyor. Kerry, Kongre'de yıllardır soykırımın tanınması çabalarında yer alıyor. Bunun yanı sıra Kerry, gönderdiği son mektupta soykırım iddialarının kabulü için "24 Nisan 2005" gibi bir tarihten söz ederek kendisini bir taahhüdün altına sokmuş oldu. 


</TEXT>
</DOC>
