<DOC>
<DOCNO> 294127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko30.html </URL>
<DATE> 2004/12/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şener Türkiye, AB bütçesine abartıldığı ölçüde yük oluşturmayacaktır 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye'nin Avrupa Birliği AB bütçesine getireceği yükün, abartıldığı ölçüde olmayacağını söyledi. 
     Şener, DPT tarafından hazırlanan ''Türkiye'nin Üyeliğinin AB'ye Muhtemel Etkileri'' konulu raporu sunumunda yaptığı konuşmada, Türkiye'nin, AB'nin karar alma sürecinde tek başına etkili olması mümkün değil'' dedi. 
     Türkiye'nin AB bütçesinden alacağı katkının objektif olarak hesaplanmasının önem taşıdığını anlatan Şener, yapılan birçok çalışmada GSMH büyüklüğünün ihmal edildiğini ve maksimum kaynak kullanımı üzerinden hesaplar yapıldığı için abartılı sonuçlar üretildiğini kaydetti. 
     
     TÜRKİYE, AB BÜTÇESİNE KAYNAK AKTARACAK 
     Şener, Türkiye ekonomisinin AB-25'in GSMH'na yüzde 0.1 ile yüzde 0.3 civarında bir artışa yol açacağının tahmin edildiğine işaret ederek, Türkiye'nin AB-25 GSYİH'na sağlayacağı katkının 2014 yılı içinde 16-48 milyar euro aralığında, 2020 yılında ise 21-63 milyar euro aralığında olacağının tahmin edildiğini kaydetti. 
     AB'ye üyeliğin gerçekleşmesi halinde Türkiye'nin sadece bütçeden kaynak kullanmayacağını aynı zamanda AB bütçesine kaynak aktaracağını vurgulayan Şener, Türkiye'nin 2014 yılında AB bütçesine toplam 4.9 milyar euro, 2020 yılında ise 8.8 milyar euro katkı sağlamasının beklendiğini söyledi. 
     Türkiye'nin, üye olduğu esas itibariyle Ortak Tarım Politikası ve yapısal Fonlardan yararlanacağını hatırlatan Şener, yapılacak katkı düşüldükten sonra net etkiye bakıldığında Türkiye'nin, AB bütçesine getireceği net maliyetin 2014 yılında 5.9-7.9 milyar euro, 2020 yılında ise 6.5-10 milyar euro aralığında olacağının tahmin edildiğini kaydetti. 
     
     TÜRKİYE'NİN KARAR ALMA SÜRECİNE ETKİSİ 
     Şener, Türkiye'nin mevcut karar alma usulleri çerçevesinde tek başına etkili olmasının mümkün olmadığına işaret ederek, bugünkü nüfus büyüklüklerine bakılarak Türkiye'nin, AB toplam nüfusu içinde yüzde 13.6 paya sahip bir ülke olarak Avrupa Parlamentosu'nda yaklaşık yüzde 11, AB Konseyi'nde ise yüzde 9 oranında güç elde edeceğini ifade etti. 
     Şener, 2004 yılı itibariyle Türkiye'nin Gayri Safi Yurt İçi Hasıla'nın GSYİH AB-25'e göre toplam AB GSYİH'nın yüzde 2.4'ü seviyesinde olacağının tahmin edildiğini vurgulayan Şener, AB üyeliğinin Türkiye ekonomisine sınırlı olacağı baz senaryosuna göre, AB'nin olumlu etkileriyle Türkiye'nin GSYİH'nın 2014 yılında AB-25 GSYİH'nın yüzde 4'ü seviyesine çıkacağının tahmin edildiğini kaydetti. 
     Şener, aynı senaryoya göre 2004-2020 döneminde Türkiye ekonomisinin yıllık ortalama yüzde 6.2 büyümesi halinde 2004 fiyatlarıyla 241 milyar euro olan GSYİH'nın 2020 yılında yaklaşık 1 trilyon 139 milyar euro'ya, aynı dönemde yüzde 6.8 oranında büyüme baz alındığında ise 2020 yılında bu rakamın 1 trilyon 251 milyar euroya ulaşacağının tahmin edildiğini söyledi. 
     
     2020 YILINDA AB'DEN İTHALAT 
     Türkiye'de kişi başına milli gelirin cari fiyatlarla AB-25 ortalamasının yüzde 15'i seviyesinde olduğunu ifade eden Şener, baz senaryoya göre 2014 yılında AB-25'in yüzde 22.9'una, 2020 yılında ise yüzde 29,7'sine yükseleceğinin tahmin edildiğini vurguladı. Yüksek etki senaryosuna göre ise aynı dönemlerde kişi başına milli gelir 2014 yılında AB-25 ortalamasının yüzde 24.5'ine, 2020 yılında ise yüzde 32.6'sına ulaşılacağını bildirdi. 
     Satın alma gücü paritesine göre ise bu oranların daha yüksek olacağının tahmin edildiğini belirten Şener, 2004 yılı itibariyle satın alma gücüne göre bu oranın yüzde 33 mertebesinde gerçekleşeceğini kaydetti. 
     Türkiye'nin, 2003 yılı itibariye AB ülkelerinden ithalatının 27.8 milyar euro olduğunu hatırlatan Şener, 2020 yılında AB'den ithalatın 150 milyar euroya yükseleceğini kaydetti. 
     
</TEXT>
</DOC>
