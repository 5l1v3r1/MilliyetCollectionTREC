<DOC>
<DOCNO> 278329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sondun18.html </URL>
<DATE> 2004/10/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bağdat Valisi'nden ABD'ye Artık gidin 
</HEADLINE>
<TEXT>

     Bağdat Valisi Ali El Haydari, Irak'ta başkentin göbeğinde, Dicle ırmağının kıyılarında, Saddam Hüseyin'in saraylarında oturan ABD yönetimi ve ordusunun artık kentten çekilmesini istiyor. 
     Amerikan Associated Press ajansına demeç veren Haydari, ABD işgal yönetiminin, ''Yeşil Bölge'' adını verdiği 10 kilometrekare büyüklüğündeki alanı artık Irak hükümetine devretmesi gerektiğini belirtti. 
     ABD Başkanı George Bush, ''egemenliğin 3 ay önce Irak hükümetine devredildiğini'' belirtse de Vali Haydari, Yeşil Bölge karargahının terk edilmesi gerektiğini söylüyor. 
     İçinde ABD ordusu karargahı, bazı ''koalisyon büyükelçilikleri'' bulunan Yeşil Bölge dışına son üç ay içinde iki defa çıkmış Batılı bir diplomat, ''Burası, bir dünya içinde ayrı bir dünya'' diyerek, burada Irak halkıyla hiç yüz yüze gelmeyenlerin bulunduğunu tahmin ediyor. 
     Saddam rejimini yıkmak için 20 Mart 2003'te başlatılan harekattan önce Yeşil Bölge'yi planlayanlar, özel mülkiyet olan çok sayıda evi bu alan içine almak zorunda kaldı. Bağdat ve ülke genelinde hemen her gün kan gövdeyi götürürken, burada yüzme havuzları ve hatta Çin lokantaları dahil her türlü konfor var. 
     Yabancıların Bağdat'ta ''asla silahsız dolaşmaması gerektiği'' salık veriliyor. ABD ordusu da zaten gece başkentte her yerin boş olmasını tercih ediyor. 
     Irak halkının görüşlerini yansıtan 42 yaşındaki dükkan sahibi İmad Sabir, ''Amerikalılar Yeşil Bölge'yi terk etmeli, bu alan müzeler, parklar ve belediye yüzme havuzlarıyla herkesin piknik yapabileceği huzur alanına çevrilmek zorunda'' diyor. 
     
</TEXT>
</DOC>
