<DOC>
<DOCNO> 261253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/dunya/dun01.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maraş'ta Rum provokasyonu 
</HEADLINE>
<TEXT>


SEFA KARAHASAN Lefkoşa 


24 Nisan referandumunda Annan Planı'na hayır diyerek çözümün önünü tıkayan Kıbrıslı Rumlar referandum sonrasında uluslararası planda aleyhlerine oluşan havayı tersine çevirmek amacıyla kışkırtıcı girişimlere başvuruyor. 
Rumlar bu akşam "Çözüm - Yeniden Birleşme - Barış" eylemi adı altında Gazimağusa yakınlarındaki Derinya bölgesinden KKTC'nin kontrolündeki Maraş'a doğru bir yürüyüş yapacak. Bu eylemin bu akşam saat 19.30'da Derinya Ay Modestos Meydanı'ndan hareketle başlayarak Maraş barikatında son bulmasının planlandığı belirtildi. Yürüyüşün bittiği noktada sınır delme girişimlerinin olabileceğine dikkat çekilirken, Rum lider Tasos Papadopulos'un yürüyüşü desteklediği iddia edildi. 
Rumların yine Derinya bölgesinde 1996'daki benzer bir eylem sırasında ölen 2 Rum'u anma bahanesiyle 11 Ağustos'ta da ikinci bir eylem daha yapacağı bildirildi. 
KKTC Dışişleri Bakanlığı, BM Barış Gücü'nü, Rumların 11 Ağustos'ta yapacağı ikinci gösteri dolayısıyla uyardı. Gösteri için Türk güvenlik kuvvetleri geniş önlemler aldı. 


</TEXT>
</DOC>
