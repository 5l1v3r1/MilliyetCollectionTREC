<DOC>
<DOCNO> 282249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur20.html </URL>
<DATE> 2004/10/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ailesinden dayak yiyen S.A'nın yakınları ile görevliler arasında arbede 
</HEADLINE>
<TEXT>

     Bolu'da annesinden dayak yediği için 20 gündür hastanede tedavi gören 3.5 yaşındaki S.A, hastaneden taburcu edilerek çocuk yuvasına gönderildi. Çocuğu yuvaya teslim etmek istemeyen S.A'nın yakınları ile görevliler arasında arbede yaşandı. 
     Bolu İzzet Baysal Devlet Hastanesi'nde 20 gündür tedavi gören 3.5 yaşındaki S.A, tedavisinin tamamlanmasının ardından, Bolu Sosyal Hizmetler İl Müdürlüğü yetkilileri tarafından teslim alınmak istendi. Mahkeme kararıyla çocuk yuvasına yerleştirilmek istenen S.A, hastanedeki yakınları tarafından yetkililere teslim edilmek istendi. S.A'nın yuvada kalmasını istemeyen yakınları ile yetkililer arasında çıkan tartışmanın büyümesi üzerine, hastane polisi olaya müdahale etti. 
     Yaşanan arbede sonrasında S.A, polis ekiplerinin yardımıyla tedavi gördüğü hastaneden alınarak, Adapazarı Dostluk Çocuk Yuvası'na gönderildi. 
     
     DUYGUSAL ANLAR YAŞANDI 

     Mahkeme kararıyla çocuk yuvasına gönderilen S.A'nın yakınlarından ayrıldığı sırada duygusal anlar yaşandı. S.A'nın tedavi gördüğü hastanenin personeli ve yakınları da gözyaşlarına hakim olamadı. 
     Annesi tarafından dövülen S.A, 20 gün önce hastanede tedavi altına alınmış, anne Çiğdem Alakaz da tutuklanarak cezaevine gönderilmişti. Mahkeme, S.A'nın velayetinin annesinden alınarak, Sosyal Hizmetler İl Müdürlüğü'nce koruma altına alınmasını kararlaştırmıştı. 
     
</TEXT>
</DOC>
