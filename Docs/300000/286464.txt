<DOC>
<DOCNO> 286464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur14.html </URL>
<DATE> 2004/11/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Anne katiline 16 yıl 'töre indirimi ...' 
</HEADLINE>
<TEXT>

     Neşet KARADAĞ ADANA, DHA 

ADANA'da 33 yaşındaki annesi Sakine Demir'i fuhuş yaptığı iddiasıyla 17 yerinden bıçaklayıp boğazını keserek öldüren ve ömür boyu hapis istemiyle yargılanan 19 yaşındaki Hakkı Demir, önce 36 yıl hapis cezasına çarptırıldı, töre indirimi' diye bilinen ağır tahrik indirimi ile mahkemedeki iyi hali gözönüne alınarak bu cezası 20 yıl hapise indirildi. 
     Mardin'in Derik İlçesi Yüksekova Mezrası'nda yaşayan Sakine Demir henüz 13 yaşındayken amcasının oğlu 42 yaşındaki Eyüp Günsel ile resmi nikahsız evlendirildi. Sakine Demir'in bu evlilikten oğlu Selman dünyaya geldi. İddiaya göre, sürekli eşi tarafından dövülen Sakine, oğlunu eşinin ailesine vererek ayrıldı. 15 günlük Selman açlıktan öldü. 
     Sakine'yi, 20 yıl önce annesi ve babası başlık parasına nüfus cüzdanındaki doğum tarihine göre bugün 85 yaşındaki Hacı Ramazan Demir ile evlendirildi. Sakine'nin 2'si kız 9 çocuğu dünyaya geldi. 
     Sakine, iddiaya göre, eşinin yatalak olması ve kendisi ile ilgilenmemesi nedeniyle 2 yıl önce Adana, İstanbul ve Aydın'daki akrabalarının yanına sık sık gitmeye başladı. Sakine'nin 3 ayda bir köyden ayrılması nedeniyle köylüler arasında dedikodu yayıldı. Köylülerin, Sakine kötü yolda. Siz bu utançla nasıl yaşıyorsunuz Namusunuzu temizleyin' gibi sözler söylemelerini gururuna yediremeyen oğlu 19 yaşındaki Hakkı Demir, teyzesi 38 yaşındaki Nesime Kanık ile annesini aramaya başladı. Hakkı ve teyzesi, Sakine'yi 4 ay önce Adana'nın Seyhan İlçesi'ne bağlı Küçük Dikili Beldesi'ndeki kardeşi 36 yaşındaki Songül Ateş'in evinde buldu. 
     
     BOĞAZINI KESTİ 
     Hakkı Demir iddiaya göre, hakkında çıkan dedikoduları görüşmek için saat 04.00'de annesinin yattığı odaya girdi. Demir, tartıştığı annesini 17 yerinden bıçakladı. Daha sonra boğazını keserek öldürdü. Annesinin öldüğüne emin olunca elinde bıçakla dışarı çıkıp, "Yanıma kimse yaklaşmasın. Yaklaşanı öldürürüm. Gazetecileri çağırın'' diye bağırmaya başladı. Jandarma ekipleri, kısa sürede olay yerine giderek Demir'i sakinleştirip gözaltına aldı. 
     
     'TÖRE İNDİRİMİ' UYGULANDI 
     Adana 2'nci Ağır Ceza Mahkemesi'nde annesini öldürmekten ömür boyu hapis istemiyle yargılanan Hakkı Demir, dün karar duruşmasına çıktı. Annesini namusunu temizlemek için öldürdüğünü iddia eden Hakkı Demir, "Annem köyden kaçıp Diyarbakır ve İstanbul'da erkeklerle fuhuş yapıyordu. Herkes annemin kötü yolda olduğunu konuşuyordu. Çevreye karşı küçük duruma düştüğümüz için namusumu temizlemeye karar verdim. Adana'ya gittiğini tespit ettim. Annemi Adana'daki teyzemin evinde buldum. Uyurken ilk bıçağı kalbine sapladım. Uyanıp bağırmaya çalıştı. Ağzını kapatarak boğdum. Sonra ard arda bıçakladım. Bu işi ailemin namusu için gerçekleştirdim. Pişmanım. Ama, yapmak zorundaydım'' dedi. 
     Mahkeme heyeti, Hakkı Demir'e 36 yıl ağır hapis cezası verirken, yeni Türk Ceza Kanunu'nun henüz yürürlüğe girmediği için mevcut yasada bulunan ve 'töre indirimi' diye bilinen ağır tahrik hükmünü uyguladı. Böylece Hakkı Demir'in cezası önce 24 yıla, duruşmadaki iyi hali de göz önünde bulundurularak 20 yıl ağır hapis cezasına indirildi. 
     
</TEXT>
</DOC>
