<DOC>
<DOCNO> 288324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun41.html </URL>
<DATE> 2004/11/12/ </DATE>
<TIME> 20.23 </TIME>
<AUTHOR>  </AUTHOR>
<HEADLINE>
Bush ile Blair biraraya geldiler... 
</HEADLINE>
<TEXT>

     ABD Başkanı George Bush, İsrail-Filistin sorununun çözümü için büyük bir fırsatın varolduğunu söyledi. 
     Bush, İngiltere Başbakanı Tony Blair ile görüşmesinin ardından Beyaz Saray'da düzenlediği ortak basın toplantısında, Filistin lideri Yaser Arafat'ın ölümü nedeniyle Filistin halkına başsağlığı dileyerek, ''Yas dönemine giren Filistin halkının duygularını paylaşıyoruz'' dedi. 
     George Bush, 4 yıllık görev süresinde İsrail-Filistin sorununun çözümü için varolan bu fırsatı değerlendirmek için kullanacağını belirterek, ''Gerçekten özgür bir Filistin devletinin kurulmasının tüm dünyanın yararına olduğuna inanıyorum. Filistin halkının menfaatine olduğunu biliyorum'' diye konuştu. 
     ABD Başkanı Bush, Ocak ayında yeni görev süresinin resmileşmesinden sonra İsrail-Filistin sorunu başta olmak üzere gündemdeki konuları ele almak için mümkün olduğu en kısa zamanda Avrupa'yı ziyaret edeceğini dile getirdi. 
     
     ''AVRUPA İLE İLİŞKİLERİN DERİNLEŞTİRİLMESİNE ÇALIŞACAĞIM'' 

     Beyaz Saray'da İngiltere Başbakanı Tony Blair'i kabul eden ABD Başkanı George Bush, İsrail-Filistin sorununda devreye girmeye hazır olduklarını, ancak bunun için önce bölgeden istek görmeyi beklediklerini belirtirken, yeni bir Ortadoğu temsilcisi atayacağı iddialarını yanıtsız bıraktı. 
     İkinci dönem başkanlık seçimini kazandıktan sonra Bush'u ziyaret eden ilk devlet adamı olan Blair, Beyaz Saray'da ABD Başkanı Bush ile görüşmesinin ardından ortak bir basın toplantısı düzenledi. 
     Bush, dört yıl sürecek ikinci dönem başkanlığı sırasında, bağımsız, demokratik bir Filistin devleti kurulması ve güvenlik içinde bir İsrail devletiyle birarada varolabilmesi vizyonuna ulaşmanın mümkün olduğuna inandığını söyledi. 
     ABD Başkanı Bush, ikinci dönem başkanlığı sırasında Avrupa ile ABD arasındaki ilişkilerin derinleştirilmesine büyük önem vereceğini de özellikle vurguladı ve dünyadaki tehditlere karşı birlikte çalışmanın önemli olduğunu kaydetti. 
     Blair de ''Bush'un finosu'' suçlamalarına göğüs gererek, ''Terörizme karşı savaşa, ABD'nin müttefiki olduğumuz için katılmıyoruz. Terörizmle savaş, İngiltere'nin de çıkarınadır'' dedi. 
     Başkan Bush, Filistin lideri Yaser Arafat'ın ölümünün ardından yas tutan Filistin halkına başsağlığı diledi ve şöyle konuştu 
     ''Önümüzdeki aylar, kalıcı bir barış yönünde ilerlemek için yeni bir fırsat öneriyor. Yakında Filistinliler yeni bir başkan seçecekler. Bu, Filistin halkının yerel ve ulusal liderlerini seçeceği kalıcı demokratik siyasi kurumların oluşturulmasında ilk adım olacak. Bu seçimlerin başarısında kararlıyız ve yardıma hazırız. Terörizme karşı savaşacak ve demokratik reformlarda kararlı bir Filistin liderliğiyle çalışmayı sabırsızlıkla bekliyoruz. Uluslararası toplumu da, Filistin ekonomisini canlandırmaya, Filistin güvenlik birimlerinin terörle savaşmasına yardım edecek şekilde kurulmasına, yolsuzluğun önlenmesine ve Filistin siyasi sisteminin reforme edilmesine yardıma sevk edeceğiz. Gazze ve Batı Şeria'nın bir kısmından çekilme planının tamamlanmasında İsrail ve Filistin ile birlikte çalışacağız. Bu adımlar başarılı olursa, yol haritasının uygulanması sürecine ve müzakerelere temel oluşturacak.'' ABD Başkanı, demokratik, bağımsız bir Filistin devleti istediklerini dile getirerek, şunları söyledi 
     ''Yahudi devleti İsrail'in güvenliğinde kararlıyız. İki devletin yan yana barış ve güvenlik içinde yaşaması hedefi, tek yolla kazanılabilir, o da demokrasi, reform ve hukuk kurallarından geçer. Bütün bu umutlarımız, Amerika ve Avrupa'nın yakın ortaklar olarak kalmasını gerektiriyor. Biz, özgür dünyanın öncüleriyiz. Aynı tehditlerle yüz yüzeyiz, aynı özgürlük inancına sahibiz. İkinci dönemimde, Avrupa ülkeleriyle transatlantik bağlarımızı derinleştirmek için çalışacağım. Hükümetim, NATO müttefikleri ve AB ile çalışarak Avrupa ile Amerika arasındaki işbirliğini güçlendirmeye devam edecek.'' Bush, özgürlük idealini kazanmak için Avrupa, İngiltere ve ABD'nin birlikte çalışmasının önemine işaret ederken, bir gazetecinin, ikinci dönem başkanlığı sırasında Filistin devleti idealine ulaşmanın mümkün olup olmadığı sorusuna karşılık, bu tür konularda önceden suni tarihler belirlemeye karşı olduğunu söyledi ve ''Bence bu sürede Filistin devletinin kurulması için büyük bir şans var ve ben de ABD başkentinde, önümdeki dört yılı bu hedefin kazanılmasına ayırmaya kararlıyım'' dedi. 
     
     BLAIR'E ELEŞTİRİLER 

     İngiltere'nin, Filistin-İsrail sorunu için uluslararası bir konferansa evsahipliği yapmak istediğinin hatırlatılmasına karşılık Bush, doğrudan bir yanıt vermekten kaçınarak, önce Filistin'de Arafat'ın yerine yeni bir liderin seçilmesini beklemek ve bu sürede strateji belirlenmesi gerektiğini kaydetti. 
     Bush, bölgeden olumlu sinyal gelmesi halinde, ABD'nin yardım etmeye hazır olduğunu ve gerekiyorsa bir konferans düzenlenmesine destek verebileceğini söyledi. 
     Blair de bu görüşü destekledi ve önce seçimlerin yapılmasını beklemek gerektiğine işaret etti. Bush, bir Ortadoğu temsilcisi atayacağı yönündeki sorularıysa yanıtsız bıraktı. 
     İran'ın nükleer bir silah elde etmesine ABD'nin göz yumup yummayacağı yönündeki soruya Bush, ''İran'ın nükleer silah elde etmesini istemeyiz. Bu yüzden de birlikte çalışıyoruz. Başbakan Blair, Fransa ve Almanya ile İranlıları, bu süreçten vazgeçmeye ikna için çalışıyor'' yanıtını verdi. 
     Bush, Irak'ta Ocak ayında yapılacak seçimlerde, ABD'nin hoşuna gitmeyecek bir liderin seçilmesi ihtimaline ilişkin bir soru üzerine, ''Irak'ta demokrasi konuşacak'' dedi ve Iraklıların bir diktatörle değil, geleceklerini güvence altına alacak bir liderle yaşamak istediklerine inandığını kaydetti. 
     Blair'in, kendi ülkesinde ''Bush'un finosu'' eleştirilerine maruz kalması konusunda Bush'un görüşü sorulunca İngiltere Başbakanı Blair, ''Sakın bu soruya evet öyle yanıtı verme'' diyerek espri yaptı. Bush, ''Başbakan kendi kararlarını kendisi veren, güçlü bir lider. İngiltere'de böyle bir lider bulunduğu sırada ABD başkanlığı yaptığım için çok şanslıyım. Çünkü zor zamanlarda yaşıyoruz'' dedi. 
     
</TEXT>
</DOC>
