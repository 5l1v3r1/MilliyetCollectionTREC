<DOC>
<DOCNO> 277732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko15.html </URL>
<DATE> 2004/10/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Petrol fiyatları 51 dolar seviyesinin üzerinde... 
</HEADLINE>
<TEXT>

     Uluslararası borsalarda dünün ardından bugüne de rekorlarla başlayan petrol fiyatları 51 dolar seviyesinin üzerinde geziniyor. 
     Gün içinde 51.48 dolara kadar yükselerek 21 yıllık New York Emtia Borsası tarihinin rekor fiyatına ulaşan ABD hafif petrolünün varili, bu seviyeden biraz gerileyerek, dünkü kapanışının 9 sent üzeri olan 51.18 dolarda dengelendi. 
     Londra Uluslararası Petrol Borsası'nda işlem gören Brent petrolünün varili ise 17 sent yükselişin ardından son işlemlerde 47.30 dolardan satılıyor. 
     ABD'de bugün açıklanması beklenen haftalık ticari petrol stokları, fiyatların yeni eğiliminin belirlenmesinde önem taşıyor. 
     Günlük 2.3 milyon varillik üretim kapasitesiyle petrol piyasalarında dikkatle takip edilen ülkelerden Nijerya'da benzin zamlarına tepki gösteren petrol işçileri sendikası NUPENG, hükümetin fiyatları indirmemesi ya da görüşmelere yanaşmaması durumunda üretimin durdurulacağı tehdidinde bulundu. 
     Zengin petrol yataklarıyla tanınan Nijer deltasındaki siyasi gerginlik yanında işçilerin greve gitme ihtimali, piyasalarda endişe yaratıyor. 
     ABD'nin yaklaşan başkanlık seçimi ile ilgili belirsizliğin sürmesinin, piyasaların yön belirlemesini zorlaştıran diğer bir faktör olduğu belirtiliyor. 
     
     ''SPEKÜLATİF HAREKET'' 

     Japonya'da bulunan eski OPEC Başkanı ve Katar Enerji Bakanı Abdullah el-Attiye'ye göre ise petrol fiyatlarında yaşanan son hareketler spekülatörlerce yönlendiriliyor. 
     ''Fiyatların rekor seviyelere yükselmesi dünya petrol stoklarındaki yetersizlikten ya da ya da üretici ülkelerdeki bir krizden kaynaklanmıyor'' diyen el-Attiye, hızlı hareketlerin sorumlusunun spekülatörler olduğunu savundu. 
     Fiyatların düşürülmesi için OPEC'in elinden gelen her şeyi yapmayı sürdürdüğünü kaydeden Katar Petrol Bakanı el-Attiye, kartelin günlük petrol üretiminin 30 milyon varilin üzerinde ve kapasitesinin sınırında olduğunu ifade etti. 
     el-Attiye, Çin'den kaynaklanan tüketim artışının da OPEC tarafından karşılandığını sözlerine ekledi. 

     
</TEXT>
</DOC>
