<DOC>
<DOCNO> 271782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur17.html </URL>
<DATE> 2004/09/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Basın Konseyi Hıncal Uluç'un ''uyarılmasına'' karar verdi 
</HEADLINE>
<TEXT>

     Basın Konseyi Yüksek Kurulu, ''Antalya Valisi Alaaddin Yüksel'i eleştiri sınırları ötesinde aşağılayan ve cevap hakkı tanımayan Hıncal Uluç'un uyarılmasına'' karar verdi. 
     Konsey'den yapılan yazılı açıklamada, Sabah Gazetesi'nin 16 Haziran 2004 tarihli nüshasında Hıncal Uluç imzasıyla yayınlanan ''Antalya'da Bir Vali'' başlıklı yazıda, ''Antalya sahilindeki Sera Otel plaj tesislerinin 'halka açılacak' gerekçesiyle yıkılmasını ele alarak, bundan sorumlu tuttuğu Antalya Valisi'ni sert bir dille eleştirdiği'' belirtildi. 
     Yazıda, ''Antalya Valisi ne yapıyor Adam Bond... James Bond... Böyle bir turizm yöresine Vali diye bu kafayı gönderenler... Başbakan Erdoğan... İçişleri Bakanı Aksu... Sizin de gazanız mübarek olsun'' gibi ifadelerin yer aldığı vurgulanan açıklamada, şöyle denildi 
     ''Sabah Gazetesi Yazarı Hıncal Uluç, yapılan başvuruya rağmen cevaben bir açıklama göndermemiştir. 
     Şikayet konusu yayını inceleyen Basın Konseyi Yüksek Kurulu BKYK , şikayetçi Antalya Valisi Alaaddin Yüksel'in, eleştiri sınırlarının ötesinde küçük düşürüldüğü ve şikayetçinin birçok başvurusuna rağmen Uluç tarafından cevap hakkına saygı gösterilmediği gerekçesiyle, Basın Meslek İlkeleri'nin 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' şeklindeki 4. maddesinin ve 'Basın organları, yanlış yayınlardan kaynaklanan cevap ve tekzip hakkına saygı duyarlar' içerikli 16. maddesinin ihlal edildiğine ve bu nedenle Sabah Gazetesi Yazarı Hıncal Uluç'un 'uyarılmasına' oybirliğiyle karar vermiştir.'' 
     
</TEXT>
</DOC>
