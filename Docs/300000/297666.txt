<DOC>
<DOCNO> 297666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur22.html </URL>
<DATE> 2004/12/14/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Öğrencilerimiz neden başarısız .. PISA sonuçları tartışma yarattı .. 
</HEADLINE>
<TEXT>

     Milli Eğitim Bakanlığı Müsteşarı Necat Birinci, Uluslararası Öğrenci Değerlendirme Çalışma Programı PISA sonuçlarıyla ''dövünmek veya övünmek yerine çocukları dünya standartlarına ulaştıracak çalışmalar yapılması gerektiğini'' belirtti. 
     Milli Eğitim Bakanlığı ve Dünya Bankası tarafından, 41 ülkedeki öğrenciler arasında yapılan sınavlar ve araştırmalara ilişkin yapılan PISA'yı Türkiye açısından değerlendirmek üzere seminer düzenlendi. 
     Başkent Öğretmenevi'nde düzenlenen seminerde konuşan Birinci, ''Sonuca saplanıp kalmak, Türkiye'ye gelecek yıllardan kaybettirir'' dedi. Sınavlarda sorulan soruların pekçoğunun Türkiye'deki ders müfredatında bulunmadığını kaydeden Birinci, müfredatın bu doğrultuda yeniden düzenlenmesi gerektiğini belirtti. ''PISA sonuçlarıyla dövünmek veya övünmek yerine çocuklarımızı dünya standartlarına ulaştıracak çalışmalar yapmamız gerekir'' diyen Birinci, müfredatla ilgili çalışmalarının bu yönde sürdüğünü ifade etti. 
     PISA sonuçlarının bir başlangıç olması gerektiğini kaydeden Birinci, değişikliklerin öğrencilerin başarıları üzerinde yaptığı etkiyi uluslararası ve ulusal bazda ölçmenin önem taşıdığını söyledi. 
     Birinci, öğrenci başına ayrılan eğitim payının da Türkiye'de düşük olduğunu belirterek, bu payın artırılması gerektiğini ifade etti. 
     
     ''PARA ÖNKOŞUL DEĞİL'' 
     OECD Eğitim Göstergeleri ve Analizi Bölümü Direktörü Andreas Schleicher de PISA'nın OECD ülkelerinin eğitim sistemleri arasındaki farklılıkları ve 15 yaşındaki gençlerin hayata ne kadar hazır olduklarını ölçmeye yönelik olduğunu kaydetti. 
     Öğrencilerin okulda ne ölçüde bilgi öğrendiklerinden ziyade, bu bilgileri kullanma becerilerini ve yaşamın güçlükleriyle başetmede kullanıp kullanamadıklarını ölçmeyi amaçladıklarını anlatan Schleicher, OECD'nin bu değerlendirmeyi geleceğe yönelik yaptığını ifade etti. 
     PISA sonuçlarına göre Türkiye'de yüksek performans gösteren okullar bulunduğunu, ancak kötü performans gösteren okulların Türkiye'nin performansını çok aşağı çektiğini belirten Schleicher, sonuçları öğrenci başına ayrılan payın az olmasına bağlamanın tek belirleyici neden olamayacağını söyledi. Eğitimde kaliteyi yakalamanın fırsat eşitliğiyle de yakından ilgisi bulunduğunu kaydeden Schleicher, ''ABD'de öğrenci başına harcama çok olmasına rağmen sonuçlar o kadar iyi değil. Para önemli ama hiçbir zaman bir önkoşul değil'' diye konuştu. 
     Schleicher, okul öncesi eğitimin de öğrencilerin sonraki yıllarda okul performansını etkilediğini belirterek, Türkiye'de okul öncesi eğitim alma oranının düşük olduğunu söyledi. 
     Milli Eğitim Bakanlığı Eğitimi Araştırma Geliştirme Dairesi Başkanı Ruhi Kılıç da PISA sonuçlarının eğitim sistemine yön vermede veri tabanı olarak kullanılacağını ifade etti. 
     Kılıç, Türkiye'nin 2006 yılında Fen Bilgisi alanında yapılacak PISA'ya da katılacağını, bunun hazırlık çalışmalarının devam ettiğini bildirdi. 
     
</TEXT>
</DOC>
