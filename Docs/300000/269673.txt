<DOC>
<DOCNO> 269673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/yazar/zbirand.html </URL>
<DATE> 2004/09/07/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Verheugen'den beklentiler... 
</HEADLINE>
<TEXT>


Haziran ayında bu köşeyi okuyanlar ve CNN TÜRK'ten MANŞET programını izleyenler mutlaka hatırlayacaklardır. 
Brüksel'deki bir dizi görüşmeden sonra, AB Komisyonu yetkililerinin "Türkiye'nin katılma müzakereleri için tarih alma olasılığının yükseldiğini, Kopenhag kriterlerine uyum sağlama yolunda önemli adımlar attığını, HAYIR anlamına gelecek bir yanıt vermenin giderek zorlaştığını" söylediklerini yazmış ve söylemiştim. 
Hatta isim vermeden, konuyu en yakından bilen bir üst düzey yetkilinin, benim bu izlenimimi paylaştıktan sonra "Eğer komisyon raporu bu sonuca varırsa, müzakerelerin başlama tarihi 2005'in ortalarını geçmez" dediğini söylemiştim. 
Bunu bana söyleyen GV idi. Adını açıklamamıştım, zira off the record oknuşmuştum. Bugün rahatça söyleyebilirim, zira kendi aynı sözleri geçen hafta resmen tekrarladı. 
Ben yazdığımda nice meslekdaşım, kendi politikalarına uymadığı veya bir başkasından kaynakladığından olsa gerek, inanmamışlar hatta beni kamuoyunu yönlendirmekle suçlamışlardı. 
Şimdi haklı olduğum giderek anlaşılıyor. 

GV ÇOK ÖNEMLİ ROL OYNUYOR 
Günter Verheugen GV Pazar akşamından bu yana Türkiye'de bulunuyor ve temaslar yapıyor. 6 Ekim günü açıklanacak olan Türkiye raporu öncesindeki son temaslar bunlar. 
Raporun taslak hali hazır ve yakında Komiserlere dağıtılacak. Orada bir kıyamet kopacak ve nihai halini alacak. 
Komisyon'un çıkaracağı rapor, Türkiye açısından son derece hayati. 
Nedeni de, üye ülkelerin büyük bir bölümünün, Komisyon raporunun arkasına saklanacaklarını açıkça göstermeleri. 
Kamuoylarının tepkisini azaltabilmek için "Ne yapalım, Komisyon böyle söyledi. Bizde ona uymak zorunda kaldık" diyecekler. 
İşte bu açıdan baktığınızda, raporun son durumuna sokulması aşamasında GV'nin rolü son derece önem kazanıyor. 
İsterse rapora öyle cümleler konmasına göz yumar ki, böyle bir fırsatı bekleyen nice başkent tutumunu kolaylıkla olumsuzlaştırabilir. 
İsterse öyle bir direnir ki, Komiserlerden gelebilecek baskıları azaltabilir. Onları ikna edebilir. 
GV, ilerde AB Komisyonu tarihi yazılırken en açık şekilde hatırlanacak nadir komiserlerden biri olacak. "Türkiye'nin Kopenhag kriterlerine uyum sağlaması ve demokratikleşmesi sürecinin, Avrupa açısından en önemli kişisi" diye anılacak. 
Eşki Dışişleri Bakanı Şükrü Sina Gürel'in "Komisyonun bir memuru" diye küçümsediği GV, bugün anahtar rolü oynuyor. Üstelik, tarihi bir misyon yüklendiğinin bilinci altında, olumlu yaklaşıyor. 
Hepimizin beklentisi, GV'nin Komisyon raporunu mümkün olduğu kadar net hazırlatabilmesi ve diğer Komiserlerden gelecek yapay isteklere direnebilmesidir. 
Son adaylar için yazılan raporlara baktım. Hepsinin kilit bir cümlesi var. O da, Kopenhag kriterlerinin müzakerelerin başlamasına imkan sağlayacak şekilde yerine getirildiği ve bazı eksiklikler bulunmasına rağmen, sözü edilen ülke ile belirli bir tarihta masaya oturulmasının açıkça önerilmesidir. 
Türk toplumunun beklentisi budur. 
Türkiye belki -özellikle uygulama açısından- Kopenhag kriterlerini yüzde yüz yerine getirmemiştir. Türkiye belki, kriterler açısından bir Almanya, Fransa veya İngiltere düzeyine ulaşmamıştır. Biz Türkler henüz bir İskandinav gibi davranmıyoruz. Ancak, inanılmaz aşamalardan geçtik. 
Bırakın Avrupayı, hızımızla kendi kendimizi dahi şaşırttık. Üstelik bütün bunları çok bilinçli şekilde gerçekleştirdik. Yıktığımız tabuların sayısını ve gelinilen noktayı görenler hayret ediyorlar. Ben dahil... 
Bu noktaya geldikten sonra, 70 milyonluk böyle bir ülkeyi heyecanlandırıp , cesaretlendirip "yapın, gelin birlikte olalım" dedikten sonra, Komisyon raporunda sadece yazanların ve ilgili başkentlerin anlayabilecekleri nüanslarla bezenmiş, "koşul" anlamına gelecek tuzak dolu cümlelerle karşılaşmak, bu toplumun büyük bölümünü yıkar... 
Gayet tabii koşullar olacaktır. 
Gayet tabii müzakerelerin nasıl sürdürüleceği, yani yol haritası belirlenecektir. 
Bu ülkenin tek istemediği "Siz bir de şunları yerine getirin, sonra biz toplanıp tekrar karar veririz". 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
