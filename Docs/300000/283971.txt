<DOC>
<DOCNO> 283971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/yasam/ayas.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens, gelin alıp gidecekti 
</HEADLINE>
<TEXT>


Mardin'de bir Türk kızının elinden mırra içen Prens Charles, fincanı tepsiye koysaydı, geleneklere göre onunla evlenmek zorunda kalacaktı 

NEVSAL ELEVLİ Londra 

İngiltere Veliaht Prensi Charles'ın Mardin gezisini esprili bir dille kaleme alan The Times ve Daily Telegraph gazeteleri, prense tepside kahve ikram eden Mardinli genç kız için, "Charles nerdeyse Buckingham Sarayı'na bir Türk gelini getiriyordu" diye yazdı. Daily Telegraph gazetesi, haberi "Prens Charles neredeyse Türk kızını eş olarak alıyordu" başlığı ile verirken, The Times, "Bir fincan Prens'e neredeyse bir eş kazandıracaktı" ifadesini kullandı. 



The Times gazetesi, önceki gün Mardin'de tarihi mek nları gezen Charles'ın ziyareti sırasında postane olarak kullanılan binayı ziyaret ederken başından geçen olayı şöyle anlattı "Berna Yağcı, Prens'e yörenin acı kahvesini ikram etti. Prens ilk yudumunu aldığında, Mardin Valisi Temel Koçaklar, bölgenin 7 bin yıllık yöresel geleneğini anlatarak Prens'i önceden uyardı. Prens'in boş fincanı kendisine kahve ikram eden kızın elindeki tepsiye bırakması halinde, geleneklere göre onunla evlenmesi gerekiyordu. Uyarı üzerine Charles da boşalmış fincanını 26 yaşındaki Türk kızı Berna Yağcı'nın eline vererek, 'Neredeyse Prenses oluyordun' dedi." 



</TEXT>
</DOC>
