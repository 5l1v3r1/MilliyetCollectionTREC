<DOC>
<DOCNO> 270751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur17.html </URL>
<DATE> 2004/09/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Fatih'te silahlı saldırı 
</HEADLINE>
<TEXT>

     Fatih'te silahlı saldırıya uğrayan bir kişi yaralandı. 
     AA muhabirinin aldığı bilgiye göre, 34 BM 4935 plakalı otomobilde bulunan kişiler, saat 01.30 sıralarında, Karagümrük Fevzipaşa Caddesi'ndeki Karagümrük Stadı karşısında bulunan bir evin önüne geldi. 
     Aracı park eden bu kişilerden Kenan İmen 29 , henüz kimliği belirlenemeyen kişilerin silahlı saldırısına uğradı. 
     Açılan ateş sonucu karnına isabet eden kurşunla yaralanan İmen, arkadaşları tarafından Haseki Eğitim ve Araştırma Hastanesi'ne kaldırıldı. 
     Ameliyata alınan İmen'in karnına isabet eden kurşunun sırtından çıktığı belirtildi. Saldırıyı gerçekleştiren zanlılar ise olay yerinden kaçtılar. Olayda camlarına kurşun isabet eden otomobilde de maddi hasar oluştu. 
     Olay yerine gelen Fatih İlçe Emniyet Müdürlüğü ile Organize Suçlar Şube Müdürlüğü ekipleri inceleme yaptı. 
     İncelemede, bagajında elbise ve çeşitli eşya olduğu görülen otomobilin yanında da boş kovanlar bulundu. 
     Çevredeki binalarda oturan bazı vatandaşlar, ''3 el silah sesi duyarak uyandıklarını ve bir kişinin otomobile tutunarak ayakta durmaya çalıştığını gördüklerini, ancak saldırganları görmediklerini'' anlattılar. 
     Polis yetkilileri, olayda yaralanan İmen'in, kamuoyunda ''Karagümrük Çetesi'' olarak bilinen çıkar amaçlı suç örgütünün elebaşı olduğu iddia edilen Nuri Ergin ya da kardeşleriyle bir bağlantısı bulunup bulunmadığının da araştırıldığını ifade ettiler. 
     
</TEXT>
</DOC>
