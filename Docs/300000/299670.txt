<DOC>
<DOCNO> 299670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonyas14.html </URL>
<DATE> 2004/12/21/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tüm sindirim sistemi ameliyatla yenilendi 
</HEADLINE>
<TEXT>

     Çin'de bir kadın hastanın, tüm sindirim sisteminin ameliyatla yenilendiği bildirildi. 
     Şanghay'daki Ruicin hastanesinin sözcüsü Wang Min, tüm sindirim sistemi kanserli poliplerle kaplı 38 yaşındaki Lu Şiao'ya 14 Kasım'da yapılan 14 saatlik ameliyatla bağırsak, mide, dalak, karaciğer ve pankreas nakli yapıldığını açıkladı. 
     Lu'nun ameliyatına 30 doktorun katıldığı, tüm organların ailesinin talebi üzerine kimliği açıklanmayan bir kişiden alındığı belirtildi. 
     Wang, ameliyattan iki gün sonra solunum cihazından ayrılan Lu'nun iyileşmeye ve sıvı gıdalarla beslenmeye başladığını söyledi. 
     Lu'nun bünyesinin, şu ana kadar yeni organlarına tepki göstermediği, ancak gelecekte böyle bir durumun yaşanma riskinin bulunduğu kaydedildi. 
     Dünyada sadece 20 kadar yetişkinin bu tür bir ameliyat geçirdiği, bunların çoğunun ABD, bir tanesinin Avrupa'da yapıldığı biliniyor. 
     
</TEXT>
</DOC>
