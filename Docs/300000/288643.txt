<DOC>
<DOCNO> 288643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/ekonomi/eko04.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks 21.700-22.000 aralığında tutunabilir 
</HEADLINE>
<TEXT>


15.803 seviyelerinden başlayan çıkış eğiliminde kısa vadeli düzeltme başladı. Düzeltmede olan senetlerle tepki alımları güçlenebilir 

Zeynep Candan Aktaş 

Pazartesi günü açılışta Coca Cola'nın halka arzının ertelendiği haberi ve ABD'nin Irak'ta güçlü saldırılara başlaması 23.240 seviyesini gören endekste satış baskısının güçlenmesine neden oldu. Bu seviye, haftanın en yükseğiydi. Hafta boyunca devam eden satış baskısıyla perşembe günü en düşük 21.959 seviyesi görüldü. Cuma günü tutunma çabaları izlense de 22.104 puandan gerçekleşen kapanışla endeks haftalık bazda yüzde 4.79 puanlık değer düşüşünden kurtulamadı. 
Kısa vadeli yükselen kanalın da destek seviyesinin aşağı kırılmasıyla mayıs ayında 15.803 seviyelerinden beri devam eden yükseliş trendine bir süre ara verildi. Ancak uzun vadeli çıkış eğilimi devam ediyor. Son çıkışa iştirak eden senet sayısının sınırlı kalmasıyla birçok senet zaten ekim zirvesinden bu yana düzeltmedeydi. İMKB 30 senetlerinden İş Bankası öncülüğündeki 8 senet, İMKB 100 hisselerinden de 32 senet endeksin 3 Kasım'da 23.674'te oluşan zirvesinde etkili oldular. Bu hafta güçlenen satışlar diğer senetlerde mevcut düzeltmenin biraz daha derinleşmesini sağladı. Ancak düzeltmedeki bu senetler daha güçlü desteklerine de oldukça yaklaşmış oldular. 17 Aralık'a kadar olan dönemde AB'den çok olumsuz bir sinyal gelmezse ekim ayından bu yana düzeltmede olan senetlerin bir çoğunda, destekler test edilip yeniden güç kazanma ve dirençleri zorlama görüntüleri izlenebilecek. Bunun endekse yansıması da büyük bir olasılıkla tepki alımlarının güçlenmesi şeklinde olabilir. Önümüzdeki kısa haftada endeks 21.700- 22.000 aralığında destek bulmaya çalışabilir. Olası yukarı hareketlerde ise 22.500- 22.800 aralığı güçlü direnç bölgesi olarak görünüyor. 
İyi bayramlar dileğiyle. 


</TEXT>
</DOC>
