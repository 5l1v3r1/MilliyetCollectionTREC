<DOC>
<DOCNO> 291454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonsiy04.html </URL>
<DATE> 2004/11/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kabine yurt dışına çıkma rekoruna gidiyor... 
</HEADLINE>
<TEXT>

     İki yılını dolduran AKP hükümetinin bakanları, Cumhurbaşkanı Ahmet Necdet Sezer'den yurt dışına çıkmak için 640'a yakın vekalet aldı. 
     AKP hükümeti 3 Kasım 2002 seçimlerinden sonra iktidara gelirken, icraatını 15 Mart 2003'ten itibaren Recep Tayyip Erdoğan'ın başbakanlığında sürdürdü. Hükümetin bakanları iki yıllık icraatları süresince önemli sayıda yurt dışı seyahat gerçekleştirdi. Edinilen bilgiye göre bu süre içinde bakanlar kabine arkadaşlarına 640'a yakın vekalet bırakarak yurt dışı seyahatine çıktı. Bu gezilerden 610 dolayındaki Recep Tayyip Erdoğan'ın başbakanlığı dönemine rastladı. 
     
     EN ÇOK GEZENLER 
     Türkiye'nin AB ile ilişkilerinde önemli gelişmelerin yaşandığı son aylarda gezilerin çoğunluğu Avrupa ülkelerine yapılırken iki yıl içinde Meksika'dan Çin'e geziler düzenlendi. Başbakan Recep Tayyip Erdoğan'ın sık çıktığı yurt dışı gezilerin yanı sıra Dışişleri Bakanı ve Başbakan Yardımcısı Abdullah Gül, Devlet Bakanı Ali Babacan, Kültür ve Turizm Bakanı Erkan Mumcu en çok görev gezisine çıkan bakanlar arasında yer aldı. Bu isimler yanında Milli Savunma Bakanı Vecdi Gönül ve Devlet Bakanı Beşir Atalay da çok sayıda seyahat gerçekleştirdi. 
     Yurt dışı gezilerin bir bölümü de Devlet Bakanı Beşir Atalay'ın Ramazan aylarının son günlerinde gerçekleştirdiği Almanya seyahati gibi günü birlik oldu. Beşir Atalay 11 Kasım günü THY uçağıyla Köln'e gitti, "Avrupa Türk Demokratlar Birliği"nin düzenlediği iftara katılıp ertesi gün Türkiye'ye döndü. 
     
</TEXT>
</DOC>
