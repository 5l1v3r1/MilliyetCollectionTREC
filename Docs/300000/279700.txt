<DOC>
<DOCNO> 279700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun34.html </URL>
<DATE> 2004/10/13/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Iraklı 2 istihbaratçının başları kesildi 
</HEADLINE>
<TEXT>

     El Kaide ile bağlantılı olduğu sanılan Ebu Musab Ezzerkavi'nin grubu, 2 Iraklı istihbaratçının başlarını kesti. 
     Tevhid ve Cihad grubu tarafından bir internet sitesine gönderilen video kasette, bu iki kişinin kimlik kartları gösterildi. Militanlar daha sonra istihbarat görevlilerinin başlarını kesti. 
     Kasetteki Iraklılar, Bağdat'ın Hayfa caddesinde 28 Eylül'de kaçırıldıklarını belirterek, Irak istihbaratında çalıştıklarını kabul ettiler. 
     İstihbaratçılar, Iraklılara, güvenlik güçleri için çalışmayı bırakmaları tavsiyesinde bulundular. 
     
     FELLUCE'YE OPERASYON DÜZENLENEBİLİR 

     Öte yandan, Irak'ın geçici Başbakanı İyad Allavi, Ürdünlü terörist Ebu Musab Zerkavi öncülüğündeki yabancı militanların üslendiklerini söylediği Felluce kentine geniş çaplı bir operasyon düzenlenebileceğini söyledi. 
     Allavi, geçici Ulusal Konsey'de yaptığı konuşmada, ''Zerkavi ve grubu bize teslim edilmezse, Felluce'ye yönelik büyük bir operasyon düzenlemeye hazırız'' dedi. 
     İyad Allavi başkanlığındaki geçici hükümetin, aşırı dinci ve silahlı yandaşlarının kontrolünde olduğu belirtilen Felluce'de hükümetin denetimi sağlaması için kentin temsilcileriyle görüşmeleri sürdürdüğü haber veriliyor. 
     Felluce'nin, Zerkavi'nin Tevhid ve Cihad grubunun üssü olduğu yorumları da yapılıyor. 
     Allavi, konuşmasında, Amerikan ve Irak güçlerinin direnişçilere karşı baskıyı artıracağını da söyledi. 
     
</TEXT>
</DOC>
