<DOC>
<DOCNO> 293981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/ekonomi/eko02.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelkit Projesi 'örnek' oldu 
</HEADLINE>
<TEXT>


Avrupa Komisyonu İşletmeler Genel Müdürlüğü, Doğan Holding'in Kelkit'teki tarım işletmesini örnek gösterdi 


Doğan Holding'in organik tarım projesi, Avrupa Komisyonu İşletmeler Genel Müdürlüğü tarafından, "Avrupa Çapında Kurumsal Sosyal Sorumluluk Bilincini Artırma Kampanyası" için düzenlenen yarışmada seçilen 10 projeden biri oldu. 
Doğan Holding'den yapılan açıklamaya göre, Türkiye ve Avrupa'dan yarışan 100'ün üzerinde proje arasından, Doğan Organik Ürünler Sanayi ve Ticaret'in Gümüşhane Kelkit'te yürütmüş olduğu sosyal yatırım projesi, Macaristan, Slovenya, Polonya, Almanya, Belçika, İngiltere, Romanya, İspanya ve Finlandiya ile birlikte seçilen 10 proje arasında yer aldı. Açıklamada, Avrupa çapındaki yarışmada, bir Türk projesinin örnek projeler arasına girmesinin, örnek uygulama olarak yayımlanmasının ve bir yıl boyunca gerçekleştirilecek atölye çalışmalarında katılımcılar tarafından incelenecek olmasının, Türkiye'nin AB'ye girme yönünde katettiği yolun önemli bir göstergesi olarak nitelendirildiği kaydedildi. 

29 ülkede toplantı 
Açıklamaya göre, 2005 yılında Avrupa Komisyonu İşletmeler Birliği'nin kampanyası için 29 ülkede 65 toplantı yapılacak. 4 Şubat'ta Ankara'da ve 19 Nisan'da İstanbul'da yapılacak toplantılara, TOBB ve Doğan Organik Ürünler ev sahipliği yapacak. Yarışmayı, Avrupa Odalar Birliği EUROCHAMBERS ile Avrupa Sanatçı ve Küçük Girişimciler Birliği UAPME yürütecek. 


</TEXT>
</DOC>
