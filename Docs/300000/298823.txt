<DOC>
<DOCNO> 298823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/siyaset/siy05.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kıbrıs'ta adım atılabilir' 
</HEADLINE>
<TEXT>


ŞAKİR AYDIN İstanbul 


Dışişleri Bakanı Abdullah Gül, 17 Aralık ile 18 Aralık Türkiyesi'nin birbirinden çok farklı olduğunu belirterek, "Büyük istikrar dönemi başladı" dedi. Gül, "AB ile müzakereye başlamış ülke, daima farklı bir ülkedir. Kendi bölgesinde Avrupa'da ve İslam dünyasında farklı bir statüsü vardır. Bu pozitif ve avantajlı bir statüdür. Türkiye'nin önü artık her bakımdan çok daha açık" diye konuştu. Gül, "Beraber olduğumuz birlikle protokol imzalıyoruz, Kıbrıs Rumları da birlik içinde. Biz ve AB Dönem Başkanı da bu konuda açıklama yaptı. Bunun Kıbrıs Rum Kesimi'ni tanımak olmadığını söyledi" şeklinde konuştu. Gül, şunları kaydetti "Kıbrıs problemi çözülmemiştir. Çözümünü hızlandıracak adımlar atılabilir. Bu adımları Türkiye zaten atmıştı. Şimdi herhalde Rumlar daha çok gayret sarf edecek, uzlaşmaya varalım diye. Ancak unutulmamalıdır ki, Rum Kesimi AB'nin 25 ortağından biridir." Brüksel'den dönen Gül, ilk gecede dinlenip dinlenmediği sorusuna, "Henüz değil. 3 - 4 gün geçsin, ancak o zaman iyi dinleneceğiz" yanıtını verdi. 



</TEXT>
</DOC>
