<DOC>
<DOCNO> 253867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonsiy19.html </URL>
<DATE> 2004/07/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
CHP'den Anayasa Mahkemesi'ne iptal davaları... 
</HEADLINE>
<TEXT>

     CHP TBMM Grup Başkanvekili Haluk Koç, 1.5 yıllık yasama dönemi boyunca CHP'nin Anayasa Mahkemesi'nde toplam 27 dava açtığını, bunlardan 16'sının halen devam ettiğini, 2'sinin reddedildiğini, 9'unun da iptal edildiğini ve yürürlüğünün durdurulduğunu belirterek Koç, ''Bu durum AK Parti'nin Anayasa değerlendirmesi bakımından, yasa yapmak bakımından oldukça başarısız bir performans gösterdiğini ortaya koyuyor'' dedi. 
     Koç, 3 yasanın kısmen iptal ve yürürlüğünün durdurulması istemiyle Anayasa Mahkemesi'nden dava açtı. 
     Koç, Anayasa Mahkemesi'nden ayrılırken gazetecilere yaptığı açıklamada, 5178 sayılı Mera Kanunu'nda değişiklik yapan kanunun bazı maddelerinin iptalini istediklerini belirterek, değişiklikle, uygulama imar planı içinde olmayan mera alanında ek bir imar planı yaratıldığını söyledi. 
     Koç, bu suretle buralarda fazla uğraşa gerek duyulmadan kaçak yapılara imkan tanındığını savundu. 
     Yasanın doğal kaynakları işgal edenlere yönelik bir af niteliği taşıdığını ileri süren Koç, ''İşgalcilere mülkiyet tahsisi için adeta bir yol haritası çizilmektedir'' dedi. 
     İptalini istedikleri diğer yasanın Toplu Konut Kanunu'nu değiştiren yasa olduğunu belirten Koç, bu yasada yapılan değişiklikle, gecekondu dönüşüm projesi uygulanan alanlarda veya mülkiyeti Toplu Konut İdaresi'ne TOKİ ait arsalarda başkanlığının konut uygulama alanı olarak belirlediği alanlarda TOKİ'ye her türlü ölçekte imar planı yapma yetkisi tanındığını kaydetti. Koç, bu düzenlemenin Anayasa'ya aykırı olduğunu savundu. 
     Haluk Koç, iptalini istedikleri üçüncü yasanın ise kamu görevlileri etik kurulu kurulması ve bazı kanunlarda değişiklik yapılması hakkında kanun olduğunu belirterek, kanunun Cumhurbaşkanı'nı kanun uygulama alanı dışında tutmaya yönelik bir düzenleme olduğunu savundu. Koç, ''Cumhurbaşkanı'nı denetim dışında tutmaya yönelik bir düzenleme. Cumhurbaşkanı'nın, yasa koyucunun tercihi nedeniyle sorumlu tutulmamış olduğu anlamına gelmektedir. Böyle bir durumu da Cumhurbaşkanı'nın sorumsuzluğunu belirten Anayasa'nın 105. maddesine aykırıdır'' dedi. 
     
     ''BAŞARISIZ BİR PERFORMANS'' 
     Koç, 1.5 yıllık yasama dönemi boyunca CHP'nin Anayasa Mahkemesi'nde toplam 27 dava açtığını, bunlardan 16'sının halen devam ettiğini, 2'sinin reddedildiğini, 9'unun da iptal edildiğini ve yürürlüğünün durdurulduğunu anlattı. Koç, ''Bu durum AK Parti'nin Anayasa değerlendirmesi bakımından, yasa yapmak bakımından oldukça başarısız bir performans gösterdiğini ortaya koyuyor'' dedi. 
     
</TEXT>
</DOC>
