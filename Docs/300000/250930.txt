<DOC>
<DOCNO> 250930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur23.html </URL>
<DATE> 2004/06/25/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İstanbul Valisi Biz örgütü biliyoruz, arkadaşlar çok yol aldılar 
</HEADLINE>
<TEXT>

     İstanbul Valisi Muammer Güler, Fatih'te İETT otobüsünde dün meydana gelen ve 4 kişinin ölümüne neden olan patlamanın arkasındaki örgütü bildiklerini ve güvenlik güçlerinin bu konuda çok önemli yol aldığını bildirdi. 
     Vali Güler, Milli Savunma Bakanı Vecdi Gönül'ün kendisini ziyareti sırasında, basın mensuplarının dünkü patlamaya ilişkin sorularını yanıtladı. 
     Bir gazetecinin, ''Bugün gazetelerde 'kamyonet alarmı' şeklinde haberler çıktı. Size bu konuda ulaşan bir bilgi var mı '' şeklindeki sorusu üzerine Güler, şunları söyledi 
     ''Elbette bilgi var. İstanbul'da geçmişten beri meydana gelen bütün olayların oluş şekli itibariyle, tehlike arz edecek, potansiyel tehlike olabilecek, sıkıntı arz edecek bütün unsurlar üzerinde kontroller yapılıyor. Bu da onların bir parçasıdır ama bizim genel planımız hazırlanmıştır. Bu planla ilgili her türlü çalışma yürütülüyor. Bu çabalar da nafiledir, Türkiye Cumhuriyeti bu konuda en güzel şekilde tedbirlerini almıştır.'' NATO Zirvesi'nin İstanbul'da yapılmasının bir prestij olduğunu ve Türkiye'nin itibarına, İstanbul'un prestijine gölge düşürecek hiçbir hareketin olmaması için büyük bir hassasiyetle çalıştıklarını vurgulayan Güler, önlemlerin güvenlik riski sıfıra indirilecek şekilde yapıldığını bildirdi. 
     Güler, ''güvenlik riski ne kadar aşağıya indirilirse, günlük hayatla ilgili sıkıntıların da o denli artacağını'' ifade ederek, vatandaşlardan anlayış beklediklerini söyledi. 
     
     ''İNSANLIKLA BAĞDAŞMAYAN HAİNCE HAREKET'' 

     ''Nafile çabaları kaale almıyoruz'' diyen Güler, Türkiye'nin huzurunu bozmak isteyen, devletin bölünmez bütünlüğüne kast eden insanlar bulunduğunu ifade etti. 
     Güler, terörü herkesin kınaması ve teröre karşı ortak bir davranış ile anlayış sağlanmasının önemine de dikkati çekti. 
     Vali Güler, İstanbul'da yapılan NATO karşıtı gösterilere de değinerek, ''Hem zirve devam edecek, hem de zirvenin devamı sırasında demokratik hak ve özgürlüklerin kullanılmasına hiçbir kısıtlama getirmeyeceğiz. Demokratik hak ve özgürlüklerin kullanılmasına evet ama kanunsuz eylemlere ve şiddet eylemlerine kesinlikle hayır'' diye konuştu. 
     ''Fatih'teki saldırının arkasındaki örgütün belirlenip belirlenmediğine'' ilişkin soru üzerine de Güler, şöyle konuştu 
     ''Biz örgütü biliyoruz. İllegal, yasadışı bir Marksist eğilimli sol örgüt. Daha önce benzer eylemlerde bulunmak istediler. Arkadaşlarımız çok önemli yol aldılar. Öğleden sonra bununla ilgili bir açıklama yapacağım.'' Güler, ''olaya ilişkin gözaltına alınan olup olmadığı'' yolundaki soru üzerine de, şu ana kadar herhangi bir gözaltının söz konusu olmadığını bildirdi. 
     Olayın ne olduğunu bildiklerini de belirten Güler, saldırının otobüse ve yolculara yönelik olmadığını söyledi. 
     Eylem yeri hakkındaki soru üzerine de Güler, daha önceleri bu tip bombaların değişik yerlerde patlatıldığını veya konulduğunu anlattı. 
     Muammer Güler, ''Zirve öncesi birtakım huzursuzluklar yaratılmak isteniyor. Masum insanlar ölüyor, yaralanıyor. İnsanlık idealinin hiçbiri ile bağdaşmayan haince bir hareket'' diye konuştu. 

     
</TEXT>
</DOC>
