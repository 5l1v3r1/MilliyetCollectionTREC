<DOC>
<DOCNO> 282099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun06.html </URL>
<DATE> 2004/10/21/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
ABD seçimleri şimdiden mahkemelik 
</HEADLINE>
<TEXT>

     ABD'de 2 Kasım'da yapılacak başkanlık seçimi öncesinde çeşitli eyaletlerde uygulanan oy verme yöntemlerine karşı daha şimdiden yüzlerce dava açılırken, seçimde iki adaydan birinin açık farkla üstünlük sağlayamaması durumunda, sonucun ortaya çıkmasının, 4 yıl önceki başkanlık seçiminde olduğu gibi uzun sürmesinden korkuluyor. 
     ABD'de 2000 yılı başkanlık seçiminde Florida'da yaşanan kaosun tekrarının önlenmesi için son 4 yılda yapılan reformlar ve alınan önlemlere karşın, yasal sorunlar şimdiden patlak verdi. 
     Başta kararsız eyaletler olarak görülen Florida, Missouri, Ohio, Michigan olmak üzere birçok yerde, yeni oy verme yöntemlerine karşı şimdiden yüzlerce dava açıldı. 
     Florida eyaletinde uygulamaya konulan dokunmatik elektronik oy verme makinalarının, oylama sonrasında kağıt çıktı vermemesi yüzünden olası bir yeni sayımda büyük problemler ortaya çıkacağı savunuluyor. 
     Ayrıca seçim için kaydolan ancak seçmen kayıtlarında isimleri bulunamayan kişilerin nasıl oy kullanabileceğine ilişkin usuller de bazı eyaletlerde mahkemeye götürüldü. Bu yasal sıkıntılara ek olarak 2 Kasım seçiminde iki adaydan birinin açık üstünlük sağlayamaması durumunda birçok eyalette seçim sonucuna itiraz edileceğine ve yeniden oy sayımı yapılacağına kesin gözüyle bakılıyor. 
     Gözlemciler, bu nedenle 2 Kasım gecesi seçim sonucunun belli olmayabileceğine işaret ediyor. 
     Son anketlerde iki adayın hemen hemen başa baş gittiğine dikkati çeken gözlemciler, bunun seçimlere de yansıması ihtimalinin yüksek olduğunu belirtiyorlar. 
     
</TEXT>
</DOC>
