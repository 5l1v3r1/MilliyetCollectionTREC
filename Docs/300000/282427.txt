<DOC>
<DOCNO> 282427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun21.html </URL>
<DATE> 2004/10/22/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
11 Mart saldırıları, İspanyolların Müslümanlara bakışını değiştirdi 
</HEADLINE>
<TEXT>

     İspanya'nın başkenti Madrid'deki İslam Kültür Merkezi'nin sözcüsü Muhammed Elhafifi, 11 Mart'ta yapılan terör saldırılarının ardından İspanyolların Müslümanlara bakışının değiştiğini söyledi. 
     Avrupa'daki en büyük İslam kültür merkezlerinden biri olan Madrid'deki İslam Kültür Merkezi'nin sözcüsü Elhafifi, ''11 Mart çok sert bir darbe oldu. İspanya'da yaşayan Müslümanlar için de bir darbe oldu ve kesinlikle bir şeyler değişti'' dedi. 
     Müslümanların, sokaktaki başörtülü kadınların, öncesine oranla daha fazla dikkat çektiğini kaydeden Mısırlı Elhafifi, ''Müslümanlara karşı artık daha şüpheli bakılıyor. Bazen iş sözleşmelerini yenilemekte, iş bulmakta ve ev kiralamakta zorluk çekiyorlar. Ev sahibi 'Ben senin terörist olup olmadığını nereden bileyim ' diye sorabiliyor'' dedi. 
     Elhafifi, terör saldırısının ardından Müslümanların yaşadığı zorluğun yavaş yavaş aşılmaya başlandığını, İspanyol toplumunun da bunda büyük bir rol oynadığını belirtti. 
     Madrid'deki terör saldırılarında 192 kişi hayatını kaybetmişti. 
     
</TEXT>
</DOC>
