<DOC>
<DOCNO> 254894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur34.html </URL>
<DATE> 2004/07/12/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Askeri mahkemeye başörtüsüyle gelen Şanar Yurdatapan kışlaya giremedi 
</HEADLINE>
<TEXT>

     Gazeteci-yazar Abdurrahman Dilipak ile Mustafa Karahasanoğlu ve 2 emekli subayın, kapatılan ''Türkiye'de Cuma Dergisi''ndeki bir yazıdan dolayı ''astlık-üstlük münasebetlerini zedelemeye, amir ve komutanlara karşı görev hissini yok etmeye matuf olarak basın yoluyla alenen tahkir ve tezyif edici fiil ve harekette bulunmak'' suçundan askeri mahkemede yargılandığı davada, ''görevsizlik'' kararı verildi. 
     3. Kolordu Komutanlığı'nın Hasdal Sakarya Kışlası'nda bulunan Askeri Mahkemesi'ndeki duruşmaya, sanıklardan Abdurrahman Dilipak katıldı. Diğer sanıklar, gazeteci-yazar Mustafa Karahasanoğlu, emekli Albay Hüseyin Arı ve emekli Binbaşı Mustafa Hacımustafaoğulları gelmedi. 
     Duruşmada görüşü sorulan Askeri Savcı, Anayasa'nın 90. maddesiyle yeniden tanımlanan ve çağdaş hukuk normlarıyla paralellik oluşturması arzulanan düzenlemenin, uluslararası düzenlemelere dair olduğunu, ancak uluslararası sözleşmelerde sivil kişilerin askeri mahkemelerde yargılanamayacaklarına dair bir hüküm olmadığını bildirdi. 
     AB ülkeleri de dahil dünya genelindeki yaklaşık 20 devletin silahlı kuvvetlerinde askeri mahkemelerin bulunduğuna dikkati çeken Askeri Savcı, bu mahkemelerde subayların da görevli olduğunu belirtti. 
     Sanıkların üzerine atılı suça ilişkin olayın, askeri mahkemelerin görevi alanında bulunduğunu bildiren Savcı, bu nedenle yargılamanın askeri mahkemede devam ettirilmesi görüşünde olduğunu açıkladı. 
     Mütalaaya karşı diyeceği sorulan sanık Abdurrahman Dilipak, Askeri Savcı'nın görüşüne katılmadığını, çağdaş hukuk normları çerçevesinde sivillerin askeri mahkemelerde yargılanmalarının söz konusu olmadığını savundu. 
     
     GÖREVSİZLİK KARARI 
     Kararı açıklayan Askeri Mahkeme heyeti, sanıkların üzerine atılı suçun, TCK'nın 159. maddesini içeren ''Devletin askeri kuvvetlerini alenen tahkir ve tezyif etmek'' suçunu oluşturduğu, bu suçun askeri bir suç olmadığı gibi askeri bir suça da bağlı bulunmadığını belirtti. 
     Mahkeme, bu nedenle yargılamanın askeri mahkemede sürdürülemeyeceğini, ''görevsizlik'' kararı verilerek, dava dosyasının ilgili Bakırköy Ağır Ceza Mahkemesi'ne gönderilmesi yönünde karar alındığını açıkladı. 
     Duruşmayı izlemek üzere müzisyen Şanar Yurdatapan da Sakarya Kışlası'na geldi. Ancak Yurdatapan, başında başörtüsü olduğu gerekçesiyle kışlanın nizamiyesinden içeri alınmadı. Başörtüsünü çıkardıktan sonra içeri girebileceği belirtilen Yurdatapan, duruşmanın sonucunu kışla dışında bekledi. Duruşmayı izlemek üzere gelen başörtülü 2 kadın avukat da içeriye giremedi. 
     
     İDDİANAME 
     Askeri savcılık tarafından hazırlanan iddianamede, kapatılan ''Türkiye'de Cuma Dergisi''nin 29 Ağustos-3 Eylül 2003 tarihli 84. sayısında, ''Paşalar Laf Dinlemezse'' başlıklı yazıda emekli subaylarla röportajlar yapıldığı ve yazıda Askeri Ceza Kanunu'nun 95 4 maddesi uyarınca, ''astlık-üstlük münasebetlerini zedelemeye, amir ve komutanlara karşı görev hissini yok etmeye matuf olarak basın yoluyla alenen tahkir ve tezyif edici fiil ve harekette bulunmak' suçunun işlendiği belirtiliyor. 
     İddianamede, tüm sanıkların, 6 ay ile 3'er yıl arasında hapis cezasına çarptırılmaları isteniyor. 
     
</TEXT>
</DOC>
