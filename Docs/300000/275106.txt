<DOC>
<DOCNO> 275106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonspo18.html </URL>
<DATE> 2004/09/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Beşiktaş kırmızı kartlar yüzünden 5 puan kaybetti... 
</HEADLINE>
<TEXT>

     Ligde ilk 7 haftada sadece 6 puan toplayabilen Beşiktaş, kaybettiği 15 puanın 5'ini eksik kaldığı sırada yitirdi. 
     Siyah-beyazlı takım, 2 maçta futbolcuların gördüğü 2 kırmızı kart sonrası 5 puan yitirdi. 
     Ligde 2. haftada Ankara'da Gençlerbirliği ile yapılan maçta Beşiktaş, 59. dakikada Uğur'un kendi kalesine attığı golle 1-0 öne geçti. Ancak siyah-beyazlı takım, 65. dakikada Ahmet Yıldırım'ın gördüğü kırmızı kartla 10 kişi kaldı. Gençlerbirliği, rakibinin eksik kalmasını iyi değerlendirdi ve 72. dakikada Youla ile 1-1'lik beraberliği sağladı. Siyah-beyazlı takım, böylece eksik kalmanın cezasını 2 puan yitirerek ödedi. 
     Beşiktaş, ligde son olarak dün Büyükşehir Belediyesi Ankaraspor ile yaptığı maçta eksik kaldığı sırada puan yitirmekten kurtulamadı. 
     ''Kara kartallar'', 1-1 berabere giden karşılaşmada Ahmed Hassan'ın 64. dakikada attığı golle rakibine 2-1 üstünlük sağladı. Ancak siyah-beyazlı takım, 2 dakika sonra 66. dakikada Tayfun'un kırmızı kart görmesiyle yine eksik kaldı. Büyükşehir Belediyesi Ankaraspor, rakibinin eksik kalmasıyla gol için yüklenirken, 78. dakikada Wederson'un golüyle 2-2 beraberliği sağladı. Ankara ekibi, 90. dakikada da Tita'nın golüyle 3-2 öne geçti ve karşılaşmayı bu skorla kazandı. 
     Beşiktaş, böylece eksik kaldığı maçlarda 5 puan yitirmiş oldu. 
     
     GEÇEN SEZONKİ KART SIKINTISI SÜRÜYOR 
     Geçen sezon kırmızı kartlardan başı ağrıyan Beşiktaş'ın sıkıntısı bu sezon da sürüyor. 
     Siyah-beyazlı takımda geçen sezon 9 futbolcu kırmızı kart görürken, bu sezon ilk 7 hafta itibariyle 2 futbolcu kırmızı kartla takımını yalnız bıraktı. 
     
</TEXT>
</DOC>
