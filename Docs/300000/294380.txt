<DOC>
<DOCNO> 294380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun09.html </URL>
<DATE> 2004/12/03/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
ABD'nin BM daimi temsilcisi Büyükelçi Danforth'tan sürpriz istifa 
</HEADLINE>
<TEXT>

     ABD'nin Birleşmiş Milletler'deki henüz beş aylık daimi temsilcisi Büyükelçi John Danforth, sürpriz bir şekilde görevinden istifa etti. 
     Büyükelçi Danforth'un istifa haberini dün akşam saatlerinde duyuran sözcüsü Richard Grenell, istifa sebebine dair herhangi bir bilgi vermedi. 
     ABD Başkanı George W. Bush tarafından Bağdat'a büyükelçi olarak atanan ABD'nin eski daimi temsilcisi Büyükelçi John Negroponte'nin yerine Temmuz ayında atanan 68 yaşındaki eski senatör Danforth, 2001 yılından bu göreve gelinceye kadar geçen dönemde Sudan'daki krizde arabuluculuk görevini yürütmekteydi. 
     Kasım ayı boyunca ABD adına Güvenlik Konseyi'nin dönem başkanlığını da yapan Danforth'un ismi daha önce Colin Powell'dan boşalacak ABD Dışişleri Bakanlığı için geçmiş, ancak Bush tercihini Ulusal Güvenlik Danışmanı Condoleezza Rice'dan yana kullanmıştı. 
     Büyükelçi Danforth görevde bulunduğu 5 aylık süre boyunca en çok, Sudan'ın Darfur bölgesinde yaşanan insan hakları ihlalleri ve insanlık krizinden dolayı, BM üyelerinin Sudan'a karşı daha sert bir tavır almalarını sağlamaya çalışmıştı. 
     1994 yılında avukatlık mesleğine dönmeden önce üç dönem boyunca Cumhuriyetçi Parti'den senatörlük yapan ve aynı zamanda bir Piskopos olan Danfort, BM'ye henüz yeni atandığı dönemde ABD eski Başkanı Ronald Reagan'ın cenaze töreninde de dini merasimi yönetmişti. 
     
</TEXT>
</DOC>
