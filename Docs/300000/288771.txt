<DOC>
<DOCNO> 288771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko19.html </URL>
<DATE> 2004/11/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Karadenizli hamsiye doyuyor... 
</HEADLINE>
<TEXT>

     Türkiye Kasaplar, Besiciler Et ve Et Ürünleri Esnaf ve Sanatkarları Federasyonu Başkan Vekili ve Trabzon Kasaplar ve Celepler Odası Başkanı Sedat Erel, hamsi avı ile birlikte et satışlarının yüzde 60-70 oranında azaldığını söyledi. 
     Erel, hamsi avının bu yıl bol miktarda avlanmasının et satışlarını etkilediğini ifade ederek, ''Hamsi, Karadeniz insanı için çok önemli bir yiyecek. Hamsi avıyla birlikte, et satışları düşüyor'' dedi. 
     Bir kilo kemiksiz etin 12 milyon, kemikli etin ise 9 milyon lira olduğunu vurgulayan Erel, şöyle devam etti 
     ''Bu durumun, kasap esnafı için ekonomik olarak sıkıntı yaratacaktır. Hamsi avı ile birlikte et satışları yüzde 60-70 oranında azaldı. Ancak, esnafımız kadar halkımızın da alım gücünü düşünmek zorundayız. Vatandaş, et ve et ürünlerini balığı satın aldığı sıklıkta alamıyor. Balık, etten daha ucuz olduğu için özellikle Karadeniz yöresinde yaşayan halkın protein açısından kurtarıcısıdır. En yoksul vatandaş bile hamsi alarak protein ihtiyacını karşılayabiliyor.'' Balıkçı Recep Denizer ise hamsi avının bu yıl çok erken avlanmaya başladığını bunun hamsi avı için iyi olmadığını ifade etti. 
     Denizer, normalde hamsi avının Kasım ayı içerisinde gerçekleştiğini hatırlatarak, ''Havalar çok sıcak gitti. Bu nedenle Hopa'dan başlayarak Karadeniz sahillerinde her yerde hamsi avlanmaya başladı. Bu nedenle de her taraf hamsi oldu'' dedi. 
     Hamsinin havaların sıcak gitmesi nedeniyle deniz yüzeyinde bulunduğunu ve her an Karadeniz sahillerinden uzaklaşabileceğini de vurgulayan Denizer, ''Korkumuz, hamsinin sahillerden uzaklaşması. Havalar soğuduğunda hamsi tekrar denizin derinliklerinde kendi yerine alacak ve hamsi avı düzene girecek'' diye konuştu. 
     Denizer, hamsinin kasasının 5 milyon ile 10 milyon lira arasında değişen fiyatlardan satıldığını, bir kasa da ise 18-20 kilo hamsinin bulunduğunu belirterek, o gün yapılan hamsi avına göre fiyatların azalıp ya da arttığını kaydetti. 
     
</TEXT>
</DOC>
