<DOC>
<DOCNO> 289127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/siyaset/asiy.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hepimiz Bizans'ın çocuklarıyız' 
</HEADLINE>
<TEXT>


Fransa Cumhurbaşkanı Chirac, "Hepimiz Bizans'ın çocuklarıyız" diyerek, Türkiye'yi gündeme taşıdı. Türkiye'nin Avrupalı olduğunu vurgulayan Chirac, bazı Fransız politikacılar tarafından, "tarihi yeniden yazmak"la suçlandı 


Türkiye'nin Avrupalı olduğunu vurgulamak için, "Hepimiz Bizans'ın çocuklarıyız" diyen Fransa Cumhurbaşkanı Jacques Chirac, Türkiye'yi bir kez daha Fransa'nın gündemine oturttu. Chirac'ın yorumuna tepki gösteren bazı Fransız politikacılar, Chirac'ı "tarihi yeniden yazmak"la suçladı. 

Yepyeni bir tarih yorumu 
Marsilya'da yaklaşık 1000 De Gaulle'cü genç önünde konuşan Chirac, Türkiye'nin AB'ye üyeliğinin Avrupa için olağanüstü bir şans olacağını savundu. Chirac, bunun için Türkiye'nin, Avrupa'nın temel değerleri olan barış, demokrasi ve insan haklarına uymasının şart olduğunu belirtti. Bu şartların gerçekleşmesi sonucunda, Türkiye'nin AB'ye katılmasıyla, Avrupa'nın güçleneceğini belirten Fransa Cumhurbaşkanı Chirac, "Hepimiz Bizans'ın çocuklarıyız" dedi. Chirac, demokrasi ve insan haklarının sınırının olmadığını da dile getirdi. 
CNN Türk, Fransa Demokrasi Birliği UDF Genel Başkanı François Bayrou'nun, bu sözleri, "yepyeni bir tarih yorumu" diyerek eleştirdiğini duyurdu. Bayrou, Chirac'ı "Yurttaşlar Avrupasını değil, diplomatların Avrupasını savunmakla" da suçladı. 

Tarihin tersi 
Fransız haber kanalı LCI'de soruları yanıtlayan UDF Genel Başkanı Bayrou, Bizans tarihinin Türkiye'nin Avrupalılığını göstermediğini, gerçeğin bunun tam tersi olduğunu dile getirdi. "Jacques Chirac, yepyeni bir tarih yorumu yapıyor" diye konuşan Bayrou, Chirac'ın "yurttaşlar Avrupası"nı savunmadığını da öne sürdü. Bayrou, kendi partisinin son aylarda Türkiye'nin üyeliği konusunu gündeme getirmemesi halinde, Fransızların bundan haberi bile olmayacağını iddia etti. 


</TEXT>
</DOC>
