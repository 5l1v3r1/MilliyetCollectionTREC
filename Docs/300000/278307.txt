<DOC>
<DOCNO> 278307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/sazak.html </URL>
<DATE> 2004/10/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Roma Ceza Sözleşmesi 
</HEADLINE>
<TEXT>


AB Komisyonu'nun Türkiye'yle müzakerelere başlanmasını 'tavsiye eden' raporundaki temel ölçüt, demokrasi, hukuk ve insan hakları alanındaki ilerlemelerdi. Kopenhag siyasi kriterlerini büyük ölçüde yerine getirdiği belirtilen Türkiye'ye AB üyeliğine giden yolda 'yeşil ışık' yakılmış oldu. 
Başbakan Erdoğan'ın bu aşamaya gelinmesinde emeği geçen siyasi iktidarlara, Meclis'teki anamuhalefete ve sivil toplum kuruluşlarına teşekkürü anlamlıydı. 
17 Aralık öncesi ve sonrasında daha yapılacak çok iş olduğuna göre sivil toplumun sesine kulak verilmesi gerekiyor. 
İzmir Barosu avukatlarından Noyan Özkan, bugüne dek 'yurttaş girişimi' sayılacak pek çok eyleme öncülük etmiş, kamuoyunca tanınan yerel bir önder. Son günlerde, hükümet, Meclis ve Cumhurbaşkanlığı'nın dikkatini, Türkiye'nin henüz imzalamadığı Uluslararası Ceza Divanı UCD Sözleşmesi'ne çekmeye çalışıyor. 
Uluslararası Ceza Divanı, 17.02.1998 günü Roma'da kabul edilen sözleşmeye taraf olan 60 ülkenin onayıyla 01.07.2002 tarihinde yürürlüğe girmiş, Mahkeme Başsavcısı da 16.06.2003 günü Lahey'de yemin ederek görevine başlamış. 143 ülke sözleşmeyi imzalamış. 
Mahkeme, soykırım, insanlığa karşı işlenen suçlar, savaş suçları gibi uluslararası insan hakları ihlallerine bakacak. 
Türkiye nedense UCD Roma Sözleşmesi'ni imzalamıyor 
Oysa Noyan Özkan'ın da bulunduğu Türkiye'den 12 avukat Avrupa'dan 100 Almanya'nın Trier kentindeki ERA Academy of European Law isimli kuruluş tarafından Aralık 2003'ten bu yana düzenlenen seminerlere katılıyorlar. Uluslararası Ceza Divanı UCD yanı sıra, Eski Yugoslavya Mahkemesi, Ruanda Mahkemesi yargıç ve savcıları, uzman avukatlar, akademisyenlerle birlikte dünyadaki 'zorba yönetim' örneklerini masaya yatırıyorlar. 
Noyan Özkan Cumhurbaşkanı Ahmet Necdet Sezer'e gönderdiği son dilekçede, 'Guyana, Burundi ve Liberya'nın katılımıyla Roma Ceza Sözleşmesi'ni imzalayan BM üyesi ülkelerin sayısı 143'e çıkarken, Türkiye'nin hala direnmesi karşısında hukukçu bir yurttaş sıfatıyla üzüntü duyuyorum. Toplantılara başım eğik olarak gidiyorum' diyordu. 
TCK reformunun Roma Sözleşmesi'nin yargı yetkisine giren düzenlemeleri karşıladığını savunuyormuş bürokratlar. 
Noyan Özkan ise, Clinton döneminde attığı imzayı Bush başkan olduktan sonra çeken ABD yönetiminin 'Türkiye'den sözleşmeyi imzalamaması için herhangi bir girişimi olmuş mudur ' diye soruyor 
ABD, 11 Eylül sonrasında soyunduğu 'küresel jandarma' rolü nedeniyle işgal ettiği ülkelerdeki askerlerinin UCD kapsamına giren suçlarda kendi mahkemelerince yargılanması için Roma Sözleşmesi'ne imza atmıyor. 
Türkiye neden çekiniyor, belli değil 



</TEXT>
</DOC>
