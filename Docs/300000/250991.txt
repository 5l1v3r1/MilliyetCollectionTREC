<DOC>
<DOCNO> 250991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/guncel/gun04.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşleri ayrı gezdirecekler 
</HEADLINE>
<TEXT>


NATO zirvesine katılacak liderlerin eşleri Semra Sezer'le Cemil İpekçi defilesi seyredecek, Emine Erdoğan'la Boğaz turu yapacak 

ABDULLAH KARAKUŞ Ankara 

Cumhurbaşkanı Ahmet Necdet Sezer'in eşi Semra Sezer ile Başbakan Recep Tayyip Erdoğan'ın eşi Emine Erdoğan, NATO zirvesi için gelecek hükümet ve devlet başkanlarının eşlerini İstanbul'da gezdirmek için ayrı ayrı programlar hazırladı. Cumhurbaşkanı Sezer ve Başbakan Erdoğan da eşleriyle birlikte yabancı konukları ayrı ayrı ağırlayacak. 
Semra Sezer, ABD Başkanı George Bush'un eşi Laura Bush'un aralarında bulunduğu yabancı konukların eşlerine 28 Haziran'da Sultanahmet Camii, Ayasofya, Yerebatan Sarnıcı ve Kapalıçarşı'yı gezdirecek. Cemil İpekçi'nin defilesini de konuklara izlettirecek olan Sezer, Çırağan Sarayı'nda çay partisi verecek. 

Sabancı Müzesi ziyareti 
Emine Erdoğan da 29 Haziran'da yabancı konukların eşlerine tekneyle Boğaz turu attıracak. Emine Erdoğan, konuklarını Yıldız Sarayı'na ve vefat eden işadamı Sakıp Sabancı'nın Atlı Köşkü'ndeki Sabancı Müzesi'ne götürecek. Burada, konuklara Sabancılar tarafından bir yemek verilmesi de öngörülürken, programlara Dışişleri Bakanı Abdullah Gül'ün eşi Hayrünnisa Gül ve diğer bakan eşleri katılacak. 
Cumhurbaşkanı Sezer de konuk hükümet ve devlet başkanları ile eşlerine 27 Haziran'da akşam yemeği verecek. 
Başbakan Erdoğan'ın da davetli olduğu Dolmabahçe Sarayı'nda verilecek yemeğe smokinli katılım istendi. Yemekte NATO aile fotoğrafı da çekilecek. Emine Erdoğan'ın, Sezer'in vereceği yemeğe katılması beklenmiyor. Emine Erdoğan'ın, Ankara'da da türbanıyla Çankaya Köşkü'ne çıkmasıyla ilgili sorun çıkmış, Bush onuruna verilecek yemek çalışma yemeğine çevrilmişti. 
Başbakan Erdoğan da 28 Haziran'da başkanlarla eşlerini Topkapı Sarayı'nda akşam yemeğinde ağırlayacak. Dışişleri Bakanı Gül ve eşi de, Dışişleri bakanlarına ve eşlerine 27 Haziran'da Çırağan Sarayı'nda resepsiyon verecek. 


</TEXT>
</DOC>
