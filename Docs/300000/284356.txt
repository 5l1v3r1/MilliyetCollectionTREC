<DOC>
<DOCNO> 284356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun42.html </URL>
<DATE> 2004/10/29/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Irak'taki Japon rehine öldürüldü 
</HEADLINE>
<TEXT>

     Irak'ta militanlar tarafından kaçırılan Japon rehine Shosei Koda'nın öldürüldüğü bildirildi. 
     Japonya'nın Kyodo haber ajansı, hükümet kaynaklarına dayanarak verdiği haberde, militanların, Japonya'nın 48 saat içinde Irak'taki askerlerini çekmemesi durumunda öldürmekle tehdit ettikleri Koda'nın öldürüldüğünü duyurdu. 
     Ajans, Irak'ın kuzeyindeki Tikrit kentinde bulunan cesedin, Koda'ya ait olduğunun belirlendiğini belirtti. 
     Ajansın haberiyle ilgili olarak resmi makamlardan henüz doğrulama gelmedi. 
     El Kaide terör örgütünün Irak'taki yandaşı Ebu Musab Zerkavi'ye bağlı militanlar, önceki gün internet sitesinde yayınladıkları videoda, Japonya'nın Irak'taki askerlerini 48 saat içinde çekmemesi durumunda 24 yaşındaki Koda'nın öldürüleceğini bildirmişti. 
     ABD'nin Irak'taki en yakın müttefiklerinden olan Japonya Başbakanı Yuniçiro Koizumi, militanların isteğini reddetmiş ve teröristlerin isteklerini kabul etmeyeceklerini söylemişti. Koizumi, güneydeki Japon askerlerinin muharebe için Irak'ta olmadıklarını söylemişti. 
     Koda, Irak'ta olup bitenleri kendi gözleriyle görmek ve Irak halkına destek vermek için bu ülkeye gitmişti. 
     
     KİMLİK KONTROLÜ İÇİN KATAR'A GÖTÜRÜLECEK 

     Japonya Dışişleri Bakanlığı, Irak'ta öldürüldüğü bildirilen Japon rehine Shosei Koda'ya benzeyen bir kişinin cesedinin, kimlik kontrolü için Katar'a götürüldüğünü bildirdi. 
     Dışişleri Bakanlığı sözcüsü Hatsuhisa Takaşima, düzenlediği basın toplantısında, Japonya'nın, Bağdat ile Tikrit arasında Amerikan askerlerinin bir ceset bulduğu konusunda bilgilendirildiğini söyledi. 
     Takaşima, Amerikan ordusunun tahminine göre, cesedin Koda'ya ait olmasının muhtemel olduğunu ifade etti. 
     
</TEXT>
</DOC>
