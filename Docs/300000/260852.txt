<DOC>
<DOCNO> 260852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo09.html </URL>
<DATE> 2004/08/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Geçen sezonun cezalarını şimdi çekecekler... 
</HEADLINE>
<TEXT>

     Birinci Süper Futbol Ligi'nde yarın başlayacak 2004-2005 sezonuna 2 futbolcu ve 1 kulüp geçen sezondan kalma cezalarıyla buruk bir şekilde start verecek. 
     Denizlisporlu Ersen Martin ile Beşiktaş'ın kadro dışı bıraktığı oyuncusu Okan Koç, geçen sezondan kalan cezaları nedeniyle ligin ilk haftasında forma giyemeyecek. 
     Ersen Martin, geçen sezon Adanaspor ile oynadıkları son hafta maçında topsuz alanda rakip takım oyuncusuna kasten tekme atmaktan dolayı aldığı 3 maçlık cezayı, bu sezonun ilk 3 haftasında çekecek. 
     Beşiktaş'ın yeni sezon öncesi kadrodan çıkardığı oyuncular arasında yer alan Okan Koç ise takımının geçen sezonun 33. haftasında Akçaabat Sebatspor ile oynadığı maçta gördüğü kırmızı kart sonucu 2 maç ceza almıştı. Bu cezasının 1 maçlık bölümünü geçen sezonun son haftasında oynamayarak çeken Okan, takım bulması durumunda bu sezonun ilk haftasında da oynayamayacak. 
     
     TÜMER'E DE CEZA YOLDA 
     Beşiktaş'ın, yeni sezon hazırlıkları çerçevesinde 14 Temmuz'da Almanya'nın Hertha BSC Berlin takımıyla yaptığı Alp Kupası maçında, karşılaşmanın Alman hakemine yaptığı centilmenliğe aykırı hareket sonrası kırmızı kart gören Tümer Metin'in durumu ise Futbol Federasyonu Profesyonel Futbol Disiplin Kurulu'nun PFDK yapacağı toplantıda belli olacak. 
     Benzeri olaylarda olduğu gibi, Tümer'in de en az 1 maç ceza alması ve lige rötarlı başlaması bekleniyor. 
     
     AKÇAABAT SEBATSPOR ERZURUM'DA 
     Akçaabat Sebatspor, geçtiğimiz sezondan kalan saha kapatma cezası nedeniyle bu sezonun ilk haftasındaki maçını dış sahada oynayacak. 
     Kırmızı-beyazlı ekip, Büyükşehir Belediyesi Ankaraspor ile oynayacağı karşılaşmayı Erzurum Cemal Gürsel Stadı'nda yapacak. 
     
</TEXT>
</DOC>
