<DOC>
<DOCNO> 282905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun17.html </URL>
<DATE> 2004/10/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Almanya yeni vize uygulamasına bu yıl başlayacak... 
</HEADLINE>
<TEXT>

     Almanya yeni vize uygulamasına bu yıl içinde başlayacak. 
     Almanya Dışişleri Bakanlığı Müsteşarı Jürgen Chrobog, Alman Haber Ajansı'na DPA yaptığı açıklamada, vize uygulamasında yeni kurallar öngören genelgenin bu yıl içinde tüm dış temsilciliklere dağıtılacağını ve böylece şimdiki genelgenin yürürlükten kalkacağını söyledi. 
     ABD'deki 11 Eylül saldırılarından sonra vize uygulamasına yeni kuralların getirilmesi gerektiğini belirten Chrobog, ''Biz açık bir ülkeyiz ve öyle de kalacağız, ancak bunu suiistimal edenlere de vize vermeyeceğiz. Almanya herkese açık bir ülkedir, ancak güvenlik konularını da öncelikli şekilde değerlendirmek zorundadır'' dedi. 
     Chrobog, Federal İçişleri Bakanı Otto Schily'nin, Dışişleri Bakanlığı'na bu konuda yönelttiği eleştirilerle ilgili olarak da bunu dikkate aldıklarını ve daha önce aile birleşiminden dolayı kendisine vize verilen Cezayirli bir terör zanlısının vizesini iptal ettiklerini ve ülkesine gönderdiklerini kaydetti. 
     Almanya'ya her yıl yaklaşık 3 milyon vize başvurusu olduğu için bazen hata yapılmasının mümkün olduğuna işaret eden Chrobog, ''Vize verilen yerler Almanya'nın yurtdışındaki yüzü. İnsanların istenmedikleri duygusuna kapılmamaları için, vize isteyen kişilere dostça ve nazik davranmalıyız'' dedi. 
     Der Spiegel dergisi, yurtdışındaki Almanya büyükelçilikleri ve başkonsolosluklarına gönderilecek yeni genelgeyle, vize almak isteyen kişiler hakkında sadece şüphe duyulması durumunda bile bu kişilere vize verilmemesinin isteneceğini yazmıştı. 
     
</TEXT>
</DOC>
