<DOC>
<DOCNO> 259976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonsiy07.html </URL>
<DATE> 2004/08/02/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
DYP, fındık fiyatlarıyla ilgili iddiaları Meclis'e taşıdı... 
</HEADLINE>
<TEXT>

     Fiskobirlik'in stoklarında bulunan 2001 mahsulü 103 bin ton fındığın akibeti Meclis'e taşındı. 
     DYP Iğdır Milletvekili Dursun Akdemir, Sanayi ve Ticaret Bakanı Ali Coşkun'un yanıtlaması istemiyle verdiği soru önergesinde, Fiskobirlik'in stoklarında 2001 yılına ait 103 bin ton kabuklu fındık bulunduğunu, bunun tamamının 31 
     Ağustos 2004 tarihine kadar satılması ve elde edilecek gelirin Birliğin DFİF kredi borcuna mahsup edilmesinin öngörüldüğünü anımsattı. 
     Söz konusu fındığın yeni kararnamenin ardından 2 milyon 825 bin taban fiyatla satışa çıkarılıp çıkarılmadığını soran 
     Akdemir, "Depolarda bekleyen 103 bin ton fındığın piyasaya girmesi ve böylece 2004 yılı fındık piyasasının düşük fiyattan açılması mı amaçlanmıştır" dedi. 
     Bakan Coşkun ise fındığın 2 milyon 825 bin taban fiyatla satışa çıkarıldığını ve 15.2 bin tonunun satıldığını kabul ederken, "mümkün olan en yüksek fiyatın elde edildiğini" savundu. 
     Bu satışlarla 2004 ürünü fiyatlarının düşürülmesi gibi bir amaç taşımadıklarını vurgulayan Coşkun, şöyle dedi 
     "Türkiye fındık üretiminin 2003 yılında az gerçekleşmesi ve 2004 yılında da talebi karşılamayacak miktarda beklenmesinden kaynaklanan arz açığı nedeniyle, kararname kapsamında yapılan satışlarla, kullanılabilir nitelikteki 2001 yılı ürünü fındıkların değerlendirilmesi amaçlanmıştır. Fiskobirlik stoklarındaki 103 bin ton fındığın önemli bir bölümü ticari niteliğini kaybettiğinden ve yağlıktan başka değerlendirilme imkanı olamayacağından yapılan satışların 2004 2005 sezonu fiyatlarının teşkkülünde piyasada olumsuz bir baskı oluşturmayacağı düşünülmektedir." 
     
</TEXT>
</DOC>
