<DOC>
<DOCNO> 292755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/spor/spo02.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyuna gelmem 
</HEADLINE>
<TEXT>


Daum, ligin Fenerbahçe'ye hafif geldiği şeklindeki yorumların kasıtlı olduğunu iddia etti, "Bu ilk başarısızlıkta bizi yerden yere vurmak için ortaya atılmış kasıtlı bir görüş" dedi 

CÜNEYT KARAKAYA 


'Çalışarak oldu' 
FENERBAHÇE Teknik Direktörü Christoph Daum, Diyarbakır maçı sonrası çarpıcı açıklamalar yaptı. Alman hoca, "Son dönemlerdeki başarılarından dolayı takımımı tebrik ederim. Fiziki yorgunluğun yanı sıra, beyin olarak da yorgunduk. Ufak tefek eksiklerin nedeni buydu. Bize puanlar hediye edilmiyor. Çalışarak alıyoruz. Rakiplerimizden daha fazla koştuk, mücadele ettik. Onun için bu durumdayız. Buralara gelmek o kadar da kolay değil" diye konuştu. 

'Dalga mı geçiyorlar ' 
DAUM, "Ligin Fenerbahçe'ye hafif geldiği şeklindeki yorum, medya tarafından bizim ilk başarısızlığımızda yerden yere vurulmamız için ortaya atılmış kasıtlı bir görüştür. Ben, bu oyunlara gelmem. Üç aydan beri beni yerden yere vuruyorlar. Sonra da takımımı övüyorlar. Benimle dalga mı geçiyorlar Ziya mükemmel bir hoca ve başarılıydı. Niye istifa etti. Yedi puan kapatılmayacak bir fark değil. Galatasaray da son saniyeye kadar yarışında olacaktır" dedi. 

'Fark büyük değil' 
ELİNDE genç, potansiyeli olan, gelişim sürecine sahip bir kadronun bulunduğunu kaydeden Alman hoca, "Şampiyonlar Ligi'nde Manchester United sahaya iki takım sürebiliyor. Giggs'in değeri bizim takım kadar. Fenerbahçe'nin bu kulüple arasında fark var, ancak büyük değil" ifadesini kullandı. Daum, Milli Takım için de "Ağzımdan çıkacak lafların Ersun Yanal'ın aleyhine kullanılmasından korkuyorum. Mantıklı her tartışmaya varım" yorumunu yaptı. 

Sözünü tutamadı 

DİYARBAKIRSPOR Teknik Direktörü Ümit Kayıhan, karşılaşmaya siyah elbiseyle çıktı. Beşiktaş - Rizespor maçında ölen Cihat Aktaş'ın anısına maç sonuna kadar elbiseyle duracağını söyleyen Kayıhan, daha sonra üşüdü ve üzerine kaban giymek zorunda kaldı. Ümit Kayıhan, Fenerbahçe'nin bu sezonun en iyi maçlarından birini oynadığına dikkat çekerek, "Biz de iyi oynamadık. Basit hatalar yaptık. Taraftarımızı hayal kırıklığına uğrattık" dedi. 

Alex'e davet 

FENERBAHÇE'NİN Brezilyalı futbolcusu Alex de Souza, "İyiniyet Elçileri" olarak faaliyet gösteren Ronaldo ve Zidane tarafından, Birleşmiş Milletler Kalkınma Programı çerçevesinde yoksullara yardım amacıyla yapılacak maça davet edildi. Yıldız oyuncu, 14 Aralık Salı günü İspanya'nın başkenti Madrid'deki Santiago Bernabeu Stadı'ndaki karşılaşmada oynayacak. 
BİRLEŞMİŞ Milletler Kalkınma Programı tarafından organize edilen maçtan elde edilecek gelir, Afrika, Asya ve Latin Amerika'daki yoksullukla savaş projelerine bağışlanacak. Dünyanın en iyi futbolcuları arasında gösterilen Ronaldo ve Zidane, uzun bir süredir yoksullukla savaş kampanyaları çerçevesinde Kalkınma Programı'na destek veriyor. 

Immel'e özel parti 

SARI - Lacivertli ekibin kaleci antrenörü Eike İmmel dün 45. yaşına girdi. Diyarbakır maçı sonrası Fenerbahçeli oyuncular Alman hocaya, soyunma odasında doğumgünü partisi düzenledi. İmmel için hazırlanan özel partiye yöneticiler de katıldı. 


</TEXT>
</DOC>
