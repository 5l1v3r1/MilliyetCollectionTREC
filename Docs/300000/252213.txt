<DOC>
<DOCNO> 252213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonsiy25.html </URL>
<DATE> 2004/07/01/ </DATE>
<TIME> 20.07 </TIME>
<AUTHOR>  </AUTHOR>
<HEADLINE>
"Yükseköğrenim Yasası" yeniden YÖK gündeminde... 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Erdoğan Teziç, tartışmalı ''Yükseköğretim Yasası'' konusunda hükümete sundukları taslağı güncelleştirmek amacıyla çalışma başlattıklarını bildirdi. 
     YÖK Genel Kurulu, İstanbul'da toplandı. 
     Toplantı sonrasında A.A muhabirinin sorularını yanıtlayan Teziç, yükseköğretim yasa taslağı konusunu ele aldıklarını belirtti. 
     Çalışma için üyeler arasında görev dağılımı yaptıklarını kaydeden Teziç, hükümete sundukları taslağı çok kısa zamanda hazırladıklarını, bu kez geniş zamanlı bir çalışma yürütmek istediklerini dile getirdi. 
     Teziç, şöyle devam etti 
     ''Hükümete sunduğumuz taslak konusunda Milli Eğitim Bakanlığı ile yaptığımız görüşmeler sonunda oluşan düşünceler vardı. Onlarla ilgili bazı tahlilleri yapıp, yeni çıkan mali mevzuatla ilgili hükümleri tekrar gözden geçirmemiz gerekiyor. Taslağımız ile ilgili çalışmalar konusunda işbölümü yaptık. Akreditasyonun nasıl olması gerektiği, bağımsız bir idari otorite hangi idari yapıyla ilişkilendirilecek... Bu konular üzerindeki son çalışmalarımızı bitirdiğimiz zaman da bunu tekrar kendi kurullarımızda görüşeceğiz.'' Bu alandaki çalışmalarına süreklilik kazandırmak istediklerini dile getiren Teziç, taslağı hükümete dar bir zamanda sunduklarını belirtti. ''Geldim, 1.5 ay içinde bu metni toparlayıp sundum, ama oradaki bazı eksikleri de görüyordum'' diyen Teziç, bu eksiklerin bir kısmının Milli Eğitim Bakanlığı ile oluşturulan ortak komisyon çalışmalarında ortaya konulduğunu söyledi. 
     Teziç, bu gelişmeler ve mevzuattaki değişikliklere göre taslağı yenileyeceklerini belirterek, ''Elimizin altında bulunduralım. Hükümet istemeden bu metni, üniversitelerin ihtiyacını karşılayacak, taleplerini içerecek şekilde teslim etmek istiyoruz'' diye konuştu. 
     
     ''MADDE GEREKÇELERİ, DAHA DETAYLI OLACAK'' 
     Bir soru üzerine, çalışmaların ne kadar süreceğine ilişkin bir öngörüsü bulunmadığını kaydeden Teziç, taslağı yeniledikten sonra üniversitelere göndererek, görüş alacaklarını ifade etti. 
     Geçen çalışma sürecinde de geniş katılıma önem verdiklerini, ancak süre sınırlılığı nedeniyle istedikleri verime ulaşamadıklarını kaydeden Teziç, ''Tam kesinleştikten sonra hükümete göndereceğiz. Ondan sonraki sürece biz karışmayız zaten'' dedi. 
     Bu kez madde gerekçelerini, ''daha açıklayıcı, herkesin anlayabileceği bir dilde ve detaylarıyla'' kaleme alacaklarını kaydeden Teziç, ''Çünkü, madde metnini yazmak önemli değil, onun gerekçelerinde daha geniş yazmak gerekiyor, o ihtiyacı hissettik'' diye konuştu. 
     
</TEXT>
</DOC>
