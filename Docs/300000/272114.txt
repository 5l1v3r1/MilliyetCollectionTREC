<DOC>
<DOCNO> 272114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur34.html </URL>
<DATE> 2004/09/15/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Yaralı oğlu kucağında can verdi 
</HEADLINE>
<TEXT>

     Burdur'da ilköğretim okulu öğrencisi 11 yaşındaki bir çocuk minibüsün çarpması sonucu ağır yaralandı. Kaza yerine gelen Mehmet Şenol, yaralananın kendi oğlu olduğunu görünce büyük şok yaşadı. Küçük çocuk, hastaneye kaldırılırken babasının kollarında can verdi. 
     AA muhabirinin aldığı bilgiye göre, Ferhat Çelebi'nin kullandığı bir kargo şirketine ait kamyonet, Burdur-Tefenni karayolunda, kardeşi ve arkadaşlarıyla okula gitmek için karşıya geçmeye çalışan Mehmet Yıldızlı İlköğretim Okulu 5 A Sınıfı öğrencisi Musa Cihangir Şenol'a çarptı. Kardeşi Ali Osman Şenol, okul arkadaşı Ömer Erbil ve iki kız öğrenci kaçmayı başararak, kazadan yara almadan kurtulurken, talihsiz Musa ağır yaralandı. 
     Bu arada evinin yakınındaki kazayı duyan muhasebeci Mehmet Şenol kaza yerine geldiğinde, yaralı çocuğun oğlu Musa Cihangir olduğunu görünce şok yaşadı. Yaralı çocuk, yaşadığı şoku atlatamadan kendisini hastaneye yetiştirmeye çalışan babasının kucağında yaşamını yitirdi. 
     Musa Cihangir Şenol'un ölümü üzerine okulundaki arkadaşları ve öğretmenleri de üzüntüye boğuldu. Sırasını çiçeklerle süsleyen sınıf arkadaşları gözyaşlarını tutamadı. 
     Bu arada kazayı öğrenen Burdur Valisi Vali Can Direkçi, ölen çocuğun okuluna geldi. Vali Direkçi, Musa Cihangir'in ailesi ve öğrenci arkadaşlarının üzüntüsünü paylaştı. 
     Üzüntülerinin büyük olduğunu belirten Direkçi, ''Lütfen araçlara binip sürücü koltuğuna oturduğunuzda birer canavar haline gelmeyin. Sokakta meskun mahalde dolaşan gençleri düşünün. Kendinizi onların yerine koyun ve ona göre hareket edin'' diyerek, sürücüleri uyardı. 
     Musa Cihangir Şenol'un cenazesi, kılınan cenaze namazının ardından Kayaaltı Köyü'nde toprağa verildi. Cenazeye katılan Vali Direkçi aileye taziyelerini iletti. 
     Kazanın ardından sürücü Ferhat Çelebi gözaltına alındı. 
     
</TEXT>
</DOC>
