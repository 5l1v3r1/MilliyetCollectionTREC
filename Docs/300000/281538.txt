<DOC>
<DOCNO> 281538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko41.html </URL>
<DATE> 2004/10/19/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
BDDK Yapı Kredi'nin satış süreci 3 ay öne çekildi 
</HEADLINE>
<TEXT>

     Bankacılık Düzenleme ve Denetleme Kurumu BDDK , Çukurova Grubu'yla imzalanan ek sözleşmenin gizli tutulmadığını belirtilerek, "Sözleşmenin gizli kaldığı veya saklandığı yönündeki eleştirilere maruz kalmak üzüntü ve kaygı vericidir" dedi. Kurul, Grubun ne BDDK, ne de Yapı Kredi Bankası yönünden zaman kazanması ve vadesi gelen ödemelerini ötelemesinin sözkonusu olmadığını bildirdi. 
     BDDK'dan yapılan açıklamada, son günlerde Kuruma ilişkin gerçeklerle bağdaşmayan bazı haber ve yorumların yer aldığı belirtildi. 
     
     TMSF'NİN YAPTIĞI PROTOKOLLERDE DAHLİMİZ YOK 

     Açıklamada, 26 Aralık 2003 tarihli kanunla BDDK ile Tasarruf Mevduatı Sigorta Fonu'nun TMSF birbirinden tamamen bağımsız iki ayrı kişilik olarak oluşturulduğu kaydedilerek, "Bu tarihten itibaren TMSF'nin yapmış olduğu işlem ve protokoller üzerinde Kurumumuzun herhangi bir dahli sözkonusu değildir, olamaz" denildi. 
     
     "SÖZLEŞME SAKLANMADI" 

     Bu kanundan önceki dönemde 31 Ocak 2003'te Çukurova Grubu-TMSF ve BDDK arasında bir protokol imzalanarak yürürlüğe girdiği ve bu protokole ilişkin açıklama ve sözleşmelerin ana hatlarıyla kamuya duyrulduğu belirtilen açıklamada, Çukurova Grubu'nun borçlarının erken ödenmesine ve yeniden yapılandırılmasına ilişkin teklifi üzerine yapılan çalışmalar sonucunda, 20 Temmuz 2004'te Yapı Kredi Bankası-Çukurova Grubu, 4 Ağustos 2004'te, TMSF-Çukurova Grubu ve 5 Ağustos 2004'te BDDK ile Çukurova Grubu arasında üç ayrı sözleşme imzalandığı anımsatıldı. 
     Açıklamada, BDDK ile Çukurova Grubu arasında imzalanan ek sözleşmenin tam metninin şeffaflığa verilen önem çerçevesinde kurulun web sayfasında yayımlandığı belirtilerek, şöyle devam edildi 
     "Buna rağmen, bazı basın yayın organlarında sözleşmenin gizli kaldığı veya saklandığı yönündeki eleştirilere maruz kalmak üzüntü ve kaygı vericidir. Çünkü, bankacılık gibi çok önemli bir sektörün düzenleme ve denetleme fonksiyonunu üstlenen Kurumumuzla ilgili haberlerde gösterilecek hassasiyet, aynı zamanda bankacılık sistemine, Türk ekonomisine ve hatta bu tür haber ve yorumları yapanların kendi etik ilkelerine de gösterecekleri hassasiyetin bir ifadesi olarak değerlendirilmektedir." 
     
     "YAPI KREDİ'NİN SATIŞ SÜRECİ 3 AY ERKENE ÇEKİLDİ" 

     TMSF ve Yapı Kredi'nin imzaladığı ek sözleşmelerin esas itibariyle borcun yeniden yapılandırılmasına yönelik birer geri ödeme protokolü olduğu belirtilen açıklamada, BDDK'nın imza koyduğu sözleşmenin Yapı Kredi'nin mülkiyet sorunu çözmek ve satış sürecini hızlandırmak amacını taşıdığı kaydedildi. Açıklamada, bu konuda önemli adımlar atıldığı ve Yapı Kredi'nin satış sürecinin eski sözleşmeye göre 3 ay erkene çekildiği ifade edilerek, "Kurumumuzun imzaladığı ek sözleşmenin diğer iki kurumun imzaladığı ek sözleşmelerden bir diğer farkı da geri dönülemez oluşudur. Buna göre her ne olursa olsun ek sözleşmemizdeki satış takvim ve prosedürü katidir ve herhangi bir değişikliğe uğrama olasılığı yoktur" denildi. 
     Çukurova Grubu'nun Yapı Kredi'nin satışına ilişkin olarak anlaştığı uluslararası deneyime sahip bir yatırım bankasını TMSF'nin de onayını almak üzere sözkonusu kuruma teklif ettiği belirtilen açıklamada, ek sözleşme çerçevesinde Yapı Kredi'nin satış sürecinin başladığı kaydedildi. 
     
     "FAİZ ÖDEMESİ 1 MART 2005'E KADAR SÜRE VAR" 

     Açıklamada, Yapı ve Kredi Bankası ile Çukurova Grubu arasındaki ek sözleşmenin grubun ödeme takvimine uymaması nedeniyle banka tarafından feshedildiği anımsatılarak, bu nedenle Yapı Kredi ile grup arasında imzalanan 31 Aralık 2002 tarihli Finansal Yeniden Yapılandırma Sözleşmesi'ne 
     geri dönüldüğü belirtildi. 
     Sözleşmeden doğan cezai faiziyle birlikte 60 günlük ek süre de dikkate alındığında, grubun faiz ödemesi için en son 1 Mart 2005'e kadar süresinin bulunduğu kaydedilen 
     açıklamada, şöyle denildi 
     "Grubun faizi ödememesi halinde temerrüd koşulları oluşacaktır. Görüldüğü gibi, bazı basın yayın kuruluşlarında iddia edildiğinin aksine, ne BDDK ne de Yapı Kredi yönünden Grubun zaman kazanması ve vadesi gelen ödemelerini ötelemesi mevzubahis değildir. Banka ile Çukurova Grubu arasında ek sözleşme hiç imzalanmamış olsa dahi yukarıdaki ödeme takvimi aynen geçerliydi, bugün de aynen geçerlidir." 
     
     TURKCELL HİSSELERİNİN SATIŞI 

     Yapı Kredi'nin mülkiyetindeki Turkcell ve Turkcell Holding hisselerinin satışı konusunda 31 Ocak 2003 tarihli sözleşme hükümlerine geri dönüldüğü ifade edilen açıklamada, buna göre 31 Ocak 2005'e kadar bedeli nakden, defaten ve peşinen getirilmesi kaydıyla Çukurova Grubu'nun bu hisseleri satın alma opsiyonuna sahip olduğu belirtildi. Açıklamada, "1 Şubat 2005 tarihinden itibaren bu opsiyon sona erecek ve Yapı Kredi dilediği üçüncü bir kişiye bu hisseleri tespit edeceği fiyattan satabilme ihtiyarına kavuşacaktır" denildi. 
     Açıklamada, Digitürk ve Superonline hisselerinin geri alımı konusunda Çukurova'nın hiçbir alım hakkının kalmadığı belirtilerek, Yapı Kredi'nin yetkili organlarının kararları doğrultusunda bu iki şirketi dilediği kişilere satma serbestisine sahip olduğu kaydedildi. 
     BDDK'nın SPK ve İMKB tarafından her türlü bilgi ve açıklamayı da bugüne kadar eksiksiz şekilde yerine getirdiği vurgulanan açıklamada, şöyle denildi 
     "Kurumumuzun gerek 31 Ocak 2003, gerekse 5 Ağustos 2004 tarihli sözleşmelerin kamuoyuyla paylaşılması yönündeki yaklaşımı bu iken, en iyimser düşünceyle yeterli araştırma yapılmadan ve bazı kavram ve kurumların karıştırılmasından kaynaklandığını düşündüğümüz haber ve yorumların gerçeklerle bir ilintisi olmadığını teyiden bu açıklamanın yapılmasına gerek duyulmuştur. Son olarak, konunun dolaylı da olsa tarafı konumundaki kamu kurumlarını, üzerlerine düşen görev ve sorumluluk bilinciyle kamuoyunu doğru şekilde bilgilendirme ve basın önünde gerçeğin çarpıtılmasına neden olunacak şekilde yüzeysel yorum ve demeçlerden kaçınma hususunda gerekli duyarlılığı göstermeye davet ediyoruz." 
     
</TEXT>
</DOC>
