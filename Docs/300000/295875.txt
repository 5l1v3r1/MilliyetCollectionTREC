<DOC>
<DOCNO> 295875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko34.html </URL>
<DATE> 2004/12/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Gençler biriktiriyor, yaşlılar harcıyor... 
</HEADLINE>
<TEXT>

     İngiltere'de yapılan bir araştırma, erken yaşlarda güçlü olan tasarruf yapma eğiliminin, gelir artışına rağmen ilerleyen yaşlarda azaldığını ortaya koydu. 
     BBC'nin, bin 500 kişiyle görüşülerek yapılan Ulusal Tasarruf ve Yatırım Araştırması'na dayandırdığı haberine göre, 16-24 yaş grubu, tasarruf eğilimi en yüksek kesimi oluştururken, 65 yaş üzeri grubunda gelirin neredeyse tamamı harcanmak isteniyor. 
     Halk arasında yaygın olan ''gençler harcamayı yaşlılar biriktirmeyi sever'' algılamasıyla çelişen araştırma sonuçlarına göre 16-24 yaş grubunda aylık ortalama 778 sterlin olan gelirin yüzde 9.8'i tasarrufa yönlendiriliyor. 25-34 yaş grubunda gelir ortalaması bin 391 sterline çıkarken tasarrufa ayrılan kısım yüzde 8'e geriliyor. 
     İngiliz çalışanların bin 485 sterlin ile en yüksek gelir ortalamasına eriştikleri 35-44 yaş grubunda gerilemeyi sürdüren tasarruf eğilimi yüzde 6.3'e, ortalama gelirin bin 449 olduğu 45-54 yaş grubunda ise tasarruf eğilimi yüzde 5.9'a kadar düşüyor. 
     Ulusal Tasarruf ve Yatırım Araştırması sonuçlarına göre, ortalama gelirin bin 117 sterline gerilediği 55-64 yaş grubunda, tasarruf eğilimi artışa geçerek yüzde 7.2'ye çıkıyor. İngilizler 65 yaş ve üzerinde ise ortalama 924 sterline inen gelirin sadece yüzde 4.6'sını tasarruf ediyor. 
     Araştırma sonuçlarına göre tasarruf eğiliminin 45 yaş sınırından sonra tekrar artışa geçmesi, daha önceki yıllarda ''ev sahibi olmak ve çocuklar için harcamalarını artırmak'' zorunda kalan ailelerin, daha sonra emeklilik dönemi için tasarrufa yöneldiklerini ortaya koyuyor. 
     
</TEXT>
</DOC>
