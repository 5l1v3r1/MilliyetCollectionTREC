<DOC>
<DOCNO> 279534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur36.html </URL>
<DATE> 2004/10/12/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Freni patlayan kamyonet virajı alamayınca... 
</HEADLINE>
<TEXT>

     Konya'nın Seydişehir İlçesi'nde, kent merkezinde freni patlayan kamyonet virajı alamayarak devrildi. 
     AA muhabirinin edindiği bilgiye göre, Kadir Tığlıoğlu yönetimindeki Seydişehir Belediyesi'ne ait 42 K 2832 plakalı kamyonetin, ilçenin en işlek yerlerinden Atatürk Caddesi'nde seyir halindeyken, Anıt Kavşağı'na yaklaşık 100 metre kala freni patladı. 
     Kavşakta yavaşlayamayan kamyonet, Hükümet Konağı önünde, önce kaldırıma ardından da yol kenarına park etmiş araçlara çarparak devrildi. Kazada, kamyonette bulunan belediye personeli Dursun Ali Boztepe ve Ali Soğucak yaralandı. Yaralılar, Seydişehir SSK Hastanesi'nde tedavi altına alındı. 
     Kamyonetin devrildiği alanda yayaların bulunmaması, muhtemel bir faciayı önledi. Olayda, kamyonetin çarptığı 20 EU 101 ve 42 ZC 213 plakalı otomobiller ile 20 YD 519 plakalı minibüste maddi hasar meydana geldi. 
     Kamyonet sürücüsü Kadir Tığlıoğlu'nun, kavşağa 100 metre kala frenin tutmadığını fark ettiğini, ancak yapacak bir şeyi olmadığını söylediği belirtildi. 
     Kazayla ilgili soruşturma başlatıldı. 
     
</TEXT>
</DOC>
