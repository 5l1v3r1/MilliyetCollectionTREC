<DOC>
<DOCNO> 290530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/dunya/dun02.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush İran'ın nükleer çabalarından endişeliyiz 
</HEADLINE>
<TEXT>


DIŞ HABERLER SERVİSİ 


ABD Başkanı George W. Bush, İran'ın nükleer programlarıyla ilgili kaygılarını bir kez daha dile getirdi. Bush, Pasifik Bölgesi ekonomik zirvesi için gittiği Şili'nin başkenti Santiago'da yaptığı açıklamada, "Avrupa ülkeleri tıpkı bizim gibi, tıpkı dünyada başka birçok ülke gibi, İran'ın nükleer amaçları olduğuna inanıyorlar" dedi. Bush, "İran hükümetinin, amaçları konusunda endişeli olduğumuzu ve bazı belirli uluslararası toplantılardan önce nükleer silah yapımına yol açacak madde işleme süreçlerini hızlandırmaya niyetli oldukları yolundaki haberlerden endişe duyduğumuzu bilmesi çok önemlidir. Bu çok ciddi bir konudur. Dünya bunun ciddi bir konu olduğunu biliyor ve biz, birlikte bu sorunu çözmeye çalışıyoruz" diye konuştu. Washington'da ise ABD Dışişleri Bakanlığı Sözcü Yardımcısı Adam Ereli, Bakan Colin Powell'ın, İran'ın nükleer silah taşıyabilecek füze sistemleri geliştirmekte olduğu sözlerinin sağlam temele dayandığını belirterek, Powell'ı savundu. Powell, İran'ın nükleer silah taşıyabilecek füze sistemleri geliştirmekte olduğuna ilişkin Washington'ın elinde istihbarat bulunduğunu söylemişti. 


</TEXT>
</DOC>
