<DOC>
<DOCNO> 281804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun26.html </URL>
<DATE> 2004/10/20/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Dünyanın en hızlı bilgisayarında NEC açık ara önde 
</HEADLINE>
<TEXT>

     Dünyanın en hızlı bilgisayarı yarışında Japon NEC firması, Amerikan IBM'in açık farkla önüne geçti. 
     NEC firmasından yapılan açıklamada, SX-8 adlı yeni süper vektöryel bilgisayarın Amerikan bilgisayar devi IBM'in Blue Gene L isimli süper bilgisayarın işlem hızını büyük bir farkla geçtiği bildirildi. 
     Japon şirketi, IBM'in 30 Eylül'de açıklanan saniyede 36,01 trilyonluk işlem hızına karşılık, SX-8'in saniyede 65 trilyon işlem hızına ulaştığını açıkladı. 
     NEC'in süper bilgisayarının vektöryel yapısıyla IBM'in bilgisayarından farklı olduğu belirtilirken, Japon şirketinin şimdiden 100 sipariş aldığı kaydedildi. 
     İlk bilgisayarın, İngiltere'de meteoroloji servisinde kullanılmak üzere bu ülkeye teslim edileceği belirtildi. 
     Bu bilgisayarlardan 3 yıl içinde 700 tane satmayı ya da kiralamayı hedefleyen, merkezi Tokyo'da bulunan bilgisayar şirketi, bir SX-8 bilgisayarının aylık kirasını 8 bin 615 euro, satış fiyatını da 957 bin euro olarak belirledi. 
     İnternette Top500.org adresinde yayımlanan süper bilgisayarlar listesi iki yılda bir güncelleniyor. Liste kasımda güncellenecek. 
     Merkezi ABD'nin Columbus kentinde bulunan ve dünyanın kar amacı gütmeyen en büyük araştırma kuruluşu Battelle Memorial Enstitüsü de, bir süper bilgisayarın yapımının 2008 yılında tamamlanacağını açıklamıştı. 
     Bu bilgisayarın, saniyede bir katrilyon işlem yapmasının planlandığı, saniyede 35,8 trilyon işlem yapan Japonya'daki benzerlerinden çok daha hızlı olacağı bildirilmişti. 
     
</TEXT>
</DOC>
