<DOC>
<DOCNO> 286624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sondun21.html </URL>
<DATE> 2004/11/06/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bakü'de doğalgaz patlaması 2 ölü, 7 yaralı... 
</HEADLINE>
<TEXT>

     Azerbaycan'ın başkenti Bakü'deki bir evde meydana gelen doğal gaz patlaması nedeniyle iki kişi öldü, 7 kişi yaralandı. 
     Nerimanov semtindeki iki katlı evde gece meydana gelen patlama, evin tamamen çökmesine ve çevredeki binalarda da hasara yol açtı. 
     Yaralıların hastaneye kaldırıldığını belirten yetkililer, olayla ilgili incelemelerin sürdüğünü ve soruşturma açıldığını kaydettiler. 
     Çevrede güvenlik önlemi alınırken, enkaz kaldırılma çalışmaları da başlatıldı. Toplanan kalabalık arasında çöken evde yaşadığını söyleyen bazı kişilerin enkazdan eşya çıkarmasınaysa izin verilmedi. 
     Enkaz kaldırma çalışmalarını izleyen çevre sakinleri, herhangi bir duyuru yapılmadan doğal gaz kesintilerine gidildiğini belirterek, patlamanın da kesintiden sonra tekrar gaz verilmesi nedeniyle meydana gelmiş olabileceğini belirttiler. 
     Çevre sakinlerinin ifadesine göre, 10 ailenin yaşadığı evin enkazı altında ceset olması ihtimali bulunuyor. 
     
</TEXT>
</DOC>
