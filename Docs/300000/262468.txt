<DOC>
<DOCNO> 262468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo25.html </URL>
<DATE> 2004/08/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Alex İlk galibiyeti sahamızdaki maçta alacağız... 
</HEADLINE>
<TEXT>

     Fenerbahçe'nin yeni transferi Alex De Souza, Birinci Süper Lig'de ilk maçta elde edemedikleri galibiyeti, sahalarında oynayacakları ilk maçta elde edeceklerini söyledi. 
     Alex, takım arkadaşı Fabio Luciano ile birlikte Samandıra Tesisleri'nde düzenlediği basın toplantısında, takımın çok iyi durumda olduğunu belirterek, ''Daha önceden tanıdığım arkadaşlarım da burada. Diğerlerini de burada tanıdım. Kaliteli oyuncularımız var ve takım olarak başarılı olacağımıza inanıyorum'' dedi. 
     Kendisiyle ilgili beklentilerin büyüklüğünün farkında olduğunu anlatan Alex, ''Ancak ben kendimi rahat hissediyorum. Herhangi bir stres yaşamıyorum. Sahada elimden geleni yapacağım'' diye konuştu. 
     Alex, Ortega ile ilgili bir soru üzerine, ''Benim Ortega'ya benzetilmem doğru değil. Benim burada daha önceden tanıdığım arkadaşlarım var. Parreira ve Luciano'dan olumlu referanslar almıştım ve burada mutsuz olabileceğimi hiç düşünmedim. Buradaki ortam çok iyi'' dedi. 
     Van Hooijdonk ile birlikte oynayamayacağı yorumlarının hatırlatılması üzerine Alex, ''İki kaliteli oyuncunun yan yana oynaması bence avantajdır'' şeklinde konuştu. 

     
</TEXT>
</DOC>
