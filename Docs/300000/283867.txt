<DOC>
<DOCNO> 283867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur28.html </URL>
<DATE> 2004/10/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ölümüne ibadet... Ağır hasarlı camide 5 yıldır ibadet yapılıyor... 
</HEADLINE>
<TEXT>

     Düzce'nin Gölyaka İlçesi'ne bağlı Yazıpınar Köyü'ndeki ağır hasarlı camide 5 yıldır ibadet yapılıyor. 
     Alınan bilgiye göre, Marmara Depremi'nden sonra, Bayındırlık ve İskan Bakanlığı ekiplerince ''ağır hasarlı'' raporu verilen ve yıkılması gerektiği belirtilen camiye girilmesinin sakıncalı olduğu, vatandaşlara bildirildi. İbadet yapmaları için de bir çadır verildi. Köylüler, çadırda 1 ay ibadet yaptıktan sonra, yeniden camide ibadet yapmaya başladılar. 
     Gölyaka Müftüsü Münir Gürgün, AA muhabirine yaptığı açıklamada, hasarlı camide namaz kıldıran imamı, idari olarak geçici statüde görevlendirdiklerini söyledi. 
     Hasarlı caminin yan tarafında yeni cami yapıldığını anımsatan Gürgün, ''Köyde başka cami olmadığı için vatandaşlar hasarlı camide ibadet ediyor. Biz de bu nedenle geçici olarak imam görevlendirdik. Hasarlı caminin yanında yapımına başlanan caminin tamamlanmasıyla, bu cami tamamen yıkılacak'' diye konuştu. 
     Yazıpınar Köyü Camii Yaptırma ve Yaşatma Derneği Başkanı Bayram Şahin de geçen yıl yeni cami yapımına başlandığını belirterek, ''Cami inşaatına şimdiye kadar 150 milyar lira harcandı. 500 milyar liraya mal olması beklenen caminin tamamlanması için hayırsever vatandaşların desteğine ihtiyacımız var'' diye konuştu. 
     
</TEXT>
</DOC>
