<DOC>
<DOCNO> 265732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonsiy14.html </URL>
<DATE> 2004/08/23/ </DATE>
<TIME> 19.09 </TIME>
<AUTHOR>  </AUTHOR>
<HEADLINE>
TCK Tasarısı'ndaki çocuklarla ilgili düzenlemeler... 
</HEADLINE>
<TEXT>

     Ankara, İstanbul ve İzmir barolarının da aralarında bulunduğu 22 baronun çocuk hakları komisyonları, çocuklarla ilgili hükümlerin Türk Ceza Kanunu TCK dışında ayrı bir kanunla düzenlenmesini istedi. 
     Ankara Barosu Eğitim Merkezi'nde düzenlenen basın toplantısında, barolar adına açıklamayı Ankara Barosu Çocuk Hakları Komisyonu Başkan Yardımcısı Hatice Kaynak yaptı. 
     Kaynak, uzun yıllardır TCK'nın değiştirilmeye çalışıldığını belirterek, ''Bugüne kadar tasarının pek çok yönü tartışıldı. Ama çocuklar unutuldu'' dedi. 
     TCK Tasarısı'nın ceza sorumluluğu yaşını 11'den 12'ye çıkarmakla olumlu bir yaklaşım sergilediğini ifade eden Kaynak, ancak bunun yeterli olmadığını kaydetti. 
     Tasarının, bu kanunu ihlal eden çocuğa ''suçlu'' gözüyle baktığını belirten Kaynak, ''Oysa Türkiye Cumhuriyeti, Birleşmiş Milletler Çocuk Hakları Sözleşmesi'ne taraf olurken, kanunla ihtilafa düşen çocuklar için, sadece onlara uygulanabilir yasalar, usuller ve makamlar öngöreceğine söz vermişti. Artık bu sözü tutmanın zamanı geldi'' diye konuştu. 
     
     ''GÜVENLİK DEĞİL, KORUMA TEDBİRİ'' 
     Kaynak, tasarıda yapılması gereken değişiklikleri şöyle sıraladı 
     ''- Çocukla ilgili düzenlemeler özel bir kanunla yapılmalı, bu konu kanunda düzenlenmelidir. 
     - TCK içinde düzenleme yapılacak olması halinde, çocukların ceza sorumlulukları ile ilgili düzenlemeler TCK dışına çıkarılmalıdır. Bu çocuklar için adil yargılama hakkını ihlal eder biçimde 'güvenlik tedbirine' değil, ihtiyaçları doğrultusunda 'koruyucu tedbirlere' hükmedilmelidir. 
     - Ceza sorumluluğu yaşı 14'e çıkarılmalıdır. 
     - Kanunla ihtilafa düşen her çocuk için, onu suça iten sebeplerin ortadan kaldırılmasına öncelik veren bir yaklaşım benimsenmelidir. Bu amaçla yaş ayrımı olmaksızın tüm çocuklar hakkında karar verilmeden önce bir sosyal araştırma yapılması imkanı benimsenmelidir. 
     - Cezanın hiçbir biçimde çocuğu suçtan koruma özelliğine sahip bulunmadığı unutulmamalıdır. Eğer çocukları ceza adaleti dışında tutmanın onların suçta araç olarak kullanılmasına sebebiyet vereceği düşünülüyorsa, azmettirme gibi eylemlerin ya da çocuklara karşı işlenen suçların cezaları ağırlaştırılmalıdır. İyi işlemeyen soruşturma sisteminin sorumluluğu çocukların omuzlarına yüklenilmemeli. Çocuklar bu gerekçeyle ceza adalet sisteminin sujesi haline getirilmemelidir.'' 
     
     ''SORUMLULUKLARIMIZI YERİNE GETİRMELİYİZ'' 
     Çocuk adalet sisteminin öncelikle çocuğun ceza adalet sistemi dışında tutulmasını, öte yandan çocuğun ceza adalet sistemine girdiği durumlarda cezalandırıcı adaletten uzak tutulmasını, koruyucu ve telafi edici adalete öncelik verilmesini gerektirdiğini anlatan Kaynak, tasarının çocuk adalet sisteminin tüm gereklerini reddettiğini savundu. 
     Kaynak, ''TCK çok temel bir kanundur. Tasarının düzenlenmesinde çocukların ceza sorumluluğuna yaklaşımı ise çok temel bir hatadır'' dedi. 
     Çocukları suçtan korumayı temel amaç edinen düzenlemelerin yapılmasını isteyen Kaynak, şunları kaydetti 
     ''Biz onlara karşı bu sorumluluğumuzu yerine getirmezsek, onları cezalandırıcı bir yargılama sistemine teslim edersek, onlardan da bize karşı sorumluluklarını yerine getirmesini bekleyemeyiz. Çocukların suç işlemedikleri, çocuklarını suça ve suçluluğa karşı koruyabilen bir toplum ve bu amaçla geliştirilmiş bir hukuk sistemi için geç olmadan tasarının bu hükümlerinin gözden geçirilmesinin ve esas olarak bu düzenlemelerin çocuklara özgü bir yasayla düzenlenmesini talep ediyoruz.'' 
     
</TEXT>
</DOC>
