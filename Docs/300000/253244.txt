<DOC>
<DOCNO> 253244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun17.html </URL>
<DATE> 2004/07/06/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İspanyollardan Türkiye'nin AB üyeliğine tam destek... 
</HEADLINE>
<TEXT>

     AB Ortak Dış Politika ve Güvenlik Yüksek Temsilcisi İspanyalı Javier Solana ile İspanya Meclis Başkanı Manuel Marin, Başbakan Yardımcısı ve Ekonomi Bakanı Pedro Solbes ve eski Dışişleri Bakanı Josep Pique Türkiye'nin AB'ye girişine tam destek veriyor. 
     İspanyol gazeteci İsidre Ambros'un AB'nin genişlemesini anlatan ''30 Avrupalı'' adlı kitabında, Türkiye'nin AB'ye katılım süreciyle ilgili görüşlere de yer verildi. 
     Solana, kitapta yer alan sözlerinde, ''Türkiye Avrupa'nın bir parçası ve tüm haklarıyla tam üye olmalı'' dedi. Solana, ''Türk Devleti'nin AB'ye yürüyüşüne devam etme arzusunda olup olmadığının'' en önemli konu olduğu görüşünü dile getirdi. 
     Meclis Başkanı Marin'in, ''AB'nin sınırları Balkanlar ve Türkiye'yi içine almalı'' ifadesine yer verilen kitapta, eski İspanya Dışişleri Bakanı Pique'in, ''Bizi Avrupalı mı, yoksa Asyalı Türkiye mi ilgilendirir sorusunun cevabı Avrupalı Türkiye'dir'' şeklindeki görüşü anlatıldı. 
     AB Komisyonu'nun ekonomiden sorumlu eski üyesi olan ve İspanya'da yeni kurulan sosyalist hükümette Başbakan Yardımcısı ve Ekonomi Bakanı olan Solbes de, Türkiye'nin AB'ye girmesi gerektiğini açıkça belirtti ve AB'nin, ABD'nin güvenlik ve savunma açısından çok önemli gördüğü Türkiye'ye ABD gibi bakamayacağını ifade etti. 
     Eski Belçika Başbakanı Jean Luc Dehaene ve eski AB Komisyonu Başkanı Jacques Santer ise Türkiye'nin Müslüman nüfusunun AB üyeliğine engel olduğu görüşünü savundular. 
     
</TEXT>
</DOC>
