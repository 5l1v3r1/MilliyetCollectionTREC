<DOC>
<DOCNO> 262693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yazar/sazak.html </URL>
<DATE> 2004/08/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Tecritte ölüm 
</HEADLINE>
<TEXT>


Türkiye'nin Bodrum ve Çeşme'ye endeksli 'yazlık gündemi'ni televizyonların magazin programlarında izliyoruz. Mankenler dünyasının 'turnike' isimlerinin mevsimsel aşkları, 'kim şık, kim rüküş' anketleri, taş fırın erkeğinin kasetleri, 'kart finans muhabbetleri' arasında ağustos ortasını bulduk. 
Televole dünyası, bu mevsimde siyasi liderleri bile büyülüyor. Antalya'da bir konserde, mini eteğiyle 'frikik veren' manken Tuğba Özay'la kameralara gülümseyen parti başkanının 'genç bayan'a artık sahaya inme zamanının geldiğini hatırlatması önemliydi. 
Toplumsal sorunlara duyarlı gazete bile olayı verirken 'magazin günleri' başlığını atmış ve sayfanın üstüne, ana muhalefet lideri mankenle çıkan fotoğrafına bakarken, belki okur ve 'etkilenir' umuduyla Anka Ajansı'nın bir haberini yerleştirmiş 
'Kizir ölüme sürükleniyor ' 
Leyla Kizir, 'Wernicke - Korsakoff sendromu' diye adlandırılan hastalık nedeniyle ölüme sürüklenen bir mahkum. Türkiye bu hastalığın 'insanı bitiren' etkileriyle F Tipi cezaevlerinde gerçekleşen 'ölüm oruçları' sırasında tanışmıştı. Tedavi edilmediği ortamlarda bilinç kaybı, koma ve ölümle sonuçlanan 'Korsakoff sendromu'na karşı kamuoyunda yükselen duyarlılık sonucu birçok mahkum, CMUK'un 399. maddesi çerçevesinde tahliye edilmişti. 
Adli Tıp Kurumu şimdi, Leyla Kizir örneğinde yaşanan şekliyle bu hastalıktan tahliye edilen mahkumlara 'iyileşti' raporu vererek tekrar cezaevine gönderilmesini istiyor. 
Kırşehir Cezaevi'ne gönderilen Leyla Kizir nedeniyle Ankara Tabip Odası ile Adli Tıp Kurumu ters düşmüş durumda. Tabip Odası'nca hazırlanan raporda, 'sürekli hastalık' tanısına rağmen bu mahkumlarla ilgili infazın yeniden başlamasına tepki gösteriliyor. Kizir'in göz göre göre ölüme sürüklendiği öne sürülüyor. 
Ne yazık ki, F tiplerindeki 'tecrit' sadece tutukluların cezaevi koşullarından kaynaklanmıyor, orada yaşananların kamuoyuna yansımasıyla ilgili de bir 'tecrit' yaşanıyor. 
Tekirdağ F Tipi Cezaevi'nde Salih Sevinel adlı tutuklu 20 Temmuz'da yaşamını yitirdi. Böylece tecrit koşullarında 116. ölüm gerçekleşti. Ancak Salih Sevinel'in ölümüyle ilgili kuşku verici bazı iddialar söz konusudur. Revir yerine hastaneye sevk edilse belki ölmeyecekti 
Tekirdağ'dan, Kocaeli'nden, Sincan'dan onlarca mektup masamda. F tiplerinde yeni infaz yasa tasarısıyla getirilmek istenen tek tip elbise ve zorla çalıştırılma koşullarına tepki gösteriyorlar. Böyle giderse tecritte 'ölüm sayısı' artacak. 
Adalet Bakanlığı'nı duyarlı olmaya çağırıyoruz. 
TREN KAZASI Hızlandırılmış tren kazasındaki duyarsızlık Ankara - İstanbul hattında yeni bir ölümlü kazaya yol açtı. Bakan ve TCDD Genel Müdürü koltuklarında oturmaya devam edebilecek mi 



</TEXT>
</DOC>
