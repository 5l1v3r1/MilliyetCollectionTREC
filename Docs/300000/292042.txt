<DOC>
<DOCNO> 292042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko41.html </URL>
<DATE> 2004/11/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Güler Sabancı Çok daha iyisini yapabileceğimize inanıyorum 
</HEADLINE>
<TEXT>

     Sabancı Holding Yönetim Kurulu Başkanı Güler Sabancı, Türk iş dünyasının, 15 yıldır ekonomik istikrar olmayan Türkiye'de yapabileceklerinin en maksimumunu yaptığını söyledi. 
     Sabancı, 13. Ulusal Kalite Kongresi'nin ''Küresel Konulara Farklı Yaklaşımlar'' konulu son oturumunda yaptığı konuşmada, karşı konulmaz bir olgu olan küreselleşmenin, günümüzde mal ve hizmetlerde reel fiyatların aynı kalması ve hatta düşmesi sonucunu doğurduğunu belirtti. 
     Geçen hafta gittiği Autoshow'da Toyota standını gezdiğini anlatan Sabancı, ''Orada Toyota Corolla'nın fiyatı 12 bin dolar. Tam 20 yıl önce standart haliyle Toyota Corolla, 9 bin dolara satılıyordu. Aradan 20 yıl geçti. Kalite standardında bugün ile o zaman arasında çok fark var'' diye konuştu. 
     Küreselleşmeden maksimum fayda sağlamak için Türkiye'de makro ekonomik istikrar istediklerini dile getiren Sabancı, şöyle devam etti 
     ''Makro ekonomik istikrar ve ana makro ekonomik göstergelerde disiplin sağlamak gerekiyor. Biz daha enflasyonu yeni hallediyoruz, bütçe açıklarını yeni düşürüyoruz, reel faizlerimiz hala yüksek ama inişe geçiyor, işsizliği ise hala çözemedik. 
     Küreselleşmeden maksimum faydalanabilmek için bunları çözebilmek gerek. Bunlar sağlanmadan kürselleşme olmaz. Bunun için sivil toplum örgütlerimiz yapısal reformların yapılması gerektiğini, kayıtdışı ekonominin önüne geçilmesini, sosyal güvenlik ve hukuk reformunun yapılmasını istiyor. 
     Türkiye makro ekonomik istikrarı bir yere kadar sağladı ama ufak tefek düzeltmelere ihtiyaç var. 17 Aralık'ta umarım tarih alacağız. İşte makro ekonomik istikrar için AB ile ilişkilere önem veriyoruz, bunun için IMF ile anlaşma yapılmasını istiyoruz. '' 
     
     ''TÜRKİYE REÇETESİNİ BİLİYOR'' 
     Sabancı Holding Yönetim Kurulu Başkanı Güler Sabancı, küreselleşmenin, iş dünyası açısından yapılması gereken doğruları zorlayıcı bir yapısı bulunduğunu ifade ederek, şunları kaydetti 
     ''Türk iş dünyasının çok başarılı olduğuna inanıyorum. Başarılı bir ekonomik program, mali disiplin uyguladık. Demek ki aslında oluyor. Oluyor ama 1990'larda ekonomik ve siyasi istikrar olmadan yaşamış bir ülkeyiz. 15 senedir ekonomik istikrar olmayan ülkede Türk iş dünyası yapabileceklerinin en maksimumunu yapmıştır. Bunun çok güzel örnekleri var. Bu dönemde Türk iş dünyası orta, küçük ve büyük şirketler istikrarsız ortamda çok iyi işler yapmışlardır. Ortamı düzeltirsek ben inanıyorum ki çok daha iyisini yaparız.'' Sabancı, Türkiye'nin şu anda ne yapacağını bildiğini dile getirerek, ''Türkiye, geldiği yer açısından bütün bunların reçetesini biliyor'' dedi. 
     Özelleştirmeye de değinen Sabancı, ''Biz 1980'lerden beri bu ülkede özelleştirmeden bahsediyoruz. Özelleştirme derken aslında devletin rolünü yeniden tarif ediyoruz. Devleti üretimden çekmemiz lazım. Hala bunu başaramıyoruz. İnşallah önümüzdeki dönemde yapacağız. Bütün bu olumsuzluklara rağmen devletin üretimde olması, özelleştirmelerin yapılamaması, kamunun inanılmaz borçlanması gibi olumsuzluklara rağmen Türk iş dünyası ve Türk özel sektörü verimlilik, kalite yönetimi, süreç yönetiminin ne demek olduğunu gayet iyi biliyor'' diye konuştu. 
     Güler Sabancı, diğer yandan mikro ekonomik ortamın kalitesinin artırılması gerektiğini vurgulayarak, mikro ekonomik ortamın iyileştirilmesinin eğitime dayandığını, Türkiye'de en çok konuşulan ancak en fazla başarısız olunan konunun eğitim olduğunu söyledi. 
     
</TEXT>
</DOC>
