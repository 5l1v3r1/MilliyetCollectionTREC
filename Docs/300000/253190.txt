<DOC>
<DOCNO> 253190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/siyaset/siy03.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün'e sürpriz ziyaret 
</HEADLINE>
<TEXT>


ANKARA Milliyet Fotoğraf ALTAN BURGUCU 


Başbakan Erdoğan, Kral Abdullah'ın özel daveti üzerine, dün Ürdün'e sürpriz bir ziyarette bulundu. Abdullah'a ABD Başkanı Bush'un mesajını götürdüğü kaydedilen Erdoğan'ın çantasında, ABD'nin Büyük Ortadoğu Projesi de yer aldı. Erdoğan, Kral Abdullah'la geçen ay G - 8 Zirvesi için gittiği ABD'de de buluştu. Ronald Reagan'ın cenaze törenine katılan Erdoğan, Chicago'ya, Kral Abdullah'ın uçağıyla geçti. Abdullah'ın ülkesine davet ettiği Erdoğan, Ürdün'e gideceğini, NATO zirvesi için Türkiye'ye gelen Bush'a da söyledi. Bush'un, Kral Abdullah'a, Erdoğan aracılığıyla, hem BOP hem de bölgedeki barış çabalarıyla ilgili mesaj gönderdiği kaydedildi. 

Son anda açıklandı 

Erdoğan'ın programında yer almayan ziyaret, son ana kadar açıklanmadı. Bakanlar Kurulu toplantısından çıkan Erdoğan, eşi Emine Erdoğan, kızı Esra, dış politika danışmanı ve AKP İstanbul Milletvekili Egemen Bağış'la birlikte, ATA uçağıyla Ürdün'e hareket etti. Esenboğa Havaalanı'nda soruları yanıtlayan Erdoğan, bölgesel konular ve ikili ilişkileri müzakere edeceklerini söyledi. 


</TEXT>
</DOC>
