<DOC>
<DOCNO> 283545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur26.html </URL>
<DATE> 2004/10/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Vali yardımcısı, odacısını dövdü .. 
</HEADLINE>
<TEXT>

     Kamu-Sen Giresun İl Temsilcisi Ali Karadeniz, odacısını darp ettiği iddia edilen Vali Yardımcısı Muammer Aksoy hakkında şikayetçi olduklarını söyledi. 
     Karadeniz, düzenlediği basın toplantısında, valilikte odacı olarak çalışan üyeleri Mustafa Alpaslan'ın, Vali Yardımcısı Muammer Aksoy tarafından darp edildiğini ileri sürdü. 
     Alpaslan'a yapılan üzücü saldırıyı kınadıklarını ifade eden Karadeniz, ''Onur ve yaşam kavgası veren kamu çalışanı arkadaşımıza yapılan bu saldırıyı kınıyoruz ve sorumlusunun bir an önce cezalandırmasını istiyoruz. Bunun için de Vali Yardımcısı Aksoy hakkında Cumhurbaşkanlığına, Başbakanlığa, İçişleri Bakanlığı'na şikayette bulunduk'' dedi. 
     Karadeniz, Alpaslan'ın yanında olduklarını ve konuyu sonuna kadar takip edeceklerini de kaydetti. 
     
</TEXT>
</DOC>
