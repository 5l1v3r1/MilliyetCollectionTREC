<DOC>
<DOCNO> 265978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/soneko09.html </URL>
<DATE> 2004/08/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Toplu konut sayısında artış... 
</HEADLINE>
<TEXT>

     Konya'ya 2 bin konut yapılması için Toplu Konut İdaresi TOKİ ile anlaşan Konya Büyükşehir Belediyesi, bu sayıyı 10 bine çıkarmak için harekete geçti. 
     AA muhabirinin Konya Büyükşehir Belediyesi yetkililerinden edindiği bilgiye göre, konut ihtiyacının ciddi boyutlara ulaşması nedeniyle Büyükşehir Belediyesi, toplu konut yapılması için TOKİ ile görüşmeye başladı. 
     Yapılan görüşmelerin ardından kent merkezine 2 bin konut yapılması konusunda anlaşma sağlanırken, ihaleyi TOKİ'nin pazarlamayı ise belediyenin gerçekleştirmesi yolunda bir protokol imzalandı. 
     Hızlı nüfus artışına bağlı olarak kısa dönemde de olsa 2 bin konutun yeterli olmayacağını düşünen Büyükşehir Belediyesi, bu sayıyı 10 bine çıkarmak için çalışmalar başlattı. 
     Konya'ya 10 bin konut yapılması için TOKİ ile sürdürülen görüşmelerin olumlu geçtiğini belirten yetkililer, ''Konutlar, bir memurun kolaylıkla ödeme yaparak alabileceği taksitlerle satılacak. 10 bin konutun tamamlanması durumunda Konya'da ortaya çıkan konut sorunu büyük ölçüde çözüme kavuşturulmuş olacak'' dediler. 
     
</TEXT>
</DOC>
