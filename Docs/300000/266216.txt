<DOC>
<DOCNO> 266216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/yazar/temelkuran.html </URL>
<DATE> 2004/08/25/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Hewan yüce milletimi kaldırabilir mi 
</HEADLINE>
<TEXT>
Kötü baba Türkiye 

Ona Hewan diyorum ben. Çünkü insanların, annelerinin onlara verdikleri isimle anılma hakkı vardır. Türkiye ona Elvan diyor ve epeydir "Türk gazı" veriyor. Ama milletçe, Etiyopya'da doğmuş, kaşık kadar bir kadının üzerine çullanma şeklinde gerçekleşen bu coşku gazı netice vermeyince yarışın son metrelerine girilirken TRT spikerinin sesi düşüyor 
"Sayın seyirciler, Elvan'ın omuzlarındaki yük çok ağırdı..." 
Sayın seyirciler, Hewan, yarış sonunda onu bekleyen sorgucu kameralara bakmadan geçiyor. Çünkü sevgili seyirciler Elvan, Türkiye'nin, onlar için pek bir şey yapmadığı kızları başarılı olunca üzerine çullanma, başaramayınca yerin dibine batırma operasyonunun kurbanı olabileceğini artık biliyor. 
Yıllarca atletizm dalında Türkiye'nin yarışıp yarışmadığından bile haberdar olmayanların ani bir hareketle sahiplendiği Süreyya Ayhan yine ani bir hareketle günlerdir bir apartman dairesinde saklanmak zorunda bırakılıyor. Suç cenneti Türkiye'de en büyük suçlu oymuşcasına, doping yaptığı ortaya çıkan halterci Şule Şahbaz havaalanında kameraların arsız tepe lambalarıyla kovalanıyor. Türkiye, kızlarının üzerine bütün ağırlığını bırakıveriyor. Bu ülke kızlarını çocuk sayısına bile katmayan, ancak bir mucize yaratırlarsa ele güne karşı "Benim kızım " diye sahiplenen kötü babalara benziyor. 
Artık Hewan biliyor ki, oğullara tanınan "Delikanlıdır. Yapar " marjından kızlar zinhar yararlanamaz. Misal, bu ülke yıllar yılı, şişmanlayıp bir oto galericisi kıvamına gelen Sergen'i trilyonlar akıtarak sırtında taşır ama omzunda küçük bir Hewancık'a yer bulunmaz. 
Bu yüzden üniversite sınavlarında kızlar açık ara daha başarılıdır oğlan çocuklarından. Kızlara her gün olimpiyat çünkü. Kazanamayan kızlara bir şans daha verilmeyecek. 
Kızlar, bütün Anadolu'da daha iyidir derslerde oğlan çocuklarından. Kızlara mucize mecburi çünkü. 14 yaşında satılmamak için, antin kuntin bir sebepten öldürülmemek için ipi göğüslemek zorundalar zira. 
Kızlar hep can havliyle. Kızlar hep ölümüne daha iyi olmak zorundadır oğlanlardan. Yok çünkü onlar için bir "Sergen Marjı", çok iyi bilirler bunu. 

İyi amca Deniz Gökçe 
Yarış bitiyor, TRT spikeri, Deniz Gökçe'ye dönüyor yorum için. Gökçe, "Kötü baba Türkiye"nin kızı Elvan'a yapacaklarını bildiği için şimdiden merhamet diliyor. İyi amcalar gibi, babanın ne kadar zalim olduğunu bilen, cılız yeğenini korumaya çalışan amcalar gibi... Üç beş kere tekrar ediyor 
"Yüklenmeyelim Elvan'a. Lütfen medya, çağrı yapıyorum. Lütfen..." 
Kızı sınıfta kaldığı için kemerin demirli ucuyla dövecek olan babaya yalvarmak gibi geliyor kulağa... Dünya rekortmeni olmasına rağmen bir kez bile kaybedince "aileyi rezil eden" kız çocuğunu kim koruyabilir ki 70 milyonluk bir zalim babaya karşı Türkiye'ye hoş geldin Hewan 
Tebrikler Ağırlık kaldırmada birincisin yine de. Türkiye'yi kaldırıyorsun. Sana, hiç değilse benden yıldızlı pekiyili bir selam 



</TEXT>
</DOC>
