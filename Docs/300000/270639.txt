<DOC>
<DOCNO> 270639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun28.html </URL>
<DATE> 2004/09/10/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Verheugen'in New York Times'a demeci Uygulamada resim çok karışık 
</HEADLINE>
<TEXT>

     Bülent Keneş 

AB Komisyonu'nun genişlemeden sorumlu üyesi Günter Verheugen, New York Times gazetesine verdiği demeçte, ''Türkiye'de yapılan siyasi reformların kağıt üzerinde çok hoş gözüktüğünü, ancak uygulamaya bakıldığında resmin çok karışık olduğunu'' söyledi. 
     Verheugen, ''Türkiye'deki temel problem şu, siyasi reform kağıt üzerinde çok hoş gözüküyor ve yaptıklarına hayranlık duyuyorum. Ancak uygulamalara bakarsanız, resim çok karışık'' dedi. 
     Türkiye ziyaretini perşembe günü tamamlamadan önce İzmir'de New York Times'a demeç veren Verheugen, ''Komisyon'da da tartışılacak olan soru, uygulamanın yolunda olup olmadığı konusunda siyasi bir yargıda bulunmak için elimizde yeterince veri olup olmadığıdır. Türkiye'nin kriterleri yerine getirip getirmeyeceği konusunda bir öngörüde bulunmamıza imkan verecek derecede izleme kaydına sahip olduğumuzdan emin değilim'' diye konuştu. 
     ''Türkiye'de her nereye gittiyse Avrupa Birliği üyeliği için isteklilik gördüğünü'' belirten Verheugen, ''bazı avukat ve insan hakları savunucularının da yapılan son demokratik hareketlerin sadece yüzeysel değişimler getirdiğini söylediklerini'' kaydetti. 
     ''Verheugen'in ihtiyatlı açıklamalarına rağmen Türk yetkililerin AB'den tarih alacakları konusunda emin olduklarına dair açıklamalar yaptığını'' yazan New York Times, ''Verheugen'in gezisi sırasında hemen hemen herkese istediğini verdiğini'' belirtti. 
     Gazete, ''Verheugen'in bir taraftan hükümeti överken, diğer taraftan Kürtlere daha fazla kültürel haklar tanınmasını, gayrimüslimlerin haklarının ve genel anlamda insan haklarının korunmasını talep ettiğini'' kaydetti. 
     ''Son iki yıldır Türk hükümetinin AB yolunda şiddetli kararlılık gösterdiğini'' yazan gazete, ''Başbakan Recep Tayyip Erdoğan hükümetinin siyasi güvenilirliğini 2004 yılı sonunda AB ile müzakerelere bağladığını'' savundu ve ''Türk yetkililerinin, Verheugen'in ihtiyatlı ifadelerine rağmen tarih alınacağına olan güvenlerini ifade etmeyi sürdürdüklerini'' kaydetti. 
     ''Mevcut ve bir önceki hükümetlerin ülke anayasasının önemli bir kısmını değiştirdiğini'' kaydeden New York Times, ''askeri harcamalar ve yeni bir ceza kanunu konusunda hazırlanan yasa tasarılarının da haftaya meclise sunulacağını'' yazdı. 
     
</TEXT>
</DOC>
