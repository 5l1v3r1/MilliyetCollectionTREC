<DOC>
<DOCNO> 277081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/yazar/oztrak.html </URL>
<DATE> 2004/10/04/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
İşsizlik sorunu azalıyor mu 
</HEADLINE>
<TEXT>

Geçtiğimiz hafta yayımlanan verilere göre bu yılın ikinci üç aylık döneminde bir işte çalışanların sayısı geçen yılın aynı dönemine göre 492 bin kişi artarak 22.188 bin kişiye ulaşmış. 
Kamu kesiminde çalışanların sayısı bu dönemde yaklaşık 300 bin kişi azalırken, özel kesimde çalışanların sayısında ise 800 bin kişilik artış olmuş. Sıkı maliye politikası ve kamuda yeniden yapılanma kapsamında kamu kesimindeki istihdam düşüşüne rağmen, geçen yılın üçüncü çeyreğinden bu yana ilk defa istihdamda bir artış sağlanması özellikle hükümet çevrelerinde büyük bir sevinçle karşılanmış görünüyor. 
Genellikle yapılan değerlendirmelerde bu olumlu gelişmenin biraz da abartıldığı dikkati çekiyor. Bu yıl yüzde 9.3'e gerileyen ikinci üç aydaki işsizlik oranı yine bu yılın ilk çeyreğindeki yüzde 12.4'le karşılaştırılıyor. Oysa Türk ekonomisinde mevsimlik hareketler oldukça önemli ve tarım faaliyetlerinin arttığı dönemlerde istihdam da sıçrıyor. Bu nedenle üç aylık işsizlik rakamlarını bir yıl önceki aynı dönemle karşılaştırmak daha doğru. Bu durumda işsizliğin yüzde 10'dan yüzde 9.3'e gerilediği görülüyor. 
Bu durum, iş yaratmayan büyüme sürecinden çıktığımız değerlendirmesini yapmak için daha erken olduğunu gösteriyor. Nitekim üç aylık verileri yıllıklandırarak GSYİH ve istihdam serilerine baktığımızda faaliyet hacmindeki hızlı artışa rağmen 2003 yılının üçüncü üç aylık döneminden bu yana değişmeyen istihdam seviyesinde, bu yılın ikinci çeyreğinde sadece hafif bir kıpırdanma olduğu dikkati çekiyor. 
Ancak mevcut hükümetin bundan önceki bütçe verilerinde sergilediği yaklaşımı istihdam verilerinde de sürdürüyor olması bütün bu değerlendirmeleri gölgeleyen bir husus olarak ortaya çıkıyor. 
DİE nin açıklamasındaki yöntem bölümünde 2004 yılında istihdam verileriyle ilgili bazı yenilikler yapıldığı açıklanıyor. AB normlarına uygun olarak yapılan bu değişiklikler çerçevesinde örnek hacmi genişletilmiş. Veri kalitesini yükseltecek bu değişiklikler son derece olumlu. 
Ancak uluslararası saydamlık kuralları, bu tür değişiklik yapıldığında karşılaştırılabilir olması için aynı yöntemle en az bir yıl öncesine giden serilerin de yayımlanmasını öngörüyor. 
Bu konuyu biraz daha açarsak, işsizlik oranı yüzde 10'dan yüzde 9.3'e geriledi derken, elma ile armutları karşılaştırıyor olabiliriz. Bu nedenle de işsizlik oranında 0.7 puanlık bir gerileme oldu demek anlamını yitiriyor. Yeni serilerle bir eğilim değerlendirmesi yapabilmek için bir yıl beklemek gerekiyor. İşsizlik sorununun, metodoloji değiştirerek gizlenmesi olarak da algılanabilmesi riskini taşıyan bu yaklaşım, güvensizlik yaratıyor. 
İşsizliğin önümüzdeki dönemde de en önemli sorun olmaya devam edeceği anlaşılıyor. Bunu kamuda istihdam yaratarak çözmek mümkün değil. Aksine kamu kesiminde istihdamın etkin bir devlet yapısı için daha da azaltılması gerekiyor. İstihdamı özel kesim yaratmalı. Bunun için de makro ekonomik istikrarın devamı yanında, yatırım ortamının iyileştirilmesi ve mali uyumun kalitesinin yükseltilmesi şart. 
Yeni program döneminde de makro ekonomik istikrarın sürdürülmesi için kamuda yüksek faiz dışı fazla verilmesi, borç yükü ve dış açık dikkate alındığında kaçınılmaz. Büyümenin sürdürülmesi ve işsizlik sorunun hafifletilmesi için mali uyumun kalitesinin yükseltilmesi büyüme dostu bir maliye politikasının sahip olduğu ana oyun alanı. Bu ise son iki yıldır sürekli gerileyen altyapının önümüzdeki dönemde üretimin önünde darboğaz oluşturmaması ve emeğin verimliliğinin yükseltilmesine dönük kamu harcamalarının veya bunu gerçekleştirecek alternatif düzenlemeler yönündeki çabaların artırılmasını gerektiriyor. 
Yeni program hazırlanırken bu tür kamu harcamalarının asgari reel büyüklüklerinin üç yıl için önceden tespit edilmesi ve yıl içinde bunun altına düşülmesi veya belli bir oranda üstüne çıkılması halinde faiz dışı fazla hedefine yansıtılmaması anlamlı bir önlem olabilir. Bu suretle son iki yıldır gözlemlenen büyüme ve istihdam dostu harcamaları kısarak programlananın ötesinde maaş ücret verilmesi veya vergilerin düşürülmesi önlenebilir. 



</TEXT>
</DOC>
