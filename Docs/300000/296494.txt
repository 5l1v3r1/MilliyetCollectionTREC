<DOC>
<DOCNO> 296494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun12.html </URL>
<DATE> 2004/12/10/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Alman gazetesi Türkiye, eleştiriye 'Dinler Bahçesi' ile yanıt verdi 
</HEADLINE>
<TEXT>

     
     İhsan DÖRTKARDEŞ, DHA 
     

ALMANYA'nın etkili gazetelerinden Frankfurter Allgemeine Zeitung, kısa adı IGFM olan Uluslararası İnsan Hakları Birliği'nin, Türkiye'nin kiliselere kamusal statü verme yönündeki vaatlerini yerine getirmediği yolunda suçlamalarda bulunduğu gün, Başbakan Recep Tayyip Erdoğan'ın Antalya'da Dinler Bahçesi'ni açtığını yazdı. 
     Gazete, Uluslararası İnsan Hakları Birliği'nin, Frankfurt'ta çarşamba günü yaptığı açıklamada, Ankara'nın Türkiye'deki Hıristiyanlar'a karşı tavrının daha da kemikleştiği ve böylece Avrupa'dan bir parça daha uzaklaştığını öne sürdüğünü belirtti. Gazete, açıklamanın yapıldığı gün Başbakan Recep Tayyip Erdoğan'ın, Antalya'nın Belek İlçesi'nde Dinler Bahçesi' adı altında içinde birer cami, kilise ve sinagog yer aldığı, dinlerin bir buluşma merkezinin açılışını yaparak, bir anlamda eleştiriye yanıt verdiğini vurguladı. Gazete, Dinler Bahçesi'nin açılışında Başbakan Erdoğan'ın yanı sıra, Türkiye'deki farklı dinlerin temsilcileri ile Hollanda'nın AB'den Sorumlu Bakanı Atzo Nikolai'nin de katıldığını kaydetti. Haberde, Başbakan Erdoğan'ın konuşmasında, Türkiye'nin barış ve kardeşliğin garantörü olduğunu vurgularken aynı zamanda fanatizme karşı ortak mücadele çağrısı yaptığını vurgudı. Erdoğan'ın Dinler Bahçesi'nin açılmasından kısa bir süre önce de Antalya'da bir Alman kilisesinin açılışı yaptığı ifade edildi. 
     Aynı gazetede Amnesty Türkiye'de işkenceyi eleştiriyor' başlıklı makalede ise, Uluslararası Af Örgütü'nün Amnesty International dünya çapındaki insan hakları politikalarında sözler ile uygulamalar arasında büyük uçurum saptadığı iddiasına yer verildi. Gazete, örgütün Almanya sorumlusu Barbara Lochbihler'in, özellikle savaş bölgelerinde kadınların cinsel taciz ya da tecavüze maruz kalmalarına karşı daha etkin mücadele edilmesi gerektiği şeklindeki sözlerine de atıfta bulunuldu. Makalenin Türkiye ile ilgili bölümünde şu satırlar yer aldı 
     "Af Örgütü, Türkiye'de gözaltında hala işkence uygulamalarına rastlandığını belirtiliyor. Lochbihler, Türkiye'de bir dizi memnuniyet verici reformların yapıldığını, ancak bunların uygulamaya konulmasında katedilmesi gereken daha çok yol olduğunu vurguluyor. Lochbihler, Türkiye ile 'sonucu açık' AB üyeliği müzakerelerine geçilmesinin, Türkiye'deki insan hakları durumunda hissedilir bir iyileşme sağlanması açısından da bir fırsat yarattığını belirtiyor.'' 
     
</TEXT>
</DOC>
