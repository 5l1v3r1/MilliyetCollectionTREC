<DOC>
<DOCNO> 263197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur10.html </URL>
<DATE> 2004/08/13/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Alacağını isteyince, şakağına kurşun sıkıldı 
</HEADLINE>
<TEXT>

     Doğan SÖNMEZ ve Kamil ATALAY - MANAVGAT Antalya DHA 
ANTALYA'nın Manavgat İlçesi'nde 44 yaşındaki lokantacı Bayram Ersoy, bir kanalda başından vurularak öldürülmüş halde bulundu. Ersoy'un alacağını istediği Özcan Samur tarafından 10 gün önce öldürüldüğü ortaya çıktı. 
     Manavgat- Alanya yolunun 2'nci kilometresi Ulualan mevkiindeki Çoraklama Kanalı'nda, başına poşet geçirilmiş bir erkek cesedi bulundu. Yapılan incelemede cesedin 2 Ağustos'tan bu yana kendisinden haber alınamayan Ünsoy Restaurant'ın sahibi Bayram Ersoy'a ait olduğu belirlendi. Çürümeye yüz tutmuş cesede yapılan otopside, Ersoy'un şakağından sıkılan tek kurşunla öldürüldüğü tespit edildi. 
     Polisin yaptığı araştırma sonucu, olayla ilgili bağlantısı olabileceği belirlenen 38 yaşındaki Özcan Samur gözaltına alındı. Yapılan sorgulamasında Samur, Bayram Ersoy'u öldürdüğünü itiraf etti. Tatbikatta da cesedin atıldığı yeri gösterdi. Özcan Samur'un üzerinde, olayda kullandığı belirlenen 9 mm çapında bir tabanca ile 2 dolu şarjör ele geçirildi. 
     Özcan Samur'un, Side-Kumköy Bingeşik Mevkii'nde Samur Leder isimli mağazanın sahibi olduğu ifade edildi. özcan Samur, Bayram Ersoy'la otomobille gezintiye çıktıklarını, kendisinden alacağını istemesi üzerine çıkan tartışmada şakağına bir el ateş ederek öldürdüğünü söyledi. Samur cesedin başına siyah poşet bağladıktan sonra kanala attığını belirtti. 
     Bu arada araçtaki kan izlerini, Samur'un arkadaşları Mehmet Yılmaz 51 ve Mehmet Atalay Sargal'ın 41 yıkadığı ve delilleri yok ettiği ortaya çıktı. Yılmaz ve Sargal da gözaltına alındı. Zanlıların sorgusu sürüyor. 
     
</TEXT>
</DOC>
