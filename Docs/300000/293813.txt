<DOC>
<DOCNO> 293813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko48.html </URL>
<DATE> 2004/12/01/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Tüzmen Bu yıl ihracatta yüzde 33 artış hedefliyoruz 
</HEADLINE>
<TEXT>

     Devlet Bakanı Kürşad Tüzmen, bu yıl yaklaşık yüzde 33 oranında ihracat artışı, 62 milyar dolarlık ihracat rakamına ulaşmayı hedeflediklerini belirterek, ''Türk ihracatçısının, yaşadığı bütün sıkıntılara rağmen, böylesine ciddi bir rakamı Türkiye'ye kazandırması son derece umut verici bir gelişme'' dedi. 
     Türkiye-Rusya Karma Ekonomik Komisyonu 4. Dönem Toplantısı için Moskova'ya giden Tüzmen, Türkiye'ye döndü. 
     Bakan Tüzmen, Atatürk Havalimanı'nda yaptığı açıklamada, KEK toplantısı sırasında Rusya Federasyonu Başbakan Yardımcısı Alexander Jukov, Enerji ve Sanayi Bakanı ve KEK eş Başkanı Viktor Hristenko, Ekonomik Gelişme ve Ticaret Bakanı German Gref ve Ulaştırma Bakanı Igor Levitin ile iki ülke ticari ve ekonomik ilişkilerini kapsayan görüşmeler yaptığını söyledi. 
     Tüzmen, KEK toplantısında Türkiye ile Rusya arasındaki ticaret hacminin dengeli bir yapıda artırılması ve iki ülke arasındaki ekonomik işbirliğinin Karadeniz havzasındaki ekonomik entegrasyonun temelini oluşturacak şekilde geliştirilmesi ve derinleştirilmesi hedeflerine yönelik yol haritasını belirlediklerini kaydetti. 
     Tüzmen, Rusya Ekonomi Bakanı ile yaptığı görüşmede, Rusya ile ticaret hacminin 2007 yılına kadar dengeli bir yapıda, yıllık 25 milyar dolar düzeyine, hizmet ticareti ve yatırımları da kapsayan toplam iş hacminin ise yıllık 30 milyar dolar seviyesine çıkarılmasının hedef olarak belirlendiğini vurguladı. 
     
     YENİ BİR TİCARET ANLAŞMASI 
     Yaptığı ikili görüşmenin ana gündeminin gelecek dönemde uygulanacak politika, program ve projeler oluşturmak olduğunu anlatan Tüzmen, şöyle dedi 
     ''Bu çerçevede öncelikle iki ülke arasında ticari ve ekonomik ilişkilerin hukuki altyapısının, günün koşullarına uygun hale getirilmesini teminen yenilenmesini kararlaştırdık. Bu kapsamda iki ülke arasındaki mal, hizmet ve sermaye akışının uluslararası yükümlülüklerimize uygun bir şekilde serbestleştirecek yeni bir ticaret anlaşmasının imzalanması amacıyla görüşmeleri hemen başlatacağız. Bu tür bir anlaşma, Karadeniz havzasının serbest ticaret bölgesi haline getirilmesinin de önünü açacaktır. 
     Öte yandan, 1994 yılından bu yana uygulanmayan doğalgaz karşılığı Türk mal ve hizmetlerinin Rusya'ya ihracatına imkan sağlayacak Doğalgaz Hesabı'na işlerlik kazandırılması girişimlerimiz sonuç vermiştir. Bu anlaşmanın uygulanması Rusya ile daha dengeli ticari ilişkiler kurulması hedefimizin gerçekleştirilmesi açısından son derece önemli bir gelişmedir. 
     Ticari ilişkilerimizin hızla artmasını sağlayacak diğer önemli bir karar da, Rus gümrüklerinde uygulanan ve Türk firmalarının karşılaştığı en büyük tarife dışı engel olan referans fiyatlarının firmalarımızın üretim maliyetleri dikkate alınarak yeniden belirlenecek olmasıdır.'' Bakan Tüzmen, bu uygulama sayesinde Türk firmalarının Rusya'ya ihracatında en önemli sorun olan yüksek gümrük vergilerinin çözüme kavuşabileceğini ve ihracatçıların maliyetlerinin düşürülmesinin sağlanacağını kaydetti. 
     
     TÜRK EXİMBANK'IN ALACAĞI 
     Bu sayede bavul ticaretinin normal düzenli ticaret haline gelmesinin de yolunun açılacağını ifade eden Tüzmen, şunları söyledi 
     ''Bu şekilde ticaret yapan ve büyük sıkıntı içinde olan firmalarımızın sorunlarına kalıcı çözüm sağlanmış olacaktır. Bavul ticaretinde son günlerde karşılaşılan sıkıntıların aşılması amacıyla Rus yetkilileri Rusya'da antrepo kurulması yönündeki önerimizi desteklemiş ve bu konuda gerekli kolaylığı göstereceğini açıklamıştır. Böylece firmalarımızın doğrudan Rus alıcılara hizmet verecek, Rusya'da bir lojistik ağı kurmaları sağlanacaktır. 
     Rusya'da bir Türk ticaret ve yatırım bölgesi kurulması projesi de ayrıntılı olarak ele alınmış, Türk firmalarının imalat, ticaret ve hizmet sektörlerinde faaliyet gösterecekleri bu bölge için uygun arsa temini, Rusya mevzuatına en uygun proje ve yerinin belirlenmesi ve bu bölgeye Rusya'nın sağlayabileceği özel teşvik ve kolaylıkların belirlenmesi konusunda ortak çalışma başlatılması kararlaştırılmıştır. 
     Rusya Ekonomi Bakanı ile yaptığım görüşmede, Türk Eximbank'ın eski SSCB döneminden kalan 160 milyon dolarlık alacağının tahsili konusu da ele alındı. Rus makamları söz konusu alacakların arzu ettiğimiz şekilde nakit ve kısa vadede tasfiyesi konusunda son derece olumlu bir yaklaşım göstermiştir.'' Ulaştırma sektöründe de iki ülke arasında ulaştırma altyapısının geliştirilmesi imkanları ile mal ticaretini kolay, hızlı ve ucuz yapılabilir hale getirecek projelerin ele alındığını aktaran Tüzmen, bu çerçevede geçiş belgeleri uygulamasının tamamen kaldırılması imkanının değerlendirildiğini bildirdi. 
     Tüzmen, bu alandaki sıkıntıların aşılması amacıyla ortak taşımacılık şirketlerinin kurulması, Rusya'nın Kavkaz limanına RO-RO seferleri düzenlenmesi, tren-feri seferlerinin başlatılmasının kararlaştırıldığını söyledi. 
     
     ENERJİ PROJELERİ 
     Enerji sektöründe iki ülke arasındaki ilişkilerin kapsamlı şekilde yeniden değerlendirildiğini ve yeni enerji projelerinin ele alındığını anlatan Tüzmen, şöyle konuştu 
     ''Bu projeler arasında en önemlisi Ceyhan'da kurulması planlanan yeni LNG terminalidir. Bu büyük proje Rusya'nın yurtdışında gerçekleştirdiği en büyük projelerden birisi olacaktır. Bu proje Türkiye-Rusya ilişkilerinde yatırımların ön plana çıktığı yeni bir dönemi başlatacaktır. Rusya'nın Seydişehir alimünyum tesislerinin özelleştirilmesi, doğalgaz dağıtım, elektrik ve petro kimya sektöründeki ihalelerle yakından ilgilenmesi bunun açık göstergesidir. Rusya ile ilişkilerimizde önemli hedeflerden birisi olan işbirliğimizin Avrasya'ya doğru genişletilmesi ve bu amaçla Avrasya eylem planının etkin hale getirilmesi konusunda da mutabakat sağlanmıştır.'' 
     
     İHRACAT DEĞERLENDİRMESİ 
     Tüzmen, bugün açıklanan ihracat rakamlarının hedeflere uygun olup olmadığının sorulması üzerine de, ''Bizim hedeflerimiz aynı şekilde devam ediyor. Bu sene yaklaşık yüzde 33 civarında ihracat artışı, 62 milyar dolarlık ihracat rakamına ulaşmayı hedefliyoruz. Türk ihracatçısının, yaşadığı bütün sıkıntılara rağmen böylesine ciddi bir rakamı Türkiye'ye kazandırması son derece umut verici bir gelişme'' dedi. 
     
</TEXT>
</DOC>
