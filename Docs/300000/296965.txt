<DOC>
<DOCNO> 296965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/yazar/bila.html </URL>
<DATE> 2004/12/12/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kürtler ne istiyor 
</HEADLINE>
<TEXT>


Paris Kürt Enstitüsü'nün verdiği ilana bakarsanız, özerklik, giderek federasyon istiyorlar. İlan metnini başka türlü anlamak veya "Medya çarpıtıyor" diyerek yok saymak samimi bir tutum değil. 
"Türkiye'nin Kıbrıs Türkleri için istediklerini istiyoruz" demeyi nereye koyacaksınız Türkiye'nin Kıbrıs'ta istediği belli İki halk, iki devlet, iki demokrasiye dayalı gevşek bir federasyon. Kıbrıs Rum Devleti ve Kıbrıs Türk Devleti'nin oluşturacağı bir çatı olarak Birleşik Kıbrıs Cumhuriyeti. 
Bunu talep ettikten sonra "Biz ilan metninde federasyondan, özerklikten bahsetmedik" diyerek, insanları, "okuduğunu anlamayan" bir konumda saymak hem yakışıksız hem de kendine saygı açısından hoş bir davranış biçimi değil. 
En azından ilanı organize eden Paris Kürt Enstitüsü Başkanı Nezan Kendal'ın bu samimiyeti göstermesi gerekir. İlanın başlığını "Kürtler ne istiyor " diye attıklarına ve isteklerini sıraladıklarına göre bunu "ink r" etmeye veya "kelime oyunu" yapmaya gerek yok. 
İlanı Paris Kürt Enstitüsü sahiplendiğine göre, en azından bu enstitünün görüşlerini benimseyenlerin talepleri olarak görmek mümkün. 
Tabii, Türkiye'de kendini Kürt veya Kürt kökenli olarak tanımlayan herkesin de bu ilanla mutabık olduğunu düşünmek yanlış olur. Etnik esaslı politika yapanlar da dahil olmak üzere, önemli görüş farklılıkları olduğunu unutmamak gerekir. 
Öncelikle, ilanda destekleyenler olarak imzası bulunan Leyla Zana ve arkadaşları bu görüşleri paylaşmadıklarını açıkladılar. Federatif önerileri doğru bulmadıklarını belirttiler. 
Kürt kimliğini esas alarak politika yapan eski DEP'liler ve DEHAP'ın bir bekleme süreci içinde oldukları söylenebilir. Bu süreçteki referanslarının ise yine esas olarak Abdullah Öcalan'ın İmralı'dan verdiği mesajlar olduğu da rahatlıkla söylenebilir. 
17 Aralık sonrası başlaması beklenen yeni süreçte temel hedef, "Demokratik Toplum Partisi" adı altında yeni bir partileşmeye gitmektir. Bu partinin hedefleri ve programı ise büyük ölçüde Öcalan'ın savunmalarında ortaya koyduğu çerçeveye ve görüşlere dayanacaktır. Paris Kürt Enstitüsü'nden çok İmralı'ya bakacakları açıktır. 
Bu alanda Öcalan'a muhalefet eden kesimler de vardır. Özerklik veya federasyonu geri bir çizgi olarak gören ancak Türkiye'nin bütünlüğü içinde kalmayı da "ihanet" kabul eden akımlar da söz konusudur. Öcalan ve PKK'nın terk ettiği bağımsız Kürt devleti hedefini terk etmeyen bu kesim için "demokratikleşme" yeterli değildir. "Dört ülkede demokratikleşme yoluyla özgür anayurt birleşik Ortadoğu" tezi ütopiktir. Asıl hedef "Birleşik Bağımsız Kürdistan" olmalıdır. Bu tartışmalar sürmektedir. 
AB süreci, Türkiye'nin önüne getirilecek en önemli sorunun bu olduğunu kanıtlamıştır. Ki bu konu, Türkiye'nin ulus-devlet niteliğiyle, üniter yapısıyla ilgilidir. 
Talepler "bireysel hak"ların çok üzerindedir. 
Konu bu çerçevede kavranmadıkça, Türkiye'de hükümetler kendilerini kandırmış olurlar. AB üzerinden "dolaylı görüşmeler" görüntüsü veren gelişmeler yaşanıyor. En azından bu yöntem zorlanıyor. 
Türkiye, müzakere tarihi almak için yaşadığı süreçte olduğu gibi, müzakere tarihi aldıktan sonra da en sık bu konuyla ve "Kürt ne istiyor " sorusuyla karşılaşacaktır. 



</TEXT>
</DOC>
