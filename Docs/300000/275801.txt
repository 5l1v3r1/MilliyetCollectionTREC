<DOC>
<DOCNO> 275801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/spor/axspo03.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Helal sana Mondi 
</HEADLINE>
<TEXT>


Kanserden ölen hocası Carlos Portela adına Lösemili Çocuklar Hastanesi yaptıran Mondragon, Ankaraspor maçının ardından ülkesine gidecek, yanında götüreceği 86 Galatasaray formasını hastalara dağıtacak 

RAŞİT ALTUN 


Gelecek hafta gidecek 
UEFA ve Süper Kupa'yı aldıktan sonra dünyanın birçok ülkesinde taraftar kazanan Galatasaray sevgisi, Kolombiya'da Mondragon sayesinde daha da yayılacak. Ankaraspor ile bu hafta sonu yapılacak karşılaşmanın ardından ülkesine gidecek olan Mondi, 86 forma ve 15 kaleci eldiveni götürecek, bunları lösemi hastası çocuklara dağıtacak. 

Hastane yaptırdı 
MONDRAGON, kanserden ölen hocası Carlos Portela adına yaptırdığı Fundacion Carlos Portela Lösemili Çocuklar Hastanesi'ni ziyaret edecek ve burada hastaların gönlünü alacak. Başarılı file bekçisi, yanında götürdüğü 22 çubuklu, 22 gri, 10 Hakan Şükür, 10 Song, 10 Conceicao, 10 Saidou forması ile iki kaleci eldivenini çocuklara dağıtacak. 

Ümit Karan'a motivasyon 

HAKAN Şükür ile Necati'nin bu sezonki başarısı nedeniyle kenarda kalan Ümit Karan'ın, son dönemde kadro dışı kalması moralini bozdu. Bu oyuncuyu yeniden kazanmak isteyen teknik heyet ile yönetim, golcünün eski gücüne kavuşması için motivasyona başladı. Hagi, "Sen bu takıma lazımsın. Ancak, arkadaşların daha formda olduğu için kenardasın. Senin de sıran gelecek" diyerek Ümit'in gönlünü aldığı öğrenildi. 

Hagi'nin kare ası 

İskeleti sağlam 
GALATASARAY Teknik Direktörü Hagi, iskeletini kurdu, başarıya ulaştı. Sarı - Kırmızılı ekipte zorunlu olmadığı sürece maç kadrolarında sadece birkaç değişiklik yapan Rumen çalıştırıcı, oynanan 7 lig maçında Song, Cihan, Mondragon ve Hakan Şükür'den bir dakika olsun vazgeçmedi. 

Kaptan kulübede 
SARI - Kırmızılılar'da Tomas, Hakan Ünsal, Necati, Ergün ve Hasan, Hagi'nin diğer bankoları oldu. Bu oyuncular sürekli ilk 11'de yer alırken, bazı karşılaşmalarda yerlerini arkadaşlarına devretti. Takımın en kıdemlisi Kaptan Bülent ise Song-Tomas uyumu nedeniyle kulübenin gediklisi oldu. 

Cim-Bom'dan ret 

GALATASARAY - Fenerbahçe derbisini Atatürk Olimpiyat Stadı'nda oynatmak isteyen UEFA'ya Cim - Bom'dan "Hayır" yanıtı geldi. Bu karşılaşmanın kendileri ve taraftarı için çok önemli olduğunu belirten Sarı - Kırmızılılar, UEFA'nın talebine şimdiden ret cevabı verdi. Yönetim, bu konudaki kararlarının tartışılmaz olduğunu belirtip, final toplantısı için İstanbul'a gelecek UEFA yetkililerinin önünü kesti. 

Galatasaray'a çifte darbe 

Ankaraspor maçı hazırlıklarına başlayan Sarı-Kırmızılılar'ın dünkü idmanında, Hakan Şükür ile Hasan Şaş sakatlandı. Tedavilerine başlanan iki futbolcunun, gerek görülmesi durumunda bugün MR'ı çekilecek 

Aslan'da iki şok 
GALATASARAY bir günde iki şok birden yaşadı. Ankaraspor ile oynayacakları karşılaşmanın hazırlıklarına dün başlayan Sarı - Kırmızılı ekipte, Hakan Şükür ve Hasan Şaş sakatlanarak çalışmayı terketti. Çift kale maçta Orhan Ak'ın darbesiyle yerde kalan Hakan Şükür sağ ayak baş parmağından, Suat Usta'nın müdahalesi sonrası ise Hasan Şaş sol ayak baş parmağından sakatlandı. 

Hagi çok sinirlendi 
İKİ futbolcunun da tedavisine tesislerdeki klinikte başlandı. Gerek görülmesi halinde, iki yıldızın MR'larının bugün çekilebileceği ifade edildi. Antrenmana moralli başlayan Galatasaray Teknik Direktörü Hagi, yaşanan sakatlıklar nedeniyle bir hayli sinirlendi. Sarı - Kırmızılılar'da sakat futbolculardan Conceiçao ile Baliç de dünkü çalışmada yer almadı. 

Saidou örnek oldu 

ERHAN TELLİ 

ADANASPOR'DAN transfer edilen, ancak Galatasaray'da kadro şansı bulamayan İbrahim Yavuz, buna alışmasının kolay olmadığını belirtti. "Burası Galatasaray... Burada forma aslanın ağzında" yorumunu yapan Sarı - Kırmızılı futbolcu, 6 hafta beklediklen sonra şans bulan Saidou'yu gördükten sonra moral bulduğunu ifade etti. 21 yaşındaki oyuncu, "Bir gün sıra bana da gelecek" dedi. 



</TEXT>
</DOC>
