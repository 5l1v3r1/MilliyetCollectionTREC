<DOC>
<DOCNO> 286317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun18.html </URL>
<DATE> 2004/11/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Powell'ın yerine en büyük aday John Danforth 
</HEADLINE>
<TEXT>

     ABD'de George W. Bush'un ikinci dört yıllık dönem için başkanlığa seçilmesinin ardından Dışişleri Bakanlığı görevini sürdürmesi beklenmeyen Colin Powell'ın yerine düşünülen isimler arasında ilk sırada, halen ABD'nin BM daimi temsilciliğini yürüten eski senatör John Danforth'un bulunduğu yorumları yapılıyor. 
     Bush yönetimine yakın kaynaklar ve Washington'daki bazı uzmanlar, daha önce Missouri eyaleti senatörlüğünü yapan eski rahip Danforth'un bu göreve getirilmesinin, Bush'un 2 Kasım seçiminde kazandığı zaferde büyük rol oynayan dindar kesimleri memnun edeceği görüşünde birleştiler. 
     Bağdat büyükelçiliğine atanan John Negroponte'den boşalan ABD'nin BM daimi temsilciliği görevine kısa süre önce başlayan Danforth, Washington kulislerinde diplomatik konulara hakimiyetiyle tanınıyor ve ''makul bir kişilik'' olarak nitelendiriliyor. 
     The Los Angeles Times gazetesi ve Associated Press ajansı da Danforth'u, dışişleri bakanlığı için en önde gelen adaylar arasında gösterdi. 
     Başkan Bush, seçilmesinin kesinleşmesinin ardından dün düzenlediği basın toplantısında, kabinede bazı değişiklikler yapacağını, ancak isimler üzerinde henüz karar vermediğini söylemişti. 
     Yönetimin ''şahin'' isimleriyle Irak konusunda ters düşen ılımlı Dışişleri Bakanı Colin Powell, bir süre öncesine kadar ayrılma niyetini dolaylı şekilde dile getiriyordu. Ancak diplomatik çevreler, son haftalarda tutumunda değişiklik olduğunu belirttikleri Powell'ın, istenirse kalabileceği mesajını verdiğini savundular. 
     Dışişleri Bakanlığı sözcüsü Richard Boucher da Powell'ın yakın gelecekte yoğun bir diplomatik programı bulunduğuna işaret etti. 
     Gözlemciler ise Bush'un, seçim kampanyasında kendisini zor durumda bırakan Irak açıklamaları yapan Powell'ın ikinci başkanlık döneminde kalmasına sıcak bakmadığını ileri sürüyor. 
     Dışişleri Bakanlığı için ismi geçenler arasında ulusal güvenlik danışmanlığından ayrılma ihtimali bulunan Condolezza Rice ve bakanlığın ''en şahin'' yetkilisi, Bakan Yardımcısı John Bolton da bulunuyor. Bolton, nükleer faaliyetini sürdüren İran'a karşı sertlik yanlısı isimlerin başında geliyor. 
     Rice'ın, yakın çevresine California'da üniversite ortamına dönmek istediğini söylediği biliniyor. Rice'ı ulusal güvenlik danışmanlığında tutmayabileceği belirtilen Bush'un, Rice'a başka görevler önerebileceğine işaret ediliyor. 
     Gözlemciler ve bazı Amerikan medya kuruluşları, Savunma Bakanı Donald Rumsfeld'in, bir süre daha görevde kalma isteğini Bush'a ilettiğini ve bunun olabileceğini ifade ettiler. 
     Savunma Bakan Yardımcısı Paul Wolfowitz'e ilişkin ise belirsizlik hüküm sürüyor. Washington kulislerinde Wolfowitz'in görevinde kalabileceği, Rice ayrılırsa ulusal güvenlik danışmanlığına geçebileceği veya BM daimi temsilciliğine atanabileceği ifade ediliyor. 
     Yine Rice'ın ayrılması durumunda, yerine yardımcısı Stephen Hadley veya Ulusal Güvenlik Konseyi'nin Irak'tan sorumlu biriminin başkanı Robert Blackwell'in gelebileceği de konuşuluyor. 
     Görevden ayrılması beklenenler arasında, son 4 yılda liberal kesimlerden büyük tepki alan ve son zamanlarda ciddi sağlık sorunları bulunan Adalet Bakanı John Ashcroft, İç Güvenlik Bakanı Tom Ridge, Sağlık Bakanı Tommy Thompson ve Ulaştırma Bakanı Norman Mineta da yer alıyor. 
     Başkan Bush, kabine degişikliklerini ne zaman yapacağı konusunda bir tarih vermedi. Ancak Bush, 20 Ocak'ta ikinci dönemi için göreve başlayacağından, değişikliklerin o zamana kadar kesinleşmesi bekleniyor. 
     
</TEXT>
</DOC>
