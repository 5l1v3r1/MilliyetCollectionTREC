<DOC>
<DOCNO> 290233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur20.html </URL>
<DATE> 2004/11/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Dikkat 3 gün kar, don, fırtına ve yağmur... 
</HEADLINE>
<TEXT>

     Türkiye ve İstanbul, yılın ilk karını bekliyor... Balkanlar üzerinden gelecek yeni yağışlı havayla birlikte kar, buzlanma, fırtına ve yağmur hep birlikte görülecek, Türkiye kış mevsimine 'merhaba' diyecek. Bugün akşam saatlerinden itibaren Kıyı Ege'den yurda giriş yapacak yağışlar, yarın tüm yurdu etkisi altına alacak. Marmara, Karadeniz, İç Anadolu ve Doğu Anadolu'da etkili kar yağışı görülürken, kuvvetli buzlanma ve don uyarısı yapıldı. 
     Hava sıcaklığı tüm bölgelerde 7 ile 13 derece arasında düşecek. Soğuk hava Cumartesi gecesi Marmara'dan başlamak üzere sonraki günlerde etkisini artırarak yurdumuzun tamamını etkileyecek. Pazartesi günü gündüz sıcaklıkları İstanbul ve Samsun'da 6, Ankara'da 2, İzmir'de 10, Antalya'da 15, Erzurum'da 4 ve Adana'da 19 dereceye kadar düşerken, gece ise İstanbul'da 2, Ankara'da -6, Erzurum'da -7, Samsun'da -2, İzmir'de 3, Antalya'da 5 ve Adana'da 10 dereceye kadar inecek. 
     Meteoroloji'den alınan bilgiye göre, bugün akşama kadar tüm yurt yağışsız olacak. Akşam saatlerinden sonra ise Batı Akdeniz ve Kıyı Ege'den yağışlar giriş yapacak. Lodos Marmara ve Ege'de şiddetli esiyor... 
     Yarın Marmara, Batı Karadeniz, Eskişehir-Ankara ve Bilecik çevresinde etkili kar yağışı var... Orta Karadeniz, Ege, Akdeniz, Güneydoğu Anadolu ve İç Anadolu'da ise yağmur görülecek. Trakya'da şiddetli karayel, Akdeniz'de ise lodos esecek. 
     Pazar günü Karadeniz'in kıyı kesimleri ile Doğu Anadolu'nun güneyi, Güneydoğu Anadolu ve Doğu Akdeniz'de etkili yağmur beklenirken, Karadeniz'in iç kesimleri, İç Anadolu ve Erzurum-Kars bölümü ise günü şiddetli kar yağışıyla geçirecek. Doğu Akdeniz ve Güneydoğu Anadolu'da lodos eserken, Batı bölgelerimiz parçalı bulutlu... 
     Türkiye yeni haftaya da karlı ve soğuk girecek... Pazartesi günü Doğu Marmara İstanbul , Batı Karadeniz, Konya dışında İç Anadolu'nun tamamı, Orta ve Doğu Karadeniz'in iç kesimleri ile Doğu Anadolu'da kar yağışı sürecek. Kar yağışı görülen yerlerde kuvvetli buzlanma ve don bekleniyor, dikkat Orta ve Doğu Karadeniz'in kıyısı ile Doğu Akdeniz, Güneydoğu Anadolu ve Hakkari çevresi ise yağmur alacak. Batı bölgelerimiz yine parçalı bulutlu... 
     
     BAZI DENİZ OTOBÜSÜ SEFERLERİ İPTAL 

     İstanbul Deniz Otobüsleri A.Ş'nin İDO bugünkü bazı seferleri, şiddetli lodos nedeniyle iptal edildi. 
     İDO'dan yapılan yazılı açıklamada, bugün gerçekleştirilmesi gereken seferlerin bazılarının olumsuz hava koşullarından dolayı iptal edildiği bildirildi. 
     Hızlı feribot seferlerinde ise herhangi bir iptalin söz konusu olmadığı belirtilen açıklamaya göre, İDO'nun iptal edilen bugünkü seferleri şunlar 
     -Saat 12.30 Bostancı-Kadıköy-Bakırköy -Saat 13.30 Bakırköy-Kadıköy-Bostancı -Saat 14.15, 16 30, 18 30 Kartal-Yalova -Saat 15 15, 17 30, 19 25 Yalova-Kartal 
     
     

     

     
</TEXT>
</DOC>
