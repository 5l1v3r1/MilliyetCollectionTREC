<DOC>
<DOCNO> 295742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/siyaset/siy01.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus basınında övgü sözleri 
</HEADLINE>
<TEXT>


CENK BAŞLAMIŞ Moskova 


Rusya Devlet Başkanı Vladimir Putin Ankara'dan olumlu izlenimlerle ayrılırken, Rus medyası Türkiye'den büyük övgüyle söz etti. Putin, gezisini izleyen Rus gazetecilere yaptığı açıklamada, Türkiye'nin teröre karşı mücadeledeki tutumunu samimi bulduğunu, ayrıca Ankara'nın bağımsız dış politikasının kendisini etkilediğini söyledi. Putin'in dış politika danışmanı Sergey Prihodko da ziyaretten, "Rusya liderinin son yıllardaki en önemli dış gezisi" diye söz etti. Ukrayna ve Abhazya'daki gelişmeler nedeniyle ziyaret gazetelerin daha çok iç sayfalarında değerlendirildi. Vremya Novostey, "70 milyonluk nüfusuyla Türkiye Rusya için olağanüstü önemli. Avrupa ve Asya'da toprakları bulunan iki ülke bölgenin en önemli oyuncuları" diye yazdı. 
İlk kez bir Rus gazetesinde Türkiye için bu değerlendirme yapılıyor. Kommersant, Rusya'nın Amerikan hegemonyasına karşı Çin ve Hindistan'la cephe oluşturmaya çalıştığını belirtirken, "Bu yeni bir düşünce değil. Yeni olan, NATO üyesi Türkiye'ye olası bir müttefik olarak yaklaşma çabası. Türkiye'deki Batı karşıtı hava Rusya'ya eşsiz bir şans veriyor" şeklinde yazdı. 
İzvestiya, Rusya ile Türkiye'nin Batı ile Doğu arasında köprü rolü üstlenen ülkeler olduğunu, ancak Ankara'nın NATO üyeliğinin şimdiye kadar siyasi ilişkilerin geliştirilmesini engellediğini bildirdi. Gazete, Türk Silahlı Kuvvetleri ihalesinin Erdoğan helikopterlerine verilmemesini bu duruma bağladı, ancak Moskova'nın şansının sürdüğünü yazdı. Gazeteler, Çeçenistan ve Boğaz geçişleri gibi sorunların h l çözüm beklediğini bildirdi. 



</TEXT>
</DOC>
