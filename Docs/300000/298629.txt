<DOC>
<DOCNO> 298629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/magazin/axmag02.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Büyü'de bu kez yangın çıkmadı 
</HEADLINE>
<TEXT>


Galasında yangın çıkan Büyü filmi, gösterime girdi. Büyü'nün oyuncu, yönetmen ve yapımcısı, filmi seyirciyle birlikte izledi 

DENİZ ALTUNTAŞ 

Dolmabahçe'deki G - Mall'daki galası, çıkan yangın sebebiyle yarım kalan "Büyü" filminin oyuncuları, yönetmeni ve yapımcısı filmi dün vizyona girdiği Beyoğlu Sinepop Sineması'nda seyircilerle birlikte izledi. Seansa gelen seyircilere, sarı gül dağıtıldı. 
Filmin yapımcısı Faruk Aksoy, "Hiçbir filim lanetli değildir. İnsanlar galadaki yangından dolayı korktu. Bu normal. Ama görüyoruz ki Büyü'yü izlemeye gidince insanlara bir şey olmuyor. Yaşadığımız talihsizliğin olumlu yönü de var. Bizden sonra, bütün sinema ve tiyatro salonları denetlendi. Boşuna bir müsibet, bin nasihatten önemlidir dememişler" dedi. 

Küçüklere yasak 
Aksoy, filmin 16 yaşından küçüklere yasaklanmasıyla ilgili, "Bu tür filmler dünyanın her yerinde küçüklere seyrettirilmez. Buna, bakanlık karar verdi. G.O.R.A.'dan sonra Türk sinemasının en çok izlenen filmi olacağına inanıyorum" diye konuştu. 


</TEXT>
</DOC>
