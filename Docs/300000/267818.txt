<DOC>
<DOCNO> 267818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/soneko14.html </URL>
<DATE> 2004/08/31/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İhracattaki artış, ihracatçıyı sevindirmiyor... 
</HEADLINE>
<TEXT>

     Akdeniz İhracatçı Birlikleri AKİB kanalıyla yapılan ihracatta, tüm sektörlerde, geçen yıla göre artış olduğu ancak, bu artışın, ihracatçının pazar kaybetme kaygısından kaynaklandığı, bu nedenle ihracatçıyı sevindirmediği bildirildi. 
     AKİB verilerine göre, bu yılın Ocak-Temmuz döneminde, bitkisel, hayvansal, ağaç ve orman ürünleri ile sanayi ürünleri ihracatında, geçen yılın aynı dönemine göre yüzde 23 artış oldu. 
     AKİB bünyesindeki 11 ihracatçı birliği kanalıyla yapılan toplam 1 milyar 567 milyon 472 bin 898 dolarlık ihracatta en büyük payı bitkisel ürünler aldı. 394 milyon 660 bin 562 dolar olan bitkisel ürün ihracatını, 385 milyon 755 bin 886 dolar ile sanayi ürünleri izledi. 
     En fazla ihracat artışı yüzde 429 ile fındık ve mamullerinde görüldü. Bu dönemde, 265 milyon 123 dolarlık fındık ve mamulü ihraç edildi. 
     İhracat artışında ikinci sırayı deri ve deri mamulleri aldı. Yüzde 372'lik artış gösteren deri ve mamullerinin 7 ayda kazandırdığı döviz miktarı 1 milyon 799 bin 584 dolar olarak belirlendi. 
     Kuru meyve mamullerindeki ihracat artışı ise yüzde 165 oldu. 10 milyon 521 bin 59 dolarlık ihracat yapılan kuru meyve ve mamullerini yüzde 143'lük artış ile makine ve aksamları izledi. Bu ürünün ihracatı 6 milyon 785 bin dolara ulaştı. 
     
     İHRACATÇI KAYGILI 
     AKİB Hazır Giyim ve Konfeksiyon İhracatçıları Birliği Başkanı Tarık Bozbey, AA muhabirine yaptığı açıklamada, ihracattaki artışın her şeyin yolunda gittiği anlamına gelmediğini söyledi. 
     Dış pazarda yer edinmenin birkaç yıllık olay olmadığını, 10-15 yıl süren mücadele gerektiğini vurgulayan Bozbey, şunları kaydetti 
     ''İhracatçı, bugün başta döviz kurlarındaki rekabetçi olmayan seviye olmak üzere yaşanan çeşitli sıkıntılara rağmen yıllarca emek vererek sahip olduğu pazarı kaybetmeme uğruna zararına ihracat yapıyor. Çünkü, iç piyasada alım gücünün daralmasından dolayı mal satamıyoruz, dükkanı da kapatamadığımız için ihracata yöneliyoruz. 
     Daha önce yüzde 10 ve yüzde 15 karla yaptığımız ihracatta yüzde 2 ve 5'lik karlara razı olmamıza rağmen bununla da pazar bulamayınca son dönemlerde zararına satış yapıyoruz. Bu durumu nereye kadar götüreceğimizi de bilemiyoruz.'' Bozbey, ihracat artışının, bir ülkede her şeyin yolunda gittiğinin tek göstergesi olmadığını savunarak, ''Hükümet, acilen istihdamı artırıcı önlemler almalı. Aksi takdirde zorlamayla olan ihracat artışlarıyla bir yere varamayız. İhracatçı bir gün gelir pes etmek zorunda kalır'' dedi. 
     İhracattaki bir başka sıkıntının ise gümrüklerde bekletilme olduğuna işaret eden Bozbey, ''50-60 yıllık firmaların araçları bile didik didik aranıyor. Oysa artık kendini kanıtlamış olan bu firmalara karşı esnek olunmalı. Bu durum, malın geç gitmesine, dolayısıyla rakip ülkelerin ekmeğine yağ sürüyor'' dedi. 
     
</TEXT>
</DOC>
