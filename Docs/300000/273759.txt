<DOC>
<DOCNO> 273759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonyas12.html </URL>
<DATE> 2004/09/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Almanların her gün 81 dakikası yolda geçiyor 
</HEADLINE>
<TEXT>

     Almanya'da yapılan bir araştırma, herkesin günde ortalama 81 dakikasını yolda geçirdiğini ortaya koydu. 
     Wiesbaden kentinde bulunan Federal İstatistik Dairesi tarafından yapılan araştırmaya göre, erkeklerin yüzde 65'i, kadınların da yüzde 57'si otomobil kullanıyor. Halkın yüzde 15'i her gün toplu taşım araçlarından istifade ederken, yüzde 11'i de bisiklete biniyor. 
     Kadınların erkeklere göre daha fazla yürüdüğü belirlenen araştırmada, Almanların en fazla alış veriş, daha sonra da boş zamanlarını değerlendirmek için yürüdüğü tespit edildi. İşe ya da okula gitmek için yürüyenlerin bile bu kişilerden daha sonra geldiği belirlendi. 
     İstatistik Dairesi tarafından yapılan başka bir araştırmaya göre de, Almanya'da 10 yaşın üzerindeki öğrencilerin yüzde 86'sı internetten faydalanıyor. 
     İnternet kullanan öğrencilerin yüzde 87'sinin okulda, yüzde 61'ininse hem okulda, hem evde bilgisayardan istifade ettiği belirtildi. 
     Dersler için internetten istifade eden kızların oranı yüzde 82 iken, bu oran erkeklerde yüzde 66'da kaldı. 
     
</TEXT>
</DOC>
