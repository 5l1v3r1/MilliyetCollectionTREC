<DOC>
<DOCNO> 251800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/guncel/gun06.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Truva' eserlerine bakmaya doyamadı 
</HEADLINE>
<TEXT>


ÖMER ERBİL İstanbul 

ABD Başkanı George W. Bush'un eşi Laura Bush, İstanbul Arkeoloji Müzesi'ni ziyareti sırasında, Truva antik kentine ait eserlerden çok etkilendi. Müzeye gelir gelmez eserleri soran Bush, Truva hazinelerinin önünde uzun süre durdu. 
Cumhurbaşkanı Ahmet Necdet Sezer'in eşi Semra Sezer'in ağırladığı, Bush'un da aralarında bulunduğu lider eşleri, önceki gün İstanbul'un tarihi ve turistik yerlerini gezdi. Laura Bush, kendisini karşılayan Müze Müdürü Halil Özek'e önce Truva eserlerini görmek istediğini söyledi. 
Truva ve Assos eserlerini gören Bush, İskender Lahti'ne resmedilen ağlayan kadınları hayranlıkla inceledi. Bu sırada Bush'a espri yapan Semra Sezer'in, "Zenginlerin ağlayanı da çok oluyor" dediği öğrenildi. 

'Çok etkilendim' 
Bereket, akıl, şans tanrıçaları Tüke ve Tykhe heykellerini yakından inceleyen Bush, müzeye hayran kaldığını, Truva eserlerinden de çok etkilendiğini belirtti. 
Arkeoloji Müzesi, ziyaret için iki gün önceden boşaltıldı. Köpeklerle aranan müze, içeride birilerinin kalmış olabileceği ihtimaline karşı, önceki sabah yeniden kontrol edildi. Güvenlik nedeniyle müzede yatan Müze Müdürü Özek, "Aksilik çıkmasın diye eve gitmedim" dedi. 


</TEXT>
</DOC>
