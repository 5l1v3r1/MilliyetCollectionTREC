<DOC>
<DOCNO> 281475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun18.html </URL>
<DATE> 2004/10/19/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Florida'da oy verme işlemi başladı 
</HEADLINE>
<TEXT>

     BBC 

Amerika Birleşik Devletleri başkanlık seçimlerinin en kritik eyaletlerinden biri olarak nitelendirilen Florida'da oy verme işlemi başladı. 
     2000 yılındaki seçimler sırasında tartışmaların odağına yerleşen Florida, seçmenlerin seçim gününden önce oy vermelerine izin verildiği 32 eyaletten biri. 
     ABD Başkanı George Bush ve Demokrat Partili rakibi John Kerry, seçim kampanyalarını, anahtar eyalet olması beklenen Florida'da sürdürüyorlar. 
     Bush, dört yıl önce yapılan başkanlık seçimlerini Florida'da aldığı 7 oy farkıyla kazanmıştı. 
     John Kerry, 2000 seçimlerinde yaşananların tekrarlanmaması için, seçmenlere erken oy verme yasalarından faydalanmaları çağrısında bulundu. 
     Başkan Bush, bugün Florida'da üç ayrı miting düzenleyecek. 
     Eyaletteki Demokrat Partililer, bilgisayar ekranına dokunularak oy verilmesine, oyların kayıtlı tutanakları olmayacağı gerekçesiyle yasal itirazda bulundular. 
     Washington'da bulunan BBC muhabiri, Florida'daki bazı bilgisayar terminallerinin seçim merkezleriyle bağlantılarının olmadığını belirtiyor. 
     Öte yandan, Başkan Bush ve John Kerry, kampanyalarında birbirlerine Irak ve teröre karşı savaş konularında yüklenmeyi sürdürüyorlar. 
     Bush, Florida'ya hareketinden önce yaptığı bir konuşmada, Kerry'nin ABD'ye yönelik tehditleri anlamadığını iddia etti. 
     Bush, ayrıca Beyaz Saray'da bir tören düzenleyerek, ülke güvenliği için 33 milyar dolarlık bir bütçenin ayırılmasını onayladı. 
     Muhabirlerimiz, 11 Eylül 2001 saldırılarından bu yana, ülke güvenliğinin Amerikalı seçmenlerin önem verdiği başlıca konulardan biri olduğunu vurguluyor. 
     Kerry'yi '11 Eylül öncesi düşünüş şekline' saplanmakla suçlayan Bush, "Zalimler ve teröristler ülkemize saldırmadan önce bize haber vermeyecekler" dedi. 
     Yapılan kamuoyu yoklamalarına göre, Bush ve Kerry ülke çapında aynı oranda destek görüyor. 
     
</TEXT>
</DOC>
