<DOC>
<DOCNO> 275961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo10.html </URL>
<DATE> 2004/09/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Trabzonspor, Avrupa Kupalarında 70. randevuda... 
</HEADLINE>
<TEXT>

     UEFA Kupası 1. turu ilk maçında Atletic Bilbao'yu 3-2 yenen Trabzonspor, rövanş maçında karşılaşacağı Athletic Bilbao maçı ile Avrupa kupalarındaki 70. maçına çıkacak. 
     Avrupa Şampiyonlar Ligi'ne katılmak için büyük bir şans yakalayan bordo-mavili ekip, Dinamo Kiev'e sahasında 2-0 yenilerek bu şansını kaybederken, UEFA Kupası 1. turunda karşılaştığı Athletic Bilbao'yu yine kendi sahasında oynadığı ilk maçta 3-2 yenmişti. 
     Karadeniz ekibi, 37 yıllık tarihinde Avrupa kupalarında bugüne dek yaptığı 69 karşılaşmada, 26 galibiyet, 28 yenilgi ve 15 beraberlik elde etti. 
     Trabzonspor, son Avrupa maçında, Athletic Bilbao karşısında aldığı galibiyet ile kupalarda bugüne kadar rakip kalelere 94 gol gönderirken, kalesinde 107 gol gördü. 
     UEFA Kupası'nda mücadele edecek Trabzonspor'un Avrupa kupalarındaki en büyük başarısı, yine bu kupada oldu. Bordo-mavili ekip, 1994-95 sezonunda 1. turda Romanya'nın Dinamo Bükreş, 2. turda İngiltere'nin Aston Villa takımını eledikten sonra 3. tura yükselmeyi başarmış, ancak 3. turda İtalya'nın SS Lazio takımına elenmişti. 
     Karadeniz ekibi, 1991-92 sezonunda da ilk turda Yugoslavya'nın Hask Gradjanski ve 2. turda Fransa'nın Olympique Lyon takımını elerken, 3. turda Danimarka'nın Kopenhag takımına elenerek kupaya veda etmişti. 
     
</TEXT>
</DOC>
