<DOC>
<DOCNO> 250304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur06.html </URL>
<DATE> 2004/06/23/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
"Kameranı kap gel" kampanyasıyla "NATO Günleri" belgesel olacak... 
</HEADLINE>
<TEXT>

     Belgesel Sinemacılar Birliği, amatör ve profesyonel kamerası olan herkesi, 26-30 Haziran tarihleri arasında ''İstanbul'daki NATO günlerini'' belgelemeye çağırdı. 
     Konuya ilişkin yapılan yazılı açıklamada, birliğin ''Documentar-İst'' adı altında gerçekleştireceği çalışmaya, her türlü kamerayla, amatör ya da profesyonel her meslekten herkesin katılması istendi. 
     Açıklamada, ''Herkesi, yürüyebileceğimiz, toplanabileceğimiz, konuşabileceğimiz, taşıta binebileceğimiz, denizi görebileceğimiz, gidebileceğimiz, gelebileceğimiz her yerde, İstanbul'un hallerini görüntülemeye davet ediyoruz'' denildi. Birliğin açıklamasına göre, 26-30 Haziran 2004 tarihleri arasındaki ''NATO günlerinin'' belgeleneceği çalışma çerçevesinde çekilecek görüntüler, Belgesel Sinemacılar Birliği'nde toplandıktan sonra belirlenen temayla belgesel film olacak. 
     Hazırlanan belgesel de dünyadaki tüm film festivalleri ve bağımsız yayın kuruluşlarına gönderilecek. 
     ''Kameranı Kap Gel'' sloganı altında gerçekleştirilecek etkinliğe katılacak her gönüllü kameraman, ''Documentar-İst'' kartını Belgesel Sinemacılar Birliği'nce belirlenen merkezden alabilecek. 
     ''Documentar-İst'' iletişim merkezi için detaylı bilgi, ''www.bsb-adf.org'' adresi veya ''0212 245 89 58'' ve ''0212 245 90 96'' numaralı telefonlardan alınabiliyor. 
     
</TEXT>
</DOC>
