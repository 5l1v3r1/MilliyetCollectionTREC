<DOC>
<DOCNO> 272897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun34.html </URL>
<DATE> 2004/09/18/ </DATE>
<TIME> 23.09 </TIME>
<AUTHOR>  </AUTHOR>
<HEADLINE>
Felluce'de şiddetli patlama 4 ölü 
</HEADLINE>
<TEXT>

     Irak'ın Felluce kentinin güneyinde bu gece çok şiddetli bir patlamanın olduğu, patlamada 4 kişinin öldüğü bildirildi. 
     Kent sakinleri, patlamanın yeni bir Amerikan saldırısı olabileceğini belirtirken, kentteki camilerden yapılan anonslarda kan bağışında bulunulması istendi. 
     Hastane kaynakları, başkent Bağdat'ın 50 kilometre batısındaki kentteki patlamada 5 kişinin de yaralandığını kaydetti. 
     
     HASTANE KAYNAKLARI ''AMERİKAN HAVA SALDIRISI'' 

     Irak'ın Felluce kentinde bu gece meydana gelen ve 4 kişinin öldüğü patlamanın Amerikan hava saldırısı olduğu bildirildi. 
     Kent hastanesi doktorlarından Ali Hiad Maşadani, AFP'ye yaptığı açıklamada, ölen 4 kişinin ve 5 yaralının hastanelerine getirildiğini belirtti, ancak ölenler arasında kadın ya da çocukların bulunup bulunmadığı konusunda bilgi vermedi. 
     Amerikan ordusundan ise şimdilik saldırıyı doğrulayan açıklama gelmediği kaydedildi. 
     
</TEXT>
</DOC>
