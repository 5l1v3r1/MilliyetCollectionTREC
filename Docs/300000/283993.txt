<DOC>
<DOCNO> 283993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/yazar/kohen.html </URL>
<DATE> 2004/10/28/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
İlk mi, son mu 
</HEADLINE>
<TEXT>


UZUN süreden beri ilk kez, Ortadoğu'dan nispeten olumlu sayılabilecek bir haber geldi nihayet... 
İlk bakışta İsrail Meclisi'nin Gazze şeridindeki toplam 8 bin nüfuslu 21 Yahudi yerleşim birimini boşaltma kararını vermesi, fazla önemli görünmeyebilir. Ne de olsa, 1.4 milyon Filistinliyi barındıran bu 370 kilometrekarelik bölge, planlanan bağımsız Filistin devletinin toprağı sayılıyor. Filistinliler gibi, bütün dünya da, buranın İsrail tarafından yerleşim birimleri yoluyla "kolonize" edilmesine karşı çıkıyor... 
Ancak Başbakan Ariel Şaron'un girimiyle, "Knesset"in Gazze'den çekilme kararını alması, küçümsenmeyecek bir önem taşıyor. Olay, Gazze'den yıllar sonra birkaç bin yerleşimcinin çekilmeye mecbur edilmesinin ötesinde, bölgedeki siyasal gelişmelere yön verebilecek yeni bir aşamanın habercisi de olabilir. 

ŞARON'un bir hayli zorlanarak Knesset'e aldırdığı kararın "anlam ve önemi"ni şöyle özetleyebiliriz 
Şahin olarak bilinen Şaron, ilk kez bir tabuyu yıkarak İsrail'in işgal ettiği Gazze'yi boşaltmayı öngören bir plan hazırlamış ve bunu meclisten geçirmiştir. Başında bulunduğu sağcı Likud mensuplarının bir kısmı, ayrıca koalisyondaki milliyetçi ve dinci ortakları oylarını bu karara karşı kullanmıştır. Bu plana karşı olanlar başta yerleşimciler şimdi "şahin" Şaron'a "hain" olarak bakıyorlar.Şaron bu girişimiyle, kendi hesabına büyük bir siyasi risk aldı. Nitekim onun ayağını kaydırmak isteyenler hemen devreye girdiler. Bunlar 15 gün içinde halkoylamasına gidilmediği takdirde, istifa edeceklerini bildirdiler. Bu da şimdiki hükümetin düşmesi demektir. O zaman Şaron, ya İşçi Partisi'yle yeni bir koalisyon arayışına girecek, ya da yeni seçimlere gidecektir.Son anketler Şaron planına yüzde 56 oranında bir destek olduğunu gösteriyor. Bu plan sadece Gazze için söz konusu. Toplam 230 bin İsraillinin yaşadığı Batı Şeria bunun dışında tutuluyor. Ancak İşçi Partisi lideri Şimon Peres Gazze'den çekilmenin bir "başlangıç" olacağını söylüyor ve şöyle diyor "Bu geri dönülmesi imkansız bir süreç olacak... Bu, Filistin sorununun çözümüne gidecek yolculuğun ilk adımıdır"... 

ILIMLI Filistin liderlerinden gelen ilk tepkiler de bu yönde. Nitekim Dışişleri Bakanı Nabil Şaat, bunun "hem ilk hem son adım" olmayacağı ve Gazze'nin boşaltılmasının Filistin devletinin kurulması yolunu açacağı umudunu dile getirdi. 
Aslında Şaron'un bu adımı daha çok "taktik amaçlarla" attığını, İsrail'in böylece Gazze'yi terk etmesine karşılık, Batı Şeria'yı işgal altında tutmayı planladığını düşünenler var. Likud ve diğer sağcı partilerin eğilimi bu yönde gözüküyor. Peres ve diğer sol partiler ise, Batı Şeria'nın da terk edilmesinin İsrail'in çıkarlarına daha uygun olacağını savunuyorlar. 
"The Economist" dergisinin belirttiği gibi, Şaron'u Gazze'den çekilme kararını almaya sevk eden nedenler ne olursa olsun, bunun gerçekleşmesi, "iyi bir şeydir" çünkü bu, çatışmaların son bulmasına, barış sürecine geri dönülmesine katkıda bulunacaktır. 
Tabii bunun siyasal çözüm ve uzlaşma yolunu açması veya "Yol Haritası'na dönülmesi gerek İsrail gerekse Filistin liderlerinin göstereceği kararlılık kadar, iki tarafın militanlarının saf dışı tutulabilmesine bağlıdır. 



</TEXT>
</DOC>
