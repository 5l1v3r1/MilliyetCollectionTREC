<DOC>
<DOCNO> 259242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun26.html </URL>
<DATE> 2004/07/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Sadr İşgal güçlerinin işbirlikçileri muamelesi görecekler... 
</HEADLINE>
<TEXT>

     Radikal Şii lider Mukteda Sadr ve Sünni din adamlarının, ABD Dışişleri Bakanı Colin Powell'ın Suudi Arap yetkililerle ele aldığı Irak'a Müslüman güç gönderme fikrine karşı çıktığı bildirildi. 
     Sadr, Kufe'de verdiği cuma hutbesinde, "Irak'a yardım etmek isteyen bütün ülkelere güç göndermeme çağrısı yapıyorum. Bu güçler Irak'a gelirse işgal güçlerinin işbirlikçileri muamelesi görecekler" ifadesini kullandı. 
     Hareketinin, 2 hafta ertelenen Irak Ulusal Konferansı'na katılmamayı düşündüğünü söyleyen Sadr, şöyle konuştu 
     "Hükümet Sadr'ın hareketine bir şans vermek istediğini söylüyor, ancak hareketin birçok lideri hapiste, işgalcilere karşı çıkan diğerleri de ölüm tehditleri alıyor. İşgal güçlerinden direnişçileri serbest bırakmasını istiyorum, yoksa sivil itaatsizlik ilan edeceğiz." Felluce'de de Sünni din adamı Şeyh İhsan El Duri, "Şu ya da bu Arap ve Müslüman ülkeden güçlerin Irak'a girmesine karşı olduğunu" belirttiği cuma hutbesinde, "Bu tür güçler işgalden önce hizmet edebilirdi ama şimdi değil" ifadesine yer verdi. 
     Bağdat'taki İbn Taymiya camisinin imamı Şeyh Mehdi Sumayday da bu fikre karşı olduğunu belirterek, "Müslümanların birbirlerini öldürdüklerine tanık olmak istemiyoruz" dedi. 
     
</TEXT>
</DOC>
