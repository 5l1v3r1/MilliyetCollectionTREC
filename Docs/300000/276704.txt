<DOC>
<DOCNO> 276704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/yasam/axyas01.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl vahşet 
</HEADLINE>
<TEXT>


Ailesinin, 'Merdivenden düştü' deyip hastaneye getirdiği 3.5 yaşındaki kız, harap haldeki vücudunu anlattı 'Annem dövdü, babam ısırdı ' 


Bolu'da 3.5 yaşındaki çocuklarını dövüp aç bıraktıkları iddia edilen anne baba, gözaltına alındı. Ali A. ve eşi Çiğdem A., İzzet Baysal Çocuk Hastanesi'ne getirdikleri kızları S.A.'nın merdivenden düştüğünü belirterek, tedavisinin yapılmasını istedi. Muayeneyi yapan doktor, küçük kızın vücudunda çok sayıda darp ve diş izi ile morluk tespit edince, olayı polise bildirdi. Çocuk Şubesi ekipleri, bunun üzerine S.A.'yı İzzet Baysal Devlet Hastanesi'ne götürerek, olayda kasıt olup olmadığını araştırdı. 

Aç da bıraktılar 
Müşahede altına alınan küçük kızın, 'Dövülmüş Çocuk Sendromu' geçirdiğini söyleyen Dr. Savaş Tunay, "Çocuğun ısırıldığını gösteren bariz lezyonlar var" dedi. 
Bunun üzerine polis çifti gözaltına alırken, hastane personelinin büyük ilgi gösterdiği S.A., annesinin kendisini sürekli dövdüğünü belirterek, "Annem döverken, babam da ısırıyordu. Bana yemek vermiyorlardı" diye konuştu. 
Anne Çiğdem A., "Diş izleri ve morluklar nasıl oldu anlayamadım" derken, baba Ali A. da, "Eve gelince kızımın düştüğünü öğrendim. 2 çocuğum var, biri üvey, dövsem üvey çocuğumu döverim. S.A. öz kızım" şeklinde konuştu. 

Aileden alınabilir 
Bolu Emniyet Müdürlüğü yetkilileri, nöbetçi savcının, çocuğun tedavisine anne ve babasının gözetimi altında devam edilmesini istediğini, bu nedenle çiftin bugün adliyeye sevk edileceğini açıkladı. 
Sosyal Hizmetler ve Çocuk Esirgeme Kurumu Bolu İl Müdürlüğü, olayla ilgili bir uzman görevlendirdi. SHÇEK uzmanının çalışmasının ardından Kurum'un, çocuğu ailesinden almak için girişimde bulunabileceği belirtildi. 




</TEXT>
</DOC>
