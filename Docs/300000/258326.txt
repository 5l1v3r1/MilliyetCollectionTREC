<DOC>
<DOCNO> 258326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur26.html </URL>
<DATE> 2004/07/26/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Sınav ikincisi ''Genetik mühendisi olup öğretmenlerimi kopyalayacağım'' 
</HEADLINE>
<TEXT>

     Özel Okullar Sınavı'nda 822.0 puan alarak, Türkiye ikinciliğini 3 öğrenciyle paylaşan Kadir Girişen, tespih satarak geçimlerini sağlayan babasıyla gurur duyduğunu söyledi. 
     Özel Yeni Ortadoğu İlköğretim Okulu mezunu Girişen, özel bir dershanede düzenlenen basın toplantısında, sadece 1 soruyu yanlış yaptığını ve Türkiye birinciliğini beklediğini ifade etti. 
     İlk tercih olarak İstanbul Beşiktaş Amerikan Robert Lisesi'ni seçtiğini söyleyen Girişen, şöyle dedi 
     ''Bugüne kadar hep burslu okudum. Ailemin ekonomik gücü iyi değil. Babam tespih satarak ailemizin geçimini sağlıyor. Babamla gurur duyuyorum. Genetik mühendisi olup, beni yetiştiren öğretmenlerin aynısını kopyalayacağım. Yoksul insanlara yardımcı olmak istiyorum.'' Oğlundan böylesi bir başarı beklediğini belirten baba Alaattin Girişen ise aylık kazancı olan 300 milyon lira ile çocuklarını okutmaya çalıştığını belirtti. 
     Oğlunun her zaman, ''Tespih satmanda sana yardımcı olayım'' dediğini ancak, bunu kabul etmediğini ifade eden Girişen, ''Ben, her zaman ona 'okuyup büyük adam olacaksın' dedim. Beni hiç mahcup etmedi. Onunla gurur duyuyorum'' dedi. 
     Dershane Genel Koordinatörü Sabahattin Kolaç ise Kadir Girişen'i ilköğretim 4. sınıfta fark ettiklerini ve o günden sonra kendisini burslu olarak yetiştirdiklerini söyledi. 

     
</TEXT>
</DOC>
