<DOC>
<DOCNO> 250146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/spor/spo03.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdilik idare edin 
</HEADLINE>
<TEXT>


Galatasaray İkinci Başkanı Ergun Gürsoy, Saidou ve İbrahim'in imzalarının başlangıç olduğunu söyledi, "Yoldan geçen oyuncuyu alıp, size imza fotoğrafı çektirecek halimiz yok" diye konuştu 

ERHAN TELLİ 


'Kadromuz çok dolu' 
GALATASARAY İkinci Başkanı Ergun Gürsoy, transferlerle ilgili çarpıcı açıklamalar yaptı. Gürsoy, Sadiou ve İbrahim'in imza töreninde medyaya seslenerek, "Şimdilik idare edeceksiniz, kadromuz dolu. Yoldan geçen oyuncuyu alıp, size imza fotoğrafı çektirecek halimiz yok. Biz transferimizden mutluyuz. Ne alacağımızı bildiğimiz için başkaları bizi ilgilendirmiyor. Başta da söyledim, bize bu işi öğretecek kimse yok" diye konuştu. 

'Cevap vereceğiz' 
GÜRSOY, gazeteler ve televizyonlarda tartışmaktan memnun olmadıklarını açıkladı. Sarı - Kırmızılı kulübün İkinci Başkanı şunları söyledi "Bu ortam sizin hoşunuza gidiyor. Ama bizim taraftarlarımızın, kongre üyelerimizin ve ailelerimizin hoşuna gitmiyor. Bilin ki, bunu mecburiyetten yapıyoruz. Bazı televizyon programlarında terbiye kurallarını aşan yorumlar yapılıyor ve bazı yazılar çıkıyor... Bunlara hak ettiği cevapları vereceğiz." 

İşte beklenen fotoğraf 

SARI - Kırmızılı yönetim, Conceicao transferinin ardından İstanbulsporlu Saidou ve Adanasporlu İbrahim Yavuz ile sözleşme imzalayarak taraftarların gönlünü biraz olsun aldı. Saidou, Galatasaray'a geldiği için mutlu olduğunu dile getirerek, "Büyük beklentilerin olduğu bir kulüpte forma giymek kolay değil. Ancak çok çalışıp, kendimi kabul ettireceğim" dedi. 
İBRAHİM Yavuz ise imza törenine 40 dakika geç katıldı. Genç futbolcu, Galatasaray Sportif A.Ş yerine Ergun Gürsoy'un ofisine gidince yöneticileri ve Saidou'yu bekletti. İbrahim, "100. yıl gibi önemli bir dönemde Galatasaray'ın kadrosunda yer almak benim için gurur verici olacak" yorumunu yaptı. İki futbolcunun da birer yılı opsiyonlu, üçer yıllık imza attıkları açıklandı. 

Junior'da sona doğru 

Brezilyalı futbolcuyla iki yıllığına 900 bin euroya el sıkışan Galatasaray bugün Milan ile masaya oturacak, sambacıyı bonservisi ile almak için teklif götürecek 

CÜNEYT KARAKAYA 

"Yüzde 95 bitti" 
GALATASARAY yönetimi 900 bin euroya kiralık olarak el sıkıştığı Roque Junior'un bonservisini almak için harekete geçti. İtalya'da bulunan Başkan Özhan Canaydın, yönetici Fatih Gökşen ve Sportif Direktör Mustafa Turgun'un bugün Milanlı yöneticilerle masaya oturacağı öğrenildi. Canaydın'ın kulüp yetkililerine, "Yüzde 95 bu transfer bitti. Sadece ufak bir pürüz kaldı. Bunu da halledip imzayı atacağız. Hazırlıkları yapın" mesajını gönderdiği kaydedildi. 

Haber bekliyor 
BARBODOS'TA tatilde bulunan Junior'un Sarı-Kırmızılı yönetimden haber beklediği ve Milan'la anlaşma sağlanması halinde hemen İstanbul'a gelerek imza atacağı belirtildi. Özhan Canaydın'ın Arjantinli yıldız Gallardo ile de anlaşma sağladığı, kalan küçük pürüzlerin giderilmesi halinde bu futbolcunun 28 ya da 29 Haziran'da sözleşme imzalayacağı ifade edildi. 

Buzlar eridi 

Erol Demirkol 

YENİ sezonun ilk antrenmanı sırasında Galatasaraylı taraftarların futbolculara laf atmasıyla yaşanan gerginlik dün sona erdi. Çalışmaya çiçek ve baklava alarak gelen taraftarlar futbolcuları bol bol alkışlarken, meydana gelen tatsızlıkları unutturmaya çalıştı. Bu arada Hagi yönetimindeki idman iki saatten fazla sürdü. Milli futbolcuların yanısıra ülkesinde bulunan Mondragon'un katılmadığı idmanı sakat olan Ayhan yarıda bıraktı. Sarı - Kırmızılılar'a çalışma öncesi kan testi uygulandı. 

'100. yılda da Galatasaray'dayım' 

Erhan TELLİ 

BEŞİKTAŞ'TAN aldığı transfer teklifiyle yeniden gündeme oturan Hakan Şükür, Sarı - Kırmızılı taraftarların yüreğine su serpti ve "100. yılda da Galatasaray'dayım" dedi. Yıldız oyuncu sözünün arkasında olduğunu belirterek, "Galatasaray'da oynamaya devam edeceğim" diye konuştu. Hakan Şükür'ün bugün Ergun Gürsoy ile biraraya geleceği ve tıpkı geçen yılda olduğu boş mukaveleye imza atarak Sarı - Kırmızılı takımda forma giymeye devam edeceği öğrenildi. 



</TEXT>
</DOC>
