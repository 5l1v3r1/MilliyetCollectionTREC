<DOC>
<DOCNO> 289939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur44.html </URL>
<DATE> 2004/11/18/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İstanbullular'a "lodos" uyarısı... 
</HEADLINE>
<TEXT>

     İstanbul Büyükşehir Belediyesi Afet Koordinasyon Merkezi AKOM , rüzgarın hızının yarın ve 20 Kasım Cumartesi günü öğle saatleri arasında saatte 80-90 kilometreye ulaşacağını belirterek, İstanbulluları lodostan kaynaklanacak olumsuzluklara karşı uyardı. 
     AKOM'dan yapılan yazılı açıklamada, Devlet Meteoroloji İşleri Genel Müdürlüğü ve AKOM Meteoroloji Birimi'nin hava tahmin raporlarına göre, İstanbul ve çevresinin yarından itibaren lodosun etkisi altında kalacağı, rüzgarın cuma günü lodos, cumartesi günü karayelden kuvvetlice, aralıklarla fırtına şeklinde eseceği belirtildi. Açıklamada, rüzgarın hızının yarın ve cumartesi günü öğle saatleri arasında saatte 80-90 kilometreye kadar çıkacağı bildirildi. 
     Cumartesi günü beklenen yeni bir soğuk ve yağışlı havanın etkisiyle sıcaklıkların mevsim normallerinin altına düşeceği ifade edilen açıklamada, günün ilk saatlerinde şiddetli sağanak yağış, öğlen saatlerinden itibaren de karla karışık yağmurlu bir havanın beklendiği kaydedildi. 
     AKOM'un açıklamasında, İstanbul Büyükşehir Belediyesi İtfaiye Daire Başkanlığı, Yol Bakım ve Onarım Müdürlüğü, İSKİ, Park ve Bahçeler Müdürlüğü, İşletmeler Müdürlüğü'nün tüm ekiplerinin yağmur suyu kanalı ve mazgalların temizlenmesi çalışmalarını sürdürdüğü vurgulanarak, 20 Kasım Cumartesi gününden itibaren de ekiplerin su birikintisi oluşacak muhtemel yerlerde tedbirlerini alacakları belirtildi. 
     
     UYARILAR 
     Oluşturulan devriye ekiplerinin yağış süresince ana arterlerde dolaşarak olumsuzluklara anında müdahale edeceği belirtilen açıklamada, şu uyarılarda bulunuldu 
     ''Lodos nedeniyle baca gazı zehirlenmesi, çatı uçması, ağaç devrilmesi gibi olumsuz koşullara karşı hazırlıklı olunması gerekmektedir. Vatandaşlar, zehirlenmelere karşı sobalarını söndürmeden uyumasınlar. 
     Hava şartlarının kötü olması nedeniyle İDO seferlerinde aksama meydana gelmesi halinde, İETT ek sefer koyma hazırlıkları yapıyor. 
     Sıcaklıklardaki ani dalgalanmalar, başta gribal enfeksiyonlar olmak üzere birçok hastalığı tetiklemektedir. Bu nedenle başta çocuklar ve yaşlılar olmak üzere tüm halkımızın kıyafet seçimine dikkat etmeleri, sıkı giyinmeleri faydalı olacaktır.'' 
     
</TEXT>
</DOC>
