<DOC>
<DOCNO> 278998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/spor/aspo.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli ruh döndü 
</HEADLINE>
<TEXT>


A Milli Takımımız'da özlenen dayanışma, Kazakistan maçıyla birlikte tekrar zirveye çıktı. Futbolcuların ilginç diyalogları, yardımlaşması gruptan çıkma ümitlerimizi artırdı 

HALİL ÖZER 


Eski günlere dönüş 
ÖNCE Gürcistan, ardından Yunanistan önünde alınan iki beraberlik, tüm Türkiye'nin moralini alt üst etmiş, hesaplar daha yolun başında şaşmıştı. Kazakistan maçı, Milli Takımımız adına dönüm noktasıydı. Ay - Yıldızlılar, rakibini Kadıköy'de gole boğup, zirveye çıkarken, dayanışmasıyla da alkış topladı. Oynayan veya oynamayan herkes, Ay - Yıldız'ı hak ettiği noktalara taşıyabilmek için tıpkı eski günlerdeki gibi tekvücut olmuştu. 

Örnek isim Bülent 
KAZAKİSTAN maçının perde arkasında el ele kenetlenmiş bir Milli Takım vardı. Hakan Şükür'ün kadro dışı kalmasının ardından, eleştiri oklarına hedef olan Bülent Korkmaz, saha kenarından savunmada oynayan arkadaşlarına sürekli destek verdi. Bülent, ilk yarıda hatalı paslar kullanarak tepki çeken Deniz'e Rüştü aracılığıyla neler yapması gerektiğini tek tek anlattı. Genç futbolcu, Bülent'in desteğiyle kendini toparladı ve hatalar zincirine son verdi. 

Sırtında taşıdı 
DAYANIŞMANIN doruk noktaya tırmandığını gösteren bir başka olaya da Emre imza attı. Genç futbolcu, ilk golü filelere yollayan Gökdeniz'i sırtına alarak tebrik etti. Ersun Yanal, ikinci yarıda Tuncay'ın oyuna girmesi için işaret verdi. Genç yıldız son hazırlıklarını yaparken, Halil ile Hamit kardeşler formasını elleriyle hazırladı. İlk yarıdaki futbolundan memnun kalmayan ve devre arasında çıkmak isteyen Ümit Özat'ı ise kadro dışı kalan Okan Buruk motive etti. 

500. gol ve özür 
A Milli Takımımız adına Kazakistan sınavının bir başka önemli boyutu da 500. goldü. Fatih Tekke, penaltıyı kaçırdıktan sonra, Tuncay'ın kaleye yönlenen topunu tamamlayarak tarihe geçti. Stadda gol anonsu yapılırken, Fatih tribünlere Tuncay'ı işaret etti ve "Sezar'ın hakkını Sezar'a" verdi. Tecrübeli futbolcu bununla da yetinmeyip Tuncay'dan özür diledi. Tuncay, "Ha sen, ha ben. Önemli değil" sözleriyle arkadaşını kutladı. 

Yolculuk bugün 

AY-YILDIZLI takımımız, grubundaki en kritik deplasmanlardan biri olan Danimarka karşılaşması için bugün Kopenhag'a gidecek. Saat 12.10'da özel uçakla Danimarka'ya uçacak olan kafilemiz, maçın son hazırlıklarını yarın akşam karşılaşmanın oynanacağı Parken Stadı'nda yapacak. Hatırlanacağı gibi Galatasaray bu stadda UEFA Kupası finalini oynayıp, zafere ulaşmıştı. 

Stat bilmecesi 

FUTBOL Federasyonu ile Teknik Direktör Ersun Yanal arasında stat tercihi konusunda fikir ayrılıkları gündeme geldi. Yanal'ın, Ukrayna ile İstanbul'da oynayacağımız maçın İnönü Stadı'na alınmasını istediği öğrenildi. Ancak Futbol Federasyonu Başkan Vekili Şekip Mosturoğlu, Ukrayna karşılaşmasının Kadıköy'de, Arnavutluk sınavının İnönü Stadı'nda oynanacağını açıkladı. 


</TEXT>
</DOC>
