<DOC>
<DOCNO> 260899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur10.html </URL>
<DATE> 2004/08/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İmam Hatip değil, Anadolu İmam Hatip Okulu sayısı arttı... 
</HEADLINE>
<TEXT>

     Milli Eğitim Bakanlığı istatistikleri bir yıl içerisinde anadolu imam hatip lisesi sayısının 107'den 123'e ulaştığını ortaya koydu. Artışın yeni müstakil bağımsız 
     anadolu imam hatip lisesi açma yoluyla değil normal imam hatip liseleri içinde "bölüm" adı altında sağlandığı kaydedildi. Milli Eğitim Bakanlığı'nca gerçekleştirilen ve kamuoyunda 64 bini aşkın "sıfırcısı" ile tartışılan liseye giriş sınavına LGS ilişkin istatistikler ilginç bir gerçeği de ortaya çıkardı. İstatikler içinde hangi liselere kaç öğrenci yerleştirildiğine ilişkin rakamların yer aldığı kısımda, anadolu imam hatip lisesi ve normal imam hatip liseleri içinde yer alan anadolu imam hatip lisesi bölümlerinin geçen yıla göre arttığı görüldü. 2003 yılında gerçekleştirilen LGS'nin ardından 6 bin 736 öğrencinin yerleştirildiği 107 anadolu imam hatip lisesi sayısı, bu yılki LGS istatistiğinde 123 olarak yer aldı. Bu yıl anadolu imam hatip liselerine yerleştirilen öğrenci sayısı da 4 bin 427 kişi artarak 11 bin 1 olarak gerçekleşti. 
     
     "BÖLÜM" FORMÜLÜ 
     Anadolu imam hatip liseleri sayısındaki artışa ilişkin edinilen bilgiye göre, bu liselerin adedinin yükseltilmesinde izlenen yol "bölüm" adı altında formüle ediliyor. Bakanlık, yeni bağımsız müstakil anadolu imam hatip lisesi açmazken, çok programlı liseler içindeki "anadolu imam hatip bölümleri"ni de normal imam hatip liseleri içine kaydırıyor. Böylelikle Anadolu imam hatip liseleri, normal imam hatip liseleri içinde "bölüm" adıyla çoğaltılırken, bir yıl içinde sayı 16 adet artırıldı. 
     MEB 2004 İSTATİSTİĞİNDE DE UYUM SAĞLANDI Öte yandan Milli Eğitim Bakanlığı'nın her yıl yayınladığı "Milli Eğitim Sayısal Verileri 2003-2004" istatistik kitapçığı da yeni uygulama çerçevesinde şekillendirildi. 
     2004 LGS istatistiğinde 123 olarak yer alan anadolu 
     imam hatip lisesi ve bölümü sayısı 2003 yılı "Milli Eğitim Sayısal Verileri" kitapçığında 100, bu yılki "Milli Eğitim Sayısal Verileri" kitapçığında sadece 7 olarak gösterildi. "Milli Eğitim Sayısal Verileri" istatistik kitapçığına göre 2003 yılında 100 anadolu imam hatip lisesinde 16 bin 499 öğrenci eğitim alırken, 2004 yılında 7 anadolu imam hatip lisesinde 18 bin 781 öğrencinin okuduğu kaydedildi. 

ANKA 
     
</TEXT>
</DOC>
