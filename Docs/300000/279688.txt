<DOC>
<DOCNO> 279688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun22.html </URL>
<DATE> 2004/10/13/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Yeşiller, Türkiye'ye tank satışına sıcak 
</HEADLINE>
<TEXT>

     Türkiye'ye tank satışına daha önce karşı çıkan Alman Birlik 90 Yeşiller Partisi, artık bu konuya daha sıcak bakıyor. 
     Yeşiller Partisi'nin savunma politikası sözcüsü Winfried Nachtwei, Alman 2. televizyon kanalı ZDF'ye yaptığı açıklamada, Türkiye'ye silah satışına onay verebileceklerini belirterek, ''Böyle bir olasılığa kesin olarak hayır diyemeyiz'' dedi. 
     Nachtwei, tank alımı konusunda Türkiye'den talep gelmesi halinde, AB Komisyonu raporunda tespit edilen gelişmelerin tank satışı için yeterli olup olmadığını araştıracaklarını söyledi. 
     Birlik 90 Yeşiller Partisi'nin eski Eşbaşkanı Angelika Beer de AB Komisyonu'nun Türkiye'deki gelişmeleri olumlu değerlendirmesinden dolayı Türkiye'de insan haklarının ihlal edilmediğinden yola çıkılması gerektiğini ifade etti. 
     Türkiye'ye daha önce yapılması planlanan tank satışı, iktidar ortağı Yeşiller'in, Türkiye'de insan haklarının ihlal edildiği gerekçesiyle karşı çıkmasından dolayı gerçekleşmemişti. 
     
     Claudia Roth Tank satışı sadece Almanya'da konuşuluyor 

     Alman Birlik 90 Yeşiller Partisi Eşbaşkanı Claudia Roth ise, konuyla ilgili olarak Türkiye'ye tank satışı konusunun sadece Almanya'da konuşulduğunu, Türkiye'den bu konuda tek bir ses duymadığını söyledi. 
     Roth, Alman Haber Ajansı'na DPA yaptığı açıklamada, ''Türkiye'ye zorla tank satmak isteyen çevrelerin bulunduğu izlenimi yaratılmak isteniyor'' dedi. 
     Türkiye'nin Almanya'dan tank satın almak için henüz talepte bulunmadığına işaret eden Roth, Türkiye'de, Almanya'dan tank satın alınmasını isteyen ya da Almanya'dan tank talep eden ''tek bir ses'' duymadığını belirtti. 
     
</TEXT>
</DOC>
