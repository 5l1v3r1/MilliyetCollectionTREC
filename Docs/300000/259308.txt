<DOC>
<DOCNO> 259308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko45.html </URL>
<DATE> 2004/07/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ergezen Bölünmüş yollara karşı çıkanlar bir daha düşünmeli 
</HEADLINE>
<TEXT>

     Hasan Özkal 

Bayındırlık ve İskan Bakanı Zeki Ergezen, ''Bölünmüş yollara karşı çıkanları bir daha düşünmeye ve bu yollara şapka çıkarmaya davet ediyorum'' dedi. 
     Ergezen, geçen yıl yapımına başlanan ve bölünmüş yol olarak inşa edilen Kilis-Gaziantep karayolunda gezi ve incelemelerde bulundu. Ergezen, karşılama sırasında kesim için hazırlanan 10 koyunun kesilmesine izin vermedi. 
     Ergezen, yoldaki incelemeleri sırasında Karayolları Genel Müdürü Hicabi Ece ve Karayolları Bölge Müdürü Mahmut Çelikcan'a köy yolları için alt ve üst geçit yapılıp yapılmadığını sordu. ''Hayır'' yanıtı alan Ergezen, bölünmüş yolda alt ve üst geçitler inşa edilerek köy yollarının ulaşıma açık tutulmasını istedi. 
     ''Köylü vatandaşlarımızı sıkıntıya sokacak yollar yapmıyoruz. Gerekli alt ve üst geçit yapımı için masraftan kaçmayın. Evet biz israfa karşıyız ama hizmete karşı değiliz'' diyen Ergezen, alt ve üst geçit için yapılacak harcamanın israf olarak görülmemesi gerektiğine dikkati çekti. 
     
     BÖLÜNMÜŞ YOLA KARŞI ÇIKANLAR 
     Tek şeritli yolda seyahat etmek zorunda olduğu için trafik kazalarında her gün çok sayıda vatandaşın hayatını kaybettiğini vurgulayan Ergezen, açıklamasını şöyle sürdürdü 
     ''Şimdi bölünmüş yola karşı çıkanları hesaba çekmek lazım. İnsanlarımız tek şeritli yollarda hayatını kaybederken bölünmüş yola karşı çıkacaklar. Olacak şey değil bu. Bölünmüş yola karşı çıkanları bir kez daha düşünmeye, bu yollara şapka çıkarmaya davet ediyorum. 
     Bakın Denizli-Aydın karayolu yöre insanı tarafından ölüm yolu olarak adlandırılıyordu. Burayı bölünmüş yol yaptık artık kaza olmuyor, artık geçmişte olduğu kadar insan ölmüyor.'' Ergezen, yolu yapan müteahhit Sinan Çiçek'e ihaleye yüzde kaçlık kırımla aldığını sordu ve ''yüzde 46'' yanıtını aldı. Müteahhide bu kez ''Doğru söyle bu işten yüzde kaç kazanıyorsun, istersen kulağıma söyle'' diyen Ergezen, müteahhidin ''yüzde 10 kazanıyorum'' ifadesi üzerine 3 trilyon liralık yolu 1 trilyon liraya mal ettiklerini bildirdi. 
     Ergezen, incelemeleri sonunda Kilis-Gaziantep Karayolu'nun Ekim ayı ortalarında hizmete açılacağı müjdesini verdi. 
     
     ÖNCÜPINAR SINIR KAPISI'NDA İNCELEMELER 
     Ergezen, Kilis Valisi Aslan Kütük, AK Parti Kilis Milletvekilleri Veli Kaya, Hasan Kara, AK Parti Kahramanmaraş Milletvekili ve TBMM Başkan Vekili Nevzat Pakdili ve Kilis Belediye Başkanı Abdi Bulut ile birlikte Ulucami'de Cuma namazı kıldı. 
     Namaz sonrasında Kilis Küçük Sanayi Sitesi'ni gezen Ergezen, küçük sanayi sitelerinin kentlerin can damarı olduğunu vurgulayarak, 10 yıldır yapımı tamamlanamayan yatırımın bitirilmesi için girişimde bulunacağını kaydetti. 
     Ergezen daha sonra Kilis Öncüpınar Gümrük Müdürlüğü sahasını gezdi, sınıra giderek Suriyeli yetkililerle el sıkıştı. Ergezen, buradaki açıklamasında, Suriye ile Türkiye arasındaki iyi dostluk ilişkilerinde sağlanan gelişmenin çok sevindirici olduğunu ifade etti. 
     Ergezen, Türkiye-Suriye sınırı boyunca uzanan karayolunun asfaltının bozulmuş olduğunu fark edince Karayolları Bölge Müdürü Mahmut Çelikcan'a yolda çalışma yapılması talimatını verdi. 
     Bakan Ergezen, Kilis'teki gezi ve incelemelerinin ardından Kahramanmaraş'a hareket etti. 
     
</TEXT>
</DOC>
