<DOC>
<DOCNO> 264455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonspo09.html </URL>
<DATE> 2004/08/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Denizlispor, Beşiktaş'ın defans zaafından yararlanmayı düşünüyor 
</HEADLINE>
<TEXT>

     Denizlispor Yönetim Kurulu Üyesi Osman Vural Yapıcı, Beşiktaş'ın defanstaki zaaflarından yararlanmaları durumunda maçı, rahat kazanabileceklerini söyledi. 
     Yapıcı, düzenlediği basın toplantısında, ilk 2 maçı kazanmanın verdiği moralle Beşiktaş maçına hazırlandıklarını, hedeflerinin saha avantajını kullanıp galibiyet serisini sürdürmek olduğunu belirtti. 
     Beşiktaş ile oynayacakları maçın, Denizli'de yapılacak Türkiye-Belarus özel maçının gölgesinde kaldığını ifade eden Yapıcı, şöyle konuştu 
     ''Hazırlıklarımızı yoğun bir şekilde sürdürüyoruz. Rakibimiz, 8 maçtır kazanamıyor. Lige de, üst üste aldıkları 2 beraberlikle başladılar. Denizlispor, az pozisyon verip, buna karşın çok gol pozisyonuna giren bir takım. Beşiktaş'ın defansı, ağır oyunculardan kurulu. Onların bu zaafından hızlı oyuncularımızla geliştireceğimiz kontrataklarla yararlanırsak, maçı rahatlıkla kazanırız.'' Yapıcı, Beşiktaş maçının galibiyet primini 5 milyar lira olarak belirlediklerini de açıkladı. 
     Öte yandan, Denizlispor Yönetim Kurulu, cuma gününden itibaren satışa çıkarılacak bilet fiyatlarını belirledi. Buna göre, üst kapalı tribün biletleri 50 milyon, numarasız üst ve numaralı alt kapalı tribün biletleri 40 milyon, açık tribün biletleri 20 milyon ve kale arkası tribün biletleri 15 milyon liradan satılacak. 
     
</TEXT>
</DOC>
