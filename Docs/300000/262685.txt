<DOC>
<DOCNO> 262685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yazar/cemal.html </URL>
<DATE> 2004/08/12/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ecevit'le Demirel 
</HEADLINE>
<TEXT>


Tatil dönüşü biriken yazı konularımdan biri de Ecevit'le ilgili. Temmuz sonu yapılan DSP kurultayında Ecevit yarım yüzyıllık siyasal yaşamını noktaladı. 
Kendisi mi siyaseti bıraktı, yoksa siyaset mi Ecevit'i diye bir soru tabii aklıma takılıyor. 
Ama yazı konum bu değil. 
Bugün Ecevit'le Demirel'e değinmek istiyorum. Yani politika sahnemizde yıllar boyu düşman kardeşleri oynamış iki siyaset adamına... 
Ecevit'in bir meziyeti vardı. Manşetlik demeçleri çok iyi bulurdu. Gazetelerin tepesine oturacak sözleri sloganlaştırmakta üstüne yoktu. Belki de en becerili yanlarından biriydi bu. Ecevit bu demeçlerini gazeteci milleti arasında -tabii kendi ölçülerine göre- çok iyi kardeş payı yapmasını da bilirdi. 
Ama zaman içinde bu konulardaki ustalığı eski pırıltısını kaybetti. Ayrıca, temaları fazla tekrardan eski plak haline geldi, inandırıcılıkları törpülendi. 
Ama hala, yarım asır sonra bile politikayı bıraktığını açıklarkenki bazı demeçlerinde bu açıdan ilginç örnekler verebildi. 
Bunlardan birinde soru şu 
"Ecevit'le Demirel kol kola girmiş olsaydı, 12 Eylül darbesi olmazdı diye düşünenler hayli çoğunlukta, ne diyorsunuz " 
Ecevit'in yanıtı 
"Defalarca ısrar ettim Sayın Demirel'e, fakat bir türlü kabul ettiremedim. 12 Eylül'den 1980 önceki yılbaşında zamanın Cumhurbaşkanı Korutürk bizlere birer mektup göndermişti. Ben gereği için hazır olduğumu bildirdim, ama Sayın Demirel'e kabul ettiremedim. Çağlayangil Cumhurbaşkanı vekili olarak bizi buluşturdu. Orada yine söyledim. 'Türkiye'de çok tehlikeli şeyler oluyor bu sorunları çözmek için el ele verelim' dedim. Yine kabul ettiremedim. Sayın Demirel bana 'Biz ancak bir savaş durumunda el ele verebiliriz' dedi." Hürriyet, Yener Süsoy röportajı, 30. 7. 04, s.6 
Aradan çeyrek yüzyıl geçmiş. 
Ecevit böyle diyor. 
Tüm suçu Demirel'e atıyor. 
Sanki kendisi sütten çıkmış kaşık 
Demirel'in Ecevit'le bir büyük koalisyonu reddettiği doğru. Ama Ecevit'in de yanaşmadığı bir konu var 
Erken seçim... 
Nitekim, rahmetli İhsan Sabri Çağlayangil Cumhurbaşkanlığına vekalet ettiği 1980 yılı yazında Ecevit'e bu konuyu açarken özetle şu noktalara değinmişti 
"Türkiye darbeye gidiyor. Gelin, AP ile CHP olarak anlaşıp bir cumhurbaşkanı seçelim. Daha sonra seçim yasasını değiştirip erken seçime gidelim." 
Buna da yanaşmayan Ecevit oldu. 
Bu öneriyi militarizmin kendisine yaptığı şantaj olarak niteledi. Evet, büyük koalisyonu reddeden Demirel'di. Ama Ecevit de erken seçime hayır dedi. Hatta o dönemdeki CHP kurmayları, örneğin rahmetli Muammer Aksoy'la Turan Güneş erken seçimi Anayasaya aykırı ilan edecek kadar ileri gittiler. 
Ayrıca bugün gibi anımsıyorum. O tarihlerde Cumhuriyet'in Ankara temsilcisiydim. Ecevit ne zaman Demirel'e büyük koalisyon çağrısı yapsa, ertesi günü de kamuoyu önüne çıkar, Demirel'e ağzına geleni söyler, ne faşistliğini ne gericiliğini bırakırdı. Her seferinde insana, "Bu ne perhiz, bu ne lahana turşusu " dedirtirdi. 
Kısacası 
Yine Ecevit bu açıklamalarında her zamanki gibi gerçeğin kendi işine gelen yüzünü yansıtmakla yetinmiş. Öbür yüzünü görmezlikten gelmiş. 
Doğru olana gelince... 
Demirel'le Ecevit 1980 yazında önce, 1973'teki gibi anlaşıp bir cumhurbaşkanı seçselerdi. Sonra da, ya büyük koalisyonda ya da erken seçimde uzlaşsalardı, Türkiye'de 12 Eylül darbesi olmazdı. 
Uzlaşamadılar. 
Kıbrıs'ta çözüm için, Güneydoğu'da barış için, ekonomide yapısal reform için, AB üyeliği için ve laiklik gibi gerilim noktalarını etkisiz kılmak için o tarihlerde uzlaşabilselerdi, Türkiye yirmi yıl kazanırdı. 
Biliyorum. 
Şimdi bin dereden su getirmek mümkün. Evet, askere kızalım, 12 Eylül'de darbe yaptığı için... Ama yine de gerçek değişmez. Demirel'le Ecevit 1980 yazında uzlaşabilselerdi, Türkiye bu kadar yıl kaybetmez, bu kadar yüksek bir maliyet ödemezdi. 
Sayın Ecevit'in yarım yüzyıl sonra siyaseti bırakırken bile, gerçeğin sadece kendi işine gelen yüzünü görmeye çalışması ve hala zeytinyağı gibi suyun yüzüne çıkmaya çalışması ne acı... 



</TEXT>
</DOC>
