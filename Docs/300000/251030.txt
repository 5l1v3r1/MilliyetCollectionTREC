<DOC>
<DOCNO> 251030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/spor/spo01.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Stepne Heinz 
</HEADLINE>
<TEXT>


Beşiktaş, Pancu'nun gitmesi halinde alternatifini belirledi. Yönetim, Avrupa Şampiyonası'nda yıldızı parlayan Çek oyuncu için harekete geçti. Carew ve Baraja'nın menajerleriyle de masaya oturuldu 

ORHAN YILDIRIM 


Pancu'ya alternatif 
SİYAH - Beyazlı kulüp, yabancı transferinde yeni hedeflere yöneldi. Pancu'dan umudunu kesen yönetim, orta sahaya güçlü bir takviye yapmanın hesaplarını yapıyor. Çek Cumhuriyeti'nde yıldızı parlayan Heinz'i listesine alan Beşiktaş, çok koşan ve iki ayağını da başarıyla kullanan bu oyuncuyu kadrosuna katmak için harekete geçti. Avrupa Şampiyonası'ndan sonra bu transfere son noktanın konulması bekleniyor. 

Koller de listede 
YÖNETİM ayrıca Çek golcü Koller ile de yakından ilgileniyor. Yurt dışından dönen Kıvanç Oktay ile Erdil Arpacı'nın, Carew ve Baraja'nın menajerleri ile masaya oturduğu öğrenildi. Geçen yıl Roma'da kiralık oynayan Norveçli golcü ve İspanya'nın takım kaptanı Baraja'nın transferi için Valencia ile yapılan görüşmeler de olumlu sonuçlandı. Ancak ikilinin bonservisinin yüksek oluşu nedeniyle kiralama yöntemi üzerinde duruluyor. 

İşler sarpa sardı 
DEL Bosque'nin kendisi ile anlaştığı Luccin için Atletico Madrid'in 6 milyon euroyu gözden çıkarması transferde büyük sıkıntı yarattı. Sırp golcü Miloseviç'e de çeşitli tekliflerin gelmesi Beşiktaş'ın endişelerini artırdı. Öte yandan orta alan için ismi geçen Hollandalı Davids'in Inter ile kesin anlaşmaya vardığı açıklandı. 

Kimdir 
Oynadığı kulüpler Sigma Olomuc, Hamburg, 
A.Bielefeld, B.Ostrava 
Boy-kilo 1.87-76 
Pozisyon Forvete dönük 
orta saha 
Yaşı 27 
Performansı 167 lig maçında 41 gol attı. EURO 2004'te 3 maçta 2 golü bulunuyor. 

Renkli açılış 

SİYAH- Beyazlı kulübün Başkanı Yıldırım Demirören ve Teknik Direktörü Vicente Del Bosque ile futbolcular, Emre Aşık ve kız arkadaşı Aysu Kayacı'nın mağazasının açılışına katıldı. Etiler'de 0-17 yaş çocuk ve genç odası mobilyaları satan mağazanın açılışında Galatasaray'dan Baliç, Arif ve eski futbolcu Suat Kaya da hazır bulundu. İspanyol teknik adam, Emre'ye "En iyi ticaret futboldur" diyerek takıldı. 

Sıfırdan başladı 
BEŞİKTAŞ, sabah kondisyon çalışmasının ardından akşam taktik ağırlıklı çift kale maç yaptı. Teknik direktör Del Bosque, her oyuncunun mevkisini tek tek belirleyerek, yapması gerekeni anlattı. Dizinden sakat olan Tümer idmana katılmadı. Çalışmayı izleyen Zago, "Türkiye'yi ve Türk insanını çok özleyeceğim" dedi. 

İlhan Mansız'a ret 
TEKNİK Direktör Del Bosque'nin, Beşiktaş'a dönmek istediğini bildiren İlhan Mansız için olumsuz rapor verdiği bildirildi. Vissel Kobe kulübüne 4.5 milyon dolara satılan yıldız oyuncu için kapılarını yeniden açmaya hazırlanan yönetim, İspanyol hocanın "Oynamayan bir adamı takımımda istemem" sözleriyle geri adım attı. 

'Fener ağır kaldı' 
SİYAH - Beyazlılar'ın yıldız transferi İbrahim Toraman, "Para için değil, futbol oynamak istediğim için Beşiktaş'ı tercih ettim" dedi. Tatilini geçirmek için memleketi Sivas'a giden genç oyuncu, "Beşiktaş transferim için büyük özveri gösterdi. Fenerbahçe ile anlaşamamam, kulüp yönetiminin ağır davranmasından kaynaklandı" diye konuştu. 




</TEXT>
</DOC>
