<DOC>
<DOCNO> 297600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy20.html </URL>
<DATE> 2004/12/14/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
SSK'lılar serbest eczanelerden yararlanacak... 
</HEADLINE>
<TEXT>

     SSK'lı hastaların serbest eczanelerden yararlanmasına ilişkin protokol, Çalışma ve Sosyal Güvenlik Bakanlığı, Maliye Bakanlığı ve ilaç sektörü temsilcileri arasında imzalandı. Protokol, en geç 10 Şubat 2005'ten itibaren geçerli olacak. 
     Sheraton Oteli'nde düzenlenen protokol tanıtım toplantısında konuşan Çalışma ve Sosyal Güvenlik Bakanı Başesgioğlu, 35 milyon SSK'lı vatandaşı ilgilendiren SSK eczanelerinden ilaç teminindeki güçlüğün herkesi rahatsız eden bir manzara olduğunu söyledi. 
     Bu sorunu gidermek için hazırlanan SSK'lı hastalara ayaktan verilen ilaçların serbest eczanelerden alımını sağlayacak protokolün, kamu ve sektör temsilcilerinin uzun süreli çalışmaları sonucunda belirlendiğini belirten Başesgioğlu, kamunun ilaç alım politikalarını standart hale getirmeyi de hedeflediklerini kaydetti. 
     Uygulamayla bir maliyet artışı olmasının doğal olduğunu anlatan Başesgioğlu, ancak sektörün yapacağı indirimler nedeniyle kamunun bir yıl için 1 katrilyon lira tasarruf edeceğini bildirdi. 
     Bu rakamın bugünkü şartlar içinde azımsanmayacak bir rakam olduğunu ifade eden Başesgioğlu, uygulamanın firmaların gönüllülük esasına dayandığını belirtti. Başesgioğlu, şöyle devam etti 
     ''Anlaşmaya vardığımız prensipler çerçevesinde, tüm jenerik ilaçlarda eczane satış fiyatı üzerinden indirimin yüzde 3.5 eczacı tarafından, yüzde 11 imalatçı veya ithalatçı tarafından karşılanması kararlaştırıldı. 
     Orijinal ilaçlardaki indirim iki gruba ayrıldı. Birinci gruptaki ilaçlar için, ilgili ilaç molekülünün veya yeni bir kimyasal molekülün Türkiye'de ruhsatlandığı tarih 6 tam yılı doldurmamışsa eczane satış fiyatı üzerinden yine yüzde 3.5 eczacı indirimi, yüzde 4 imalatçı veya ithalatçı indirimi yapılacak. İkinci grup, 6 tam yıldan daha yaşlı orijinal ilaçlarda, eczane satış fiyatı üzerinden yüzde 3.5 indirim eczacı tarafından, yüzde 11'i ise imalatçı veya ithalatçı tarafından karşılanacak. 
     Orijinal ilaçlarda, fiyatı 22 Nisan 2004 tarihli ilaç fiyat kararnamesi ile belirlenen referans fiyatların altında kalan ilaçlarda imalatçı veya ithalatçı indirimi daha az olacak.'' Başesgioğlu, sektörün kamuya yaptığı indirimin, eczane satış fiyatı 3 milyon veya daha az olan ilaçlar için yüzde 7.5 oranında uygulanacağını bildirdi. 
     Bu kadar kapsamlı bir projenin hayata geçirilmesi için bir geçiş süresine ihtiyaç olduğunu, ilaç sektörünün de 40 günlük bir süre talep ettiğini kaydeden Başesgioğlu, ''1 Ocak 2005'te uygulamayı başlatacaktık, ama sıkıntı yaşanmaması için 40-45 günlük hazırlık dönemine ihtiyaç var. En geç 10 Şubat 2005 olmak kaydıyla uygulamayı hayata geçirmeyi arzu ediyoruz. Hazırlıklar daha önce tamamlanırsa uygulama daha erken başlar'' diye konuştu. 
     
     MALİYE BAKANI UNAKITAN 

     Maliye Bakanı Kemal Unakıtan, bundan sonra devletin ilacı tek elden alacağını, yapılan uzun süreli görüşmeler sonucunda yeni bir sistemin başlayacağını söyledi. 
     Bugüne kadar SSK'lı hastaların ilaçlarını almak için SSK hastanelerine gittiklerini, eziyet çektiklerini anlatan Unakıtan, ''Sıkıntıların haddi hesabı yoktu'' dedi. 
     Uygulama ile Başbakan Recep Tayyip Erdoğan'ın ''SSK ilaç kuyruklarını kaldıracağız'' sözünün yerine gelmiş olduğunu bildiren Unakıtan, artık SSK'lı hastaların da Türkiye genelindeki 22 bin eczaneden ilaç alabileceklerini belirtti. 
     İlaç sektörünün 10-12 katrilyon liralık bir sektör olduğunu, ilaç alımının yüzde 85'ini devletin gerçekleştirdiğini kaydeden Unakıtan, ''O zaman devlet bunu tek alsın. Şimdi bu tatbike geçiyor. Hükümet ilaç sektörüne diyor ki, 'çok alıyorsam o zaman çok kıyak isterim'. Tabi kolay vermiyorlar ama...'' diye konuştu. 
     Unakıtan, uygulamadan hem devletin hem bütçenin, hem vatandaşın hem de ilaç sektörünün kazançlı çıktığını dile getirdi. 
     Eczanelere geri ödemelerin zamanında gerçekleştirilmesi için ellerinden geleni yapacaklarını kaydeden Unakıtan, ''Bundan sonra bakalım nasıl bir seyir izleyeceğiz, hep beraber göreceğiz. İnşallah elimizden geleni yapacağız. Arkadaşlar rahat olsun. Elimizdeki imkanlar çerçevesinde elimizden gelen gayreti göstereceğiz'' dedi. 
     
     SEKTÖR TEMSİLCİLERİ 

     İlaç İmalatçıları Derneği Başkanı Cengiz Celayir de anlaşmayla kamu sigorta kurumu mensuplarının modern, çağdaş hizmet almasının önünün açıldığını belirtti. 
     Sektörün büyük bir özveriyle şartlarını incelediğini anlatan Celayir, eczaneler ve sektörün sağlıklı işleyişini sağlamak için ilaç bedellerinin zamanında ödenmesini istedi. Celayir, aksi halde sürecin kesintiye uğramasının mümkün olabileceğini vurguladı. 
     Daha pahalı ilaçlarda yüzde 4, daha ucuz ilaçlarda yüzde 11 iskonto yapıldığını belirten Celayir, bu oranların eşitlenmesini beklediklerini kaydetti. 
     İlaç Endüstrisi İşverenleri Sendikası Genel Başkanı Bülent Eczacıbaşı da uygulamanın sağlık hizmetlerinin iyileştirilmesi açısından çok önemli olduğunu ifade etti. 
     Türkiye'de ilaçların her zaman erişilebilir, makul fiyatlarla bulunabilir olmasını amaçladıklarını bildiren Eczacıbaşı, ''İlaç üreticileri, içinde bulundukları zor koşullara rağmen üzerine düşen görevi yaparak bu prensip anlaşmasını sağlamak yönünde istekli olduklarını belirmişlerdir. Biz de üye firmalarımızın bu isteğini sevinçle karşılıyor ve destekliyoruz'' diye konuştu. 
     Türk Eczacıları Birliği Genel Başkanı Mehmet Domaç da hastaların yüzünü güldürecek bu anlaşma sürecinde eczacıların da büyük özveride bulunduklarını söyledi. 
     Domaç, hizmetin aksamaması için kamu kurumlarının geri ödeme sürelerine uyması gerektiğini belirterek, ''Aksi halde eczacıların bu işte büyük sıkıntı çekeceklerini şimdiden görmemiz lazım. Bu sıkıntıları depoya, oradan da üreticilere yansır ve büyük bir sıkıntı olarak karşımıza çıkar. Onun için ödeme sürecine uyulmasına titizlikle dikkat etmek gerek'' dedi. 
     Maliye Bakanı Kemal Unakıtan, ilaç geri ödemelerini aksatmadan yapmayı arzuladıklarını belirterek, gelecek yıl daha iyi bir ödeme planı sergileyeceklerini söyledi. 
     SSK'lı hastaların serbest eczanelerden yararlanmasına ilişkin protokol, Çalışma ve Sosyal Güvenlik Bakanlığı, Maliye Bakanlığı ve ilaç sektörü temsilcileri arasında imzalandı. 
     Çalışma ve Sosyal Güvenlik Bakanı Murat Başesgioğlu, Maliye Bakanı Kemal Unakıtan ve diğer katılımcılar, konuşmaların ardından gazetecilerin sorularını yanıtladı. 
     Başesgioğlu, bir gazetecinin, SSK'nın dışarıdaki eczanelere açılmasının maliyetinin ne kadar olacağı sorusuna, serbest eczanelere açılmayla bir maliyet oluşabileceğini, ilaç erişimine kolaylık nedeniyle bir talep artışı yaşanmasının da söz konusu olabileceğini belirtti. 
     Bu talep artışının ne kadar olacağının şu an itibariyle belirlenemeyeceğini söyleyen Başesgioğlu, bunun ancak rakamlar realize edildikten sonra belli olacağını ifade etti. 
     Başesgioğlu, SSK'nın gerçekleşen ödemeleri dikkate alarak yaptığı hesaplara göre, kendi eczanelerinden vereceği ilacı, eczacı fiyatlarından vermesi durumunda yaklaşık 400 trilyon lira maliyet farkı oluşacağına dikkati çekti. 
     Bu 400 trilyon liradan iskonto fiyatlarının da düşülmesi halinde maliyet rakamının aşağıya çekileceğini vurgulayan Başesgioğlu, ancak tüm kamu kuruluşlarının tasarrufu hesaplandığında kamunun yaklaşık 10 katrilyon liralık ilaç almasının söz konusu olduğunu ifade etti. 
     İlaç Endüstrisi İşverenleri Sendikası Başkanı Bülent Eczacıbaşı da uygulamanın sektöre maliyetinin sorulması üzerine, sektörün maliyeti konusunda yaklaşık rakamlar belirtmenin mümkün olduğunu belirterek, ''Sektör, bu katkıya hazır'' dedi. 
     Yaklaşık değer hesaplamak gerekirse kamu tarafından 1 katrilyon liralık tasarrufun telaffuz edildiğini anımsatan Eczacıbaşı, bunun yüzde 14'lük iskonto sonucu ortaya çıktığını belirtti. Eczacıbaşı, ilaç sektörünün de bunun yüzde 11'ini karşıladığını, bu hesap sonucunda tasarrufun 700-800 trilyon lirasının ilaç sektörü tarafından karşılandığını ifade etti. 
     
     ''GERİ ÖDEMELERDE YAPTIRIM YOK'' 

     ''Eczacılara yapılacak ödemeler konusunda bir garanti verildi mi ya da protokole aksi durumlarda yaptırım sağlayan maddeler konuldu mu '' sorusuna Maliye Bakanı Unakıtan, herhangi bir yaptırım olmadığı yanıtını verdi. 
     Unakıtan, ''Yalnız burada karşılıklı gösterilen bir iyi niyet ve kamuyla özel sektörün birbirlerinin durumunu iyi anlaması var. Bizim elimizden geldiği kadar zamanında bu ödemeleri yapmamız gerekiyor. Bununla ilgili olarak Hazine'de ve Maliye Bakanlığı'nda çalışmalarımız var. Bazı bürokratik sıkıntılardan kaynaklanan gecikmeler olabilir. Bizim arzumuz, bakanlık ve hazine olarak ödemeleri aksatmadan yapmaktır. 2004'ten daha iyi bir ödeme planı sergileyeceğiz'' diye konuştu. 
     Bülent Eczacıbaşı, uygulamanın ''gönüllülük'' esasına dayandığını anımsatan ve sektör içinde katılımı sağlamayı amaçlayan bir protokol imzalanıp imzalanmadığını soran gazeteciye, sendika olarak üye firmaların satış koşullarını belirlemek gibi bir yetkileri ve yaptırımları olmadığını söyledi. 
     Firmalara hangi koşullarda piyasaya mal satacaklarını belirtemeyeceklerine ve bağlayıcı protokoller yapamayacaklarına dikkati çeken Eczacıbaşı, ''Bizim bu süreç içinde oynadığımız rol, daha çok sektörün içinde bulunduğu koşulları göz önüne alarak, eldeki bilgiler çerçevesinde bu görüşmelere ve çalışmalara yön vermektir. Gelinen noktanın sektör açısından uygun olduğunu düşünüyoruz. Üreticilerimizin çoğunun bu koşullarda piyasaya mal verme konusunda istekli olacağını düşünüyoruz'' diye konuştu. 
     
     ''CEPTEKİ KUŞ, DALDAKİ KUŞ...'' 

     Maliye Bakanı Unakıtan, protokolün uygulanması sonucunda ortaya çıkacak 1 katrilyon liralık tasarrufun nereye harcanacağının sorulması üzerine, ''Para gelsin harcayacak yer buluruz'' dedi. 
     Unakıtan, Maliye olarak sürekli ''nerelerden para, nerelerden artılar, eksiler geleceğinin hesaplarını yaptıklarını'' vurguladı. 
     2005 yılı bütçesini yaparken de bu hesapların yapıldığını söyleyen Unakıtan, ''Buradan 1 katrilyon lira gelecek, şuradan şu gelecek diye hesap yapmıyoruz. Biz hesabımızı kış tutuyoruz, yaz tutarsa bahtımıza... Bütçemizi daha konservatif yapıyoruz. Oradan bu gelecek diye daldaki kuşla cepteki kuşu karıştırmıyoruz'' dedi. 
     
     HEYET HASTALARI KAPSAM DIŞI 

     Başesgioğlu da protokolde kronik hastalıkları bulunan heyet hastalarının kapsam dışı tutulduğunun öğrenildiğini belirterek, ''Yani bu hastalar yine SSK eczanelerinde kuyruğa mı girecek'' diye soran bir gazeteciye, ''Bu, bütün ilaçların SSK eczanelerinden verilmeyeceği anlamına gelmiyor. Hangi ilaçların verileceğini kurum değerlendirecek. Buradaki amaç olabildiğince kuyrukları azaltmak. Bunu sektörle görüşeceğiz. Protokol uygulamaya geçtiğinde bir ayarlama yapılacak'' yanıtını verdi. 
     Türkiye Eczacılar Birliği Başkanı Mehmet Domaç da söz konusu hastaların SSK hastanelerine ulaşımını içeren kilometre hesabı yapılacağını, yaşadıkları yerler hastanelere uzak olan hastaların ilaçlarını yine serbest eczanelerden alabileceklerini söyledi. Domaç, indirimin vatandaşın cebine yansıyıp yansımayacağının sorulması üzerine de sosyal güvenlik kuruluşlarının aldığı fiyatla, perakende satış fiyatlarının farklı olduğunu belirterek, ''Sosyal güvenlik kurumlarının aldığı fiyatıyla piyasadaki ilacın fiyatının farklı olduğu Avrupa'da 9 ülke var. Biz de o ülkelerin arasına girmiş oluyoruz'' diye konuştu. 
     
     EMEKLİLİK İKRAMİYELERİ 

     Maliye Bakanı Unakıtan, memurların emekli ikramiyelerinin gelecek yıldan itibaren devlet iç borçlanma veya hisse senedi şeklinde ödenmesiyle ilgili çalışmaların sorulması üzerine, konunun Başbakanlık'ta yapılan bir çalışma olduğunu söyledi. Konunun detayları hakkında fazla bilgi verme durumunda olmadığını ifade eden Unakıtan, Başbakanlık'tan konuyla ilgili detaylı bilginin alınabileceğini kaydetti. 
     
</TEXT>
</DOC>
