<DOC>
<DOCNO> 252454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy10.html </URL>
<DATE> 2004/07/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yunanistan'a olimpiyat desteği... 
</HEADLINE>
<TEXT>

     Türkiye, 2004 Olimpiyat Oyunları'na evsahipliği yapacak Yunanistan'a, yoğunluk yaşanması halinde 6 havaalanını açma teklifinde bulundu. 
     Ulaştırma Bakanlığı'ndan yapılan yazılı açıklamada, Türkiye'nin, iyi komşuluk ilişkilerinin örneği olarak Yunanistan'a yardım eli uzattığı belirtildi. 
     Açıklamada, Ulaştırma Bakanı Binali Yıldırım'ın Yunanistan Ulaştırma ve Haberleşme Bakanı Michalis Liapis'e olimpiyat oyunları sırasında hava trafiğinde yaşanabilecek sıkışıklık durumunda 6 havaalanını kullanılabileceklerini teklif ettiği bildirildi. 
     Liapis'in Yıldırım'ın teklifini memnuniyetle karşıladığı anlatılan açıklamada, Yunan Bakan'ın olimpiyat oyunları sırasında Türkiye'nin havaalanlarına ihtiyaç duyabileceklerini ilettiği kaydedildi. 
     Yıldırım ve Liapis arasındaki bu görüşmeden sonra Türkiye, Yunanistan'dan talep gelmesi halinde gerek yakınlıkları ve gerekse kapasite ve fiziki yapılanmaları nedeniyle İstanbul Atatürk, Sabiha Gökçen, İzmir Adnan Menderes, Milas Bodrum ve Dalaman havalimanları ile Çorlu Havaalanı'nın kullanımına izin verecek. 
     Yunanistan havaalanlarının talebi karşılayamaması durumunda yük ya da yolcusunu Türkiye'ye bırakan uçakların Türkiye'de beklemelerine imkan tanınacak. Hava sahası ya da meydan iniş kalkış saatlerinde uyum sorunu yaşanması halinde, hava araçlarının uzun süre havada beklemesi yerine böyle bir durumdan haberdar etmeleri koşuluyla Türk hava sahası üzerinden Yunan hava sahasına giriş yapacak olanların Türkiye'deki havalimanlarında beklemeleri sağlanacak. 
     Meteorolojik durum, kaza, kırım ve sistem arızası gibi olağanüstü durumlarda Yunanistan'a uçacak uçakların önceden uçuş planlarındaki yedek meydan hanesinde Türkiye'deki bir havalimanını belirtmeleri halinde, bu meydana inmeleri mümkün olabilecek. 
     
</TEXT>
</DOC>
