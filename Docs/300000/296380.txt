<DOC>
<DOCNO> 296380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonyas21.html </URL>
<DATE> 2004/12/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Çin'den Türkiye'ye en iyi reklam ödülü... 
</HEADLINE>
<TEXT>

     Çin'de ilk defa düzenlenen ''2004 Uluslararası Reklam Film Festivali''nde Türkiye en iyi reklam filmi ödülünü aldı. 
     Kültür ve Turizm Bakanlığı'ndan edinilen bilgiye göre, yarışmada Türkiye 40'ar saniyelik genel Türkiye tanıtımı ve İstanbul tanıtımı filmleriyle de festivalin birincisi oldu. 
     Çin'in Yunnan eyaletinin turistik kenti Kunmıng'de düzenlenen ''2004 Uluslararası Reklam Film Festivali''nde Türkiye ''Dream Desing Factory-dDf'' yapım şirketi tarafından hazırlanan reklam filmi ile birinci oldu. 
     Türkiye'nin doğal tarihi ve turistik güzelliklerini bilgisayar teknolojisi kullanılarak görsel bir şölene dönüştüren Türkiye tanıtım filmi ''Kamera'', ''Görsel efekt'', ''Yönetim'' dallarında da ödülleri topladı. 
     Türkiye'nin aldığı ödüller dışında verilen tüm ödüller Çin yapımı reklam filmlerine verildi. 
     Festivalin ödül töreni 18 Aralık'ta Kunmıng'de yapılacak. 
     Varyag adlı yüzer kütlenin boğazlardan geçişine izin verilmesine karşılık Çin'in ''gidilebilecek turizm ülkeleri listesine'' alınan Türkiye, Çin'den gelecek turist beklentisini artırmıştı. Türkiye reklam filmlerinin büyük beğeni toplamasının etkisiyle, Türkiye'yi tercih edecek Çinli turist sayısında artış olabileceği ifade edildi. 
     
</TEXT>
</DOC>
