<DOC>
<DOCNO> 297865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko02.html </URL>
<DATE> 2004/12/15/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
TÜSİAD Başkanı Sabancı ''Asıl sorun 17 Aralık sonrasında başlayacak'' 
</HEADLINE>
<TEXT>

     Türkiye Sanayici ve İşadamları Derneği TÜSİAD Yönetim Kurulu Başkanı Ömer Sabancı, Türkiye'nin AB'ye adaylık sürecinde asıl zorluğun 17 Aralık sonrasında başlayacağını söyledi. 
     Antalya Sanayici ve İşadamları Derneği'nin düzenlediği ''Genel Ekonomik ve Siyasi Durumun Değerlendirilmesi'' paneline katılan Sabancı, Avrupa Komisyonu'nun aldığı karar sonrası AB yolunun açıldığını belirtti. 
     AB ile müzakerelerin başlatılması yolunu kapatacak bir gelişmenin ortaya çıkmasını beklemediklerini ifade eden Sabancı, AB'nin iç politik ihtiyaçlarından kaynaklanan söylem ve manevralarla meselenin özüne ilişkin tavırların birbirinden ayırt edilmesi gerektiğini vurguladı. 
     Sabancı, şöyle konuştu 
     ''Şunu biliyoruz ki son dakikaya kadar söylentiler, taktik savaşları devam edecek. Ancak hükümet çizgisini belirlemiş durumda ve bu çizgiyi kararlılıkla sürdürüyor. Meseleye böyle baktığınızda 17 Aralık kararını buzdağının su yüzünde kalan kısmı olarak nitelemek mümkündür. Bunu söylerken kararın arkasına gizlenmiş, bizim göremeyeceğimiz sürprizler olacağını ifade etmeye çalışmıyorum. Söylemek istediğim, işin asıl zor tarafı 17 Aralık sonrasında başlayacaktır. Zorluk sadece güçlü bir müzakere takımı oluşturmakta ve son derece karmaşık müzakere süreciyle baş etmekte değil. Zorluk, Türkiye ekonomisinin her alanına yeni bir disiplin getirecek olan bu müzakere sürecine rehberlik edecek bir ekonomik gelişme stratejimizin henüz oluşturulmamış olmasındadır.'' Türkiye'nin bugüne kadar yaptığı gibi kısa vadeli sorunların çözümü doğrultusunda iki-üç yıllık planlar yaparak, bu olumlu tabloyu kalıcı hale getiremeyeceğini anlatan Sabancı, ''Sağlıklı biçimde sürdürülebilir bir büyüme çizgisine oturtabilmemiz için, ekonomimizi orta ve uzun dönemli bir gelişme stratejisine göre yönlendirmeliyiz'' dedi. 
     
     ''HIZLI, İSTİKRARLI, SÜRDÜRÜLEBİLİR BİR BÜYÜME ÇİZGİSİ...'' 

     Türkiye'nin, birçok alanda birlik üyesi ülkelerle arayı kapatmak zorunda kalacağını dile getiren Sabancı, şöyle devam etti 
     ''Türkiye'de müzakere sürecini bir pazarlık süreci olarak görme eğilimi çok fazla. Belki pazarlığa konu bazı noktalar olacaktır ama, müzakere sürecinin asıl olarak bir uyum süreci olduğu iyi kavranılmalıdır. Bu uyum ne kadar hızlı sağlanırsa, müzakere başlıkları da o kadar hızlı kapanabilecektir. 
     Türkiye, AB kapısından içeri girmeye hazırlanırken, ekonomik gelişmesini dikkatli hazırlanmış bir stratejiye oturtmak zorundadır. Sadece bugüne ve Türkiye'ye bakarak değil, dünyadaki mevcut ve muhtemel gelişmeleri, bilim ve teknolojideki eğilimleri, diğer sektörlerle etkileşimi, sosyal yapıdaki değişim ve ihtiyaçları dikkate alarak orta ve uzun vadeli bir kalkınma stratejisi geliştirmek zorundadır.'' 17 Aralık tarihinin Türkiye için zorlu bir mücadelenin başlangıç noktasını oluşturacağını, 31 başlık altında sürdürülecek müzakerelerin, çeşitli alanlarda yoğun bir uyum çabasını da beraberinde getireceğini vurgulayan Sabancı, sözlerini şöyle tamamladı 
     ''Öte yandan 70 milyonluk nüfusu, hergün işsizler ordusuna katılan binlerce genci, gelişmiş ülkeler arasında yer alma idealleri ile Türkiye, hızlı, istikrarlı, sürdürülebilir bir büyüme çizgisini yakalamak zorundadır. Doğru olan bu iki çabayı birleştirmek ve orta ve uzun vadeli kalkınma stratejimizin, müzakere ve uyum sürecine rehberlik etmesini sağlamaktır. Katılımcı demokrasi ortamında, sivil toplumun aktif girişimleriyle, önümüzdeki 10 yılda AB'ye uyum sürecine sahip çıkmalıyız. Bu süreç, iyi yönetildiği takdirde, teknolojik ve kurumsal altyapımızı geliştirecek, hayat standardımızı yükseltecek, bizi bilgi toplumu yapısına kavuşturacaktır.'' 
     
</TEXT>
</DOC>
