<DOC>
<DOCNO> 292904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur33.html </URL>
<DATE> 2004/11/28/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
Öğretim görevlisine silahlı saldırı... 
</HEADLINE>
<TEXT>

     Trabzon'da uğradığı silahlı saldırı sonucu ağır yaralanan Karadeniz Teknik Üniversitesi KTÜ Orman Endüstri Mühendisliği Öğretim Üyesi Doç. Dr. Hicabi Cındık, tedavi gördüğü hastanede öldü. 
     Alınan bilgiye göre, Çömlekçi Mahallesi'nde bir kafeteryada henüz belirlenemeyen nedenle 2 kişinin silahlı saldırısı sonucu göğsünden yaralanan Cındık, kaldırıldığı KTÜ Tıp Fakültesi Farabi Hastanesi'nde aşırı kan kaybı nedeniyle hayatını kaybetti. 
     Trabzon Emniyet Müdürlüğü yetkilileri, olayın Birol ve Bahtiyar C. kardeşler tarafından gerçekleştirilmiş olabileceğini, saldırganların yakalanması için çalışmaların devam ettiğini bildirdiler. 
     Cındık, KTÜ'deki görevinin yanı sıra Orman Mühendisleri Odası Doğu Karadeniz Şubesi Başkanlığı görevini yürütüyordu. 
     
     KATİL ZANLISI YAKALANDI 

     Doç. Dr Hicabi Cındık'ın katil zanlısı Bahtiyar Ceylan polis tarafından göz altına alındı 
     
</TEXT>
</DOC>
