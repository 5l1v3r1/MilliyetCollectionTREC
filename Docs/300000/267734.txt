<DOC>
<DOCNO> 267734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/spor/spo05.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İşin sırrı istikrar 
</HEADLINE>
<TEXT>


Hakan Şükür ilerleyen yaşına rağmen alternatifsiz olmasının nedenini açıkladı "Aslında Türkiye'de çok yetenekli isimler var ancak bir türlü istenilen istikrarı sağlayamıyorlar" 

MEHMET DEMİRCAN 


'Futbola çok bağlıyım' 
2006 Grup Elemeleri'ne Gürcistan maçı ile başlayacak olan Milli Takım'da Hakan Şükür, ilginç açıklamalar yaptı. Kendisine alternatif bulunamadığı konusuna değinen tecrübeli futbolcu, "İşime olan bağlılığım, istikrarlı kariyerim beni bu duruma getirdi. Bu mevkide oynayabilecek çok yetenekli arkadaşlar var, ama istikrarlı değiller" ifadelerini kullandı. 

'Daha verimli olacağım' 
FUTBOL hayatında önemli başarılar elde ettiğine değinen Hakan Şükür, "Yaşam çizgimi dengede tutmaya çalışıyorum. İşimle ilgili keşke yapmasaydım dediğim birşey olmadı. Daha verimli olabileceğim dönemler başlıyor. Kadronun içerisinde inanılmaz kaliteli oyuncular var. Herkes üzerine düşeni yaparsa bu milli takıma olumlu şekilde yansıyacak" diye konuştu. 

'Ders çıkarmalıyız' 
HAKAN, geçmişten ders almaları gerektiğini de belirterek sözlerini şöyle sürdürdü "Beklemediğimiz bir şekilde Letonya'ya elendik. Çünkü 'Nasıl olsa yeneriz' inancına kapılanlar oldu. Durum 2-2, maçın bitimine 20 dakika var. Takımın yarısı o anda maçı bıraktı. Bu yüzden işi ciddiye alıp iyi başlamamız gerekiyor. Her şeyi yapabilecek bir kadromuz var." 

'Lig her sonuca açık' 
LİG yarışını da yorumlayan yıldız futbolcu, "Uzun maratonda ne zaman ne olacağı belli olmuyor. Diğer takımların başarısızlığı Fenerbahçe'yi geçen sezon şampiyon yaptı" dedi. Hakan Şükür, kaleci Rüştü için de "Oynayabileceği bir yere gelmek istiyordu. Tek dezavantaj iki milli takım kalecisinin aynı takımda oynaması olacak" diye konuştu. 

Gürcü uyarısı 

Sert bir ekip 
MİLLİ Takımlar Teknik Direktörü Ersun Yanal, Gürcistan'ın yaratıcı ve sert bir ekip olduğuna dikkat çekti. Yanal, "Rakibimiz Rus ekolüne yakın bir ekip. Avrupa'da top koşturan oyuncuları var. Ancak zaman zaman oyun disiplininden uzaklaşıyorlar. Gürcistan ve Yunanistan maçlarına bu grubun her sonuca gebe olduğunu bilerek çıkacağız" diye konuştu. 

Yanal'ın hedefi 
TÜRKİYE'NİN bundan sonra her şampiyonada yer alması ve sürekli olması için mücadele edeceklerini de belirten Ersun Yanal, "İyi defans yapabilen ve savunma sonrasında atakları üst düzeyde gerçekleştirebilen bir takım yaratmak istiyoruz" dedi. Yanal Rüştü için de "Takımında oynamadığı dönemlerde bile forma verdik. Artık çalışacak ve formayı kapacak" dedi. 

Milliler'in mesaisi başladı 

FUTBOLDA gözler Dünya Kupası Grup Elemeleri'nde ilk ciddi sınavını 4 Eylül'de Gürcistan önünde verecek olan A Milli Takım'a çevrildi. Polat Otel'de dün kampa giren Ay - Yıldızlı ekibimiz, ilk çalışmasını 19.30'da Florya Metin Oktay Tesisleri'nde gerçekleştirdi. 
2 EYLÜL tarihine kadar toplam üç çalışma yapacak olan Milliler, aynı gün özel uçakla Trabzon'a gidecek ve burada Gürcistan maçının son hazırlıklarını yapacak. Karşılaşma sonrası iki gün Trabzon'da kalacak olan Milli Takım, 6 Eylül'de Atina'ya gidecek. 

MİLLİ TAKIM GÜNLÜĞÜ 
Yönetimden tam destek 
MİLLİ Takımlar Kurulu Başkanı Osman Çağlıkoç ile A Milli Takım Sorumlusu Davut Dişli, "Hocamıza ve takımımıza inanıyoruz. 2006'da Almanya'da olmak istiyoruz" dediler. Elemelerde uygulanacak prim sistemi ise Gürcistan maçı öncesinde netlik kazanacak. 

Yeni önlem paketi hazır 
DÜNYA Kupası Grup Elemeleri'nde Milli Takım'ın maçlara daha iyi konsantre olabilmesi için bir dizi yeni uygulamalar getirildi. Yazılı ve görsel medya bundan böyle futbolcularla söyleşilerini antrenmanlar öncesinde kendilerine ayrılan on dakikada yapacaklar, kampa giremeyecekler. Takım çeşitli firmaların organizasyonlarına da katılmayacak. 

Efes ile nikah tazeleniyor 
FUTBOL Federasyonu Yönetim Kurulu, A Milli Takım'ın sponsorları arasında bulunan ve sözleşmesi biten Efes Pilsen ile yeniden anlaşma sağladı. Efes Pilsen bugün Polat Otel'de sözleşme yenileyecek. Törene Futbol Federasyonu Başkanı Levent Bıçakcı, yöneticiler ve firmanın üst düzeydeki yetkilileri katılacak. 


</TEXT>
</DOC>
