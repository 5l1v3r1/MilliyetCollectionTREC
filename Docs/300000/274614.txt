<DOC>
<DOCNO> 274614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonspo17.html </URL>
<DATE> 2004/09/24/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Rooney, Fenerbahçe maçına yetişecek... 
</HEADLINE>
<TEXT>

     Manchester United'ın golcü oyuncusu Wayne Rooney'in, geçirdiği uzun sakatlık döneminin ardından, Şampiyonlar Ligi maçında Fenerbahçe'ye karşı forma giyeceği bildirildi. 
     Manchester United Teknik Direktörü Alex Ferguson, konuyla ilgili yaptığı açıklamada, Rooney'in oynayabilecek duruma geldiğini belirterek, ''Antremanlarda çok iyi çalışıyor. Bize düşen ne zaman oynatacağımıza karar vermek'' dedi. 
     18 yaşındaki genç futbolcu, Portekiz'de yapılan Euro 2004 çeyrek final maçında, ev sahibi ekip Portekiz'e karşı İngiltere Milli Takımı formasını giymiş ve sağ ayağından sakatlanarak oyunu terk etmek zorunda kalmıştı. 
     Euro 2004'de attığı 4 golle herkesin dikkatini çeken golcü futbolcu, geçen ay 48.6 milyon dolar karşılığında, İngiltere Premier Ligi takımı Everton'dan Manchester United'a transfer olmuştu. 
     Rooney'nin, 28 Eylül Salı günü, Old Trafford Stadı'nda yapılacak Manchester United-Fenerbahçe arasında yapılacak Şampiyonlar Ligi maçında oynaması beklenirken, sakatlıkları bulunan Gary Neville ve Louis Saha'nın da durumunun henüz netlik kazanmadığı bildirildi. 
     
</TEXT>
</DOC>
