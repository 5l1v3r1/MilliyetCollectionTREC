<DOC>
<DOCNO> 263328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/spor/axspo06.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat çok açıldı 
</HEADLINE>
<TEXT>


Atina Olimpiyatı'nın açılışında Yunanlılar, 70 bin seyirciye adeta zamanda bir yolculuk yaptırdı. Antik dönemden günümüze insanlık tarihini anlatan gösterilerde cinsellik teması ön planda yer aldı 

FUAT ERCAN, MURAT AĞCA, VEDAT DANACI 


Muhteşem organizasyon 
ATİNA Olimpiyatı görkemli bir açılış töreniyle başladı. Olimpiyat Stadı'nda yaklaşık 10 bin kişinin görev aldığı, muhteşem ses ve ışık gösterilerinin sunulduğu açılış törenini statta 70 bin, 200'e yakın ülkede televizyonları başında da yüzmilyonlarca insan naklen izledi. Oyunlara katılan 202 ülke sporcuları sırayla stada girerek geçit törenine katıldı. Son çıkan Yunan kafilesi ise ayakta alkışlandı. 

Bayrağı Adakan taşıdı 
ANTİK Yunan'dan günümüze kadar adeta insanlık tarihinin bir geçidini sergileyen Yunanlılar, eski sporcuların çıplak yarışmalarını hatırlatan cinselliğin ön planda tutulduğu gösterileri de ihmal etmediler. Türk kafilesi 190. sırada girdiği statta büyük ilgi topladı. Gençlik ve Spor Genel Müdürü Mehmet Atalay'ın da yer aldığı kafilemizde Ay - Yıldızlı bayrağı yelkencimiz Ali Enver Adakan taşıdı. 

Erdoğan da izledi 
AÇILIŞ törenini Başbakan Recep Tayyip Erdoğan, Yunanistan Başbakanı Karamanlis ile birlikte izledi. Erdoğan ve eşi Türk ekibini ayakta alkışladı. Havai fişek gösterileriyle süslenen gecenin merakla beklenen anında ise stattaki büyük olimpiyat meşalesini yelkenci Kaklamanakis yaktı. Bu arada ABD kafilesi seyircilerden büyük tepki toplarken, Irak, Afganistan ve Filistinli sporculara müthiş sevgi gösterisi yapıldı. 

Bu ne tesadüf 

Yunanistan'ın iki ünlü atleti Kenteris ve Thanou'nun doping kontrolünden kaçması, ardından kazada sakatlandıkları için yeni kontrole girmemeleri akıllara Süreyya'nın doping skandalını getirdi 

ATİNA Olimpiyatı'nın arefesinde 200 metre olimpiyat şampiyonu Kostas Kenteris ile 100 metre ikincisi Katerina Thanou'nun doping kontrolünden kaçmalarıyla başlayan skandal, Yunanistan'daki olimpik festivale gölge düşürdü. İki atletin olimpiyat köyünden kontrolden önce çıktıktan sonra aynı gece motosiklet kazasında yaralandıkları ve hastaneye kaldırıldıklarının açıklanması, akıllardaki "doping mi" şüphesini güçlendirdi. 
HASTANEDE 48 saat gözetim altında tutulacakları söylenen iki atlet, bu nedenle dün Uluslararası Olimpiyat Komitesi'ne ifade vermeye gidemedi. Yunan basını, Kenteris ve Thanou'nun hastanede aldıkları serum ve ilaçlarla doping kontrolünü imkansız hale getirdikleri yorumlarını yapıyor. Olimpiyat'ın dün akşam yapılan açılış töreninde de meşaleyi Kenteris yerine Yunanistan'ın olimpiyat şampiyonu yelkencisi Nikolas Kaklamanakis ateşledi. 
YUNANİSTAN'DA yaşanan olaylar, Türkiye kamuoyunu uzun zamandır meşgul eden Süreyya Ayhan'ın doping kontrolünden kaçışı ile büyük benzerlik taşıyor. Uluslararası Olimpiyat Komitesi'nin IOC iki atletin hastaneden çıkacakları pazartesi günü alacağı ifadelere dayanarak vereceği karar, Ayhan'ın cezası için de örnek teşkil edebilecek. Kenteris ve Thanou'nun THG adlı ilacı kullandıkları ve bu nedenle kontrolden kaçtıkları yolundaki iddialar IOC'nin gündeminde olacak. 

ATİNA NOTLARI 
İbo meşale taşıdı 
YUNANİSTAN'DA çok sevilen milli basketbolcu İbrahim Kutluay, dün Atina'da olimpiyat meşalesini taşıdı. Şehrin en yüksek tepesi olan Likavitos'ta meşaleyi alan Kutluay'ı sevgilisi Demet Şener de yalnız bırakmadı. Kutluay ile birlikte dün manken Naomi Campbell ve F1 şampiyonu Michael Schumacher de meşale taşıma onurunu yaşadı. 

Müthiş şov 
OLİMPİYAT Stadı'nın içi havuza dönüştürülerek, altı saatte 2 milyon 162 bin litre suyla dolduruldu. Suyun 3 dakikada boşalmasına sağlayan sistem kuruldu. Törenin en çarpıcı anı 17.3 metrelik insan yüzünü simgeleyen 10.5 ton ağırlığındaki maketin havuzdan 36.5 metreye yükselmesi oldu. İnsan yüzünün müthiş bir şovla parçalara ayrılarak yeniden bir araya gelmesi herkesi büyüledi. 

Çinli kameraman kalbine yenildi 
OLİMPİYAT meşalesini takip eden Çinli bir kameraman geçirdiği kalp krizi sonucu hayatını kaybetti. Bu olay Atina'da büyük üzüntü yarattı. Meşalenin son gün koşusu sırasında sıcak ve nemin etkisiyle fenalaşarak bir anda yere yığılan Çinli gazeteci tüm çabalara rağmen kurtarılamadı. 

Olimpiyat ekranı 
TRT 3 10.00 Yüzme Canlı , 12.00 Atıcılık Bant , 12.20 Judo Bayanlar 48 kg Bant , 12.40 Yüzme Canlı , 13.00 Stüdyo Olimpik Canlı , 13.30 Boks 75 kg Canlı , 15.00 Boks 81 kg Canlı , 16.30 Judo Bayanlar 48 kg Canlı , 17.50 Stüdyo Olimpik Canlı , 18.20 Yelken Bant , 18.30 Özetler, 20.00 Halter Bayanlar 48 kg Canlı , 21.40 Stüdyo Olimpik Canlı , 22.00 Yüzme Bant , 23.30 Özetler. 

Günün programı 
Atıcılık 09.00 Oğuzhan Tüzün 
Judo 10.30 Neşe Şensoy 
Yüzme 10.36 Gülşah Günenç 100 m. kelebek 
10.57 Ayketin Mindan 400 m. serbest 
Boks 13.30 Serdar Üstüner 75 kg. 
19.30 Yıldırım Tarhan 81 kg. 
Yelken 09.00 Ali Enver Adakan FIN sınıfı 
09.00 Selim Kakış - Kaan Özgönenç 470 sınıfı 
Halter 20.00 Nurcan Taylan 48 kilo 


</TEXT>
</DOC>
