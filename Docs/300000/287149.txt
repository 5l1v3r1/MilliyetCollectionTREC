<DOC>
<DOCNO> 287149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy19.html </URL>
<DATE> 2004/11/08/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Çiçek Kapkaç olayları için 4 bakandan oluşan komite kuruldu 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, madde bağımlılığı ve kapkaç olmak üzere bu tarzdaki olayları araştırmak ve gerekli tedbirleri almak üzere 4 bakandan oluşan bir komite kurulduğunu bildirdi. 
     Çiçek, Bakanlar Kurulu toplantısının ardından, gazetecilere bilgi verdi. Bakan Çiçek, toplantıda sokak çocuklarının ve bu çocukların zaman zaman ortaya koyduğu problemlerin de gündeme geldiğini bildirdi. 
     Zaman zaman basında başta kapkaç olayları olmak üzere bu çocukların neden olduğu olayların yer aldığını kaydeden Çiçek, şunları söyledi 
     ''Genellikle bu neviden problemlerin cezalarının caydırıcı olmamasından yakınılarak bir çözüm aranmak istenmişti. Bildiğiniz gibi çıkardığımız Türk Ceza Kanunu'nda, ki 1 Nisan'dan itibaren yürürlüğe girecek, kapkaç suçlarının cezaları önemli ölçüde ağırlaştırılmıştır. Ama böylesine çok kapsamlı boyutları olan problemlerin sadece ceza kanunlarında yapılacak düzenlemelerle neticelendirilmesi mümkün olmayacağı için konu, bütün boyutlarıyla ele alınsın diye 4 bakan arkadaşımızın katılımıyla bir komite kurulmuştur. İşin diğer yönleri, ceza hukuku dışındaki yönleri de araştırılmak suretiyle, konuya hükümet olarak hassasiyetle baktığımızı göstermek istiyoruz.'' Çiçek, komitenin Devlet Bakanı Güldal Akşit, Sağlık Bakanı Recep Akdağ, Milli Eğitim Bakanı Hüseyin Çelik ve İçişleri Bakanı Abdülkadir Aksu'dan oluştuğunu bildirdi. Komitenin madde bağımlılığı ve kapkaç başta olmak üzere bu tarzdaki olayların sebeplerini araştıracağını ve alınacak tedbirleri belirleyeceğini ifade eden Çiçek, teknik çalışmaların sürdüğünü söyledi. 
     
     DIŞ POLİTİKA 
     Çiçek, toplantıda dış politikadaki gelişmelerin de değerlendirildiğini bildirdi. Geçen Bakanlar Kurulu toplantısından bugüne hem bölgede hem de dünyada önemli gelişmeler yaşandığını ifade eden Çiçek, ABD'deki seçimlerde George W. Bush'un yeniden başkan seçildiğini anımsattı. 
     Filistin-İsrail uyuşmazlığı bakımından önem taşıyan Filistin lideri Yaser Arafat'ın rahatsızlığı konusunun da değerlendirildiğini belirten Çiçek, ayrıca Irak'taki durumun da ele alındığını kaydetti. Irak'daki durumun bölgede ve dünyanın gündeminde önemini koruduğunu belirten Çiçek, ABD'deki seçimlerin ardından Irak'ta operasyonların yeniden başladığını, sıkıyönetimin söz konusu olduğunu söyledi. 
     Çiçek, şöyle devam etti 
     ''Bütün bunların bizim açımızdan önemi büyük. Biz de mümkün olduğu kadar her Bakanlar Kurulu toplantısında dış politika konularına ayrı önem veriyoruz ve bunları Türkiye açısından değerlendirmeye çalışıyoruz. Önümüzdeki günlerde bu yönde bazı çalışmalar, toplantılar yapılacak, yapılıyor. Özellikle Irak'a komşu ülkelerin biraraya geleceği bir toplantı yapılacak. Irak'ta yapılacak seçimler öncesi bu toplantıların hepsi bizim açımızdan fevkalade üzerinde durmaya değer toplantılar olarak görülüyor.'' 
     
     AB İLE İLGİLİ ÇALIŞMALAR 
     AB'ye müzakere tarihinin alınacağı 17 Aralık öncesi çalışmaların da toplantıda değerlendirildiğini bildiren Çiçek, hem yasal bazda çalışmaların hem de değişik kanallardan yürütülen çalışmaların ve temasların söz konusu olduğunu ifade etti. 
     Çiçek, Başbakan Recep Tayyip Erdoğan ve Dışişleri Bakanı ve Başbakan Yardımcısı Abdullah Gül'ün yurtdışında yürüttüğü temasların haricinde 17 Aralık'a kadar Türkiye'ye gelebilecek başbakanlar ve dışişleri bakanları bulunduğunu bildirdi. Çiçek, ''Bu seviyede de konuyu sıcak tutmaya devam ediyoruz. Türkiye'nin bu noktadaki beklentilerini, ifade ettiğimiz tereddütlerin açığa kavuşmasını temin bakımından bu temasları 17 Aralık'a kadar sürdürmeye devam edeceğiz'' dedi. 
     
</TEXT>
</DOC>
