<DOC>
<DOCNO> 251346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/spor/axspo01.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckham içini döktü 
</HEADLINE>
<TEXT>


İngiliz yıldızın, "Ülkeme liderlik yapacak kapasitede değildim. Portekiz'e ne yazık ki kondisyon eksikliğiyle geldim" açıklaması Ada'da büyük yankı uyandırdı 


Şaşkına çevirdi 
EURO 2004'TE çok kritik iki penaltı kaçırarak, ülkesinin elenmesinde başrolü oynayan İngiliz futbolcu David Beckham, önemli itiraflarda bulundu. Ünlü yıldızın "Ülkeme liderlik yapacak kapasitede değildim" açıklaması Ada basınına bomba gibi düştü. Beckham ayrıca "İspanya'da ailem hiç rahat değil. Yoğun ilgiden dışarı çıkamıyoruz. Çocuklarımı okula götüremiyorum. Ayrıca Euro 2004'e kondisyon eksiğiyle geldim. Real'de, Manchester'da olduğu kadar kondisyon çalışmadık" diyerek herkesi şaşkına çevirdi. 

'Baskı altındayız' 
YILDIZ futbolcu, çocuklarını parka çıkarmaya kalktığında bile kendisini dört - beş araba dolusu gazetecinin takip ettiğini vurgulayarak, "Manchester'da daha rahattım. Çocuklarımın bu baskıdan etkilenmemesi için elimden geleni yapıyorum. Herkes çevirdiğim reklam filmleri nedeniyle performansımın düştüğünü söylüyor. Ama ben ayda sadece iki film çeviriyorum" dedi. Bu arada, Beckham'ın, Real Madrid'den ayrılmayacağını açıklamasına rağmen Chelsea'nin yıldız oyuncuya haftalık 180 bin dolar teklifte bulunduğu öğrenildi. 

Kaçan penaltı İspanya'da 

İNGİLTERE Milli Takım kaptanı David Beckham'ın argo tabiriyle "dağlara taşlara" attığı penaltı vuruşu, Portekiz'den Kuzey İspanya'ya gitti. Beckham'ın, takımının Avrupa Şampiyonası'ndan elenmesine neden olan "berbat" vuruşu sonrası tribünlere kadar giden topu "plonjonla" karşılayan 25 yaşındaki Pablo Carral adındaki İspanyol, topu Kuzey İspanya'da yaşadığı Galicia kentine götürdü. Topu hatıra olarak saklayacağını belirten Carral, "Q sırasında, yani A ile başlayan tribünlerin en üst seviyesine yakın bir yerde oturuyordum. Topun benim sırama kadar geldiğine h l inanamıyorum" dedi. 






</TEXT>
</DOC>
