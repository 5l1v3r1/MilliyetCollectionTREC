<DOC>
<DOCNO> 295988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur17.html </URL>
<DATE> 2004/12/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ormanda kelepçeli aşka tahliye 
</HEADLINE>
<TEXT>

     İsmail AKDUMAN DHA 

SAMSUN'da 25 yaşındaki Ç.V.'yi alıkoymak, tecavüze kalkışmak ve gasp iddiasıyla 25 yıl hapis istemiyle hakkında dava açılan 40 yaşındaki trafik polisi K.Ç.'nin yargılamasına devam edildi. Ç.V.'nin boşandığı eşi Şırnak'ta polis memuru M.K., talimatla alınan ifadesinde eşinin dengesiz davranışlarda bulunduğunu ve serbest yaşama isteği olduğunu belirtmesi üzerine trafik polisi K.Ç., tutuksuz yargılanmak üzere tahliye edildi. 
     Samsun Emniyet Müdürlüğü'nde trafik polisi K.Ç., iddiaya göre 1 yıl önce tanışıp gönül ilişkisine girdiği Ç.V.'yi, 2 ay önce ormanlık alana götürdü. Ç.V.'nin ellerini kelepçeyle bağlayarak copla döven K.Ç., genç kadının çantasını ve cep telefonunu aldı. 
     Kendisiyle cinsel ilişkiye girmesi için Ç.V.'yi zorladığı önesürülen K.Ç., devriye gezen jandarma tarafından gözaltına alındı, tutuklandı. Samsun 2'inci Ağır Ceza Mahkemesi'nde devam eden dava duruşmasında tutuklu sanık 2 çocuk babası K.Ç. suçlamaları kabul etmedi. 
     Trafik polisi K.Ç., savunmasında, "Bir yıl önce tanıştık. Zamanla kendi isteğiyle ilişkiye girdik. Ancak ayrılmak isteyince, beni emniyet müdürüne şikayet etmekle, karıma söylemekle tehdit ederek para istedi. Bu şekilde 3.5 milyar liramı aldı. Olay günü de beni o çağırdı. Birlikte sürekli gittiğimiz ormanlık alana gittik. Beni rahat bırakmasını söyledim. Tartışma çıktı. Ben de ona iki tokat attım. Bu sırada jandarma geldi. Onu ilişkiye girmek için zorlamadım'' dedi. 
     Dünkü duruşmaya katılmayan Ç.V. önceki duruşmada, trafik polisi ile aralarında gönül ilişkisi olmadığını ve cinsel ilişkiye hiç girmediklerini söyleyerek, "Olay günü boşandığım eşimle aramızı düzelteceğini söyleyerek beni çağırdı. Ormanlık alana gittik. Bana soyunmamı söyledi. Kabul etmeyince, ellerime kelepçe vurup, beni copla dövdü. Çantamı ve cep telefonumu aldı. Seninle değişik fantaziler yaşayacağız' diyerek, kendisi soyundu. Ellerimi çözüp benim de soyunmamı istedi. Kabul etmedim. Bu sırada da jandarma geldi. Kendisinden şikayetçiyim'' diye ifade vermişti. 
     Ç.V., Şırnak Emniyet Müdürlüğünde görevli olan ve 5 ay önce boşandığı polis memuru eşi M.K'nın talimatla alınan ifadesinde, "Eski eşim sorumsuz, dengesiz davranışlarda bulunduğu için kendisiyle 5 ay önce boşandık. Kendisi serbest yaşamayı seven biridir. Kendisinden boşandığım için beni de telefonunu gasp ettim diye şikayet etmişti'' dedi. 
     Bu ifadeyi dikkate alan mahkeme heyeti, Ç.V.'nin akli dengesinin araştırılması için duruşmayı ertelerken, delillerin toplanmış olması ve suç vasfının değişme niteliğinin bulunmaması nedeniyle tutuklu yargılanan trafik polisi K.Ç'nin tahliyesine karar verdi. 
     
</TEXT>
</DOC>
