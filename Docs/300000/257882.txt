<DOC>
<DOCNO> 257882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sonspo21.html </URL>
<DATE> 2004/07/24/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Gaziantepspor Lige hazır gibiyiz... 
</HEADLINE>
<TEXT>

     Ligde yeni sezon hazırlıklarını Almanya'nın Köln kentinde hazırlık maçlarıyla sürdüren Gaziantepspor'da, oyuncuların performansı ve uyumu lig öncesi umut verdi. 
     Futbol Federasyonu seçimlerinde Dr.Levent Bıçakcı'nın listesinde yönetim kuruluna seçilen kulüp profesyonel futbol şubesi sorumlusu Asım Atmaz, kulüp başkanı Celal Doğan ile birlikte, takımın kamp yaptığı World Emerich Otel'de teknik heyet ve futbolcularla biraraya geldi. 
     Sezonun başlamasına 1 hafta süre kala çalışmaları yerinde izlemek ve son durumu görebilmek amacıyla Doğan ile birlikte seçimlerden hemen sonra Almanya'ya geldiklerini anlatan Atmaz, A.A muhabirine, ''Hazırlık maçlarında sergilenen olumlu tablo, futbolcuların uyumu teknik heyet kadar biz yöneticileri de mutlu etti. Biraz eksikler kaldı, ancak lige hazır gibiyiz'' dedi. 
     17 Temmuz'dan bu yana sürdürdükleri Almanya kampının her yönüyle olumlu geçtiğini ve teknik heyetten oyuncularla ilgili olarak pozitif bir rapor aldığını vurgulayan Atmaz, şöyle konuştu 
     ''Zorlu bir sezon öncesi her yönüyle lige hazır olmak zorundayız. Kampa geç katılan oyuncuların biraz eksikleri olduğunu gördük. Ancak takımın genel görüntüsü bize lig öncesi umut verdi ve iddialı konuşmaya itti. Oyuncuların performansı ve çalışma izimleri çok iyi durumda. Teknik heyetimiz kampa geç katılan yabancı oyuncularımızın eksiklerinin bulunduğunu belirttiler. Diğer oyuncularımız ise tam anlamıyla lige hazır durumdalar. Eksikleri 1 hafta kala gidermek istiyoruz. Yine iyi ve iddialı bir takımla lige giriyoruz.'' 
     
     GÖREV ADAMIYIM 
     Atmaz, Levent Bıçakcı'nın listesinden Futbol Federasyonu Yönetim Kurulu üyeleğine seçildiğini, verilecek her türlü görevi üstlenmeye şimdiden hazır olduğunu belirterek, ''Yıllarca bir sporcu olarak daha sonra yönetici olarak Türk futboluna hizmet verdik. Genç yetenekleri keşfedip yetiştirdik. Onlar şimdi Türk futboluna layıkıyla hizmet veriyorlar. Bundan sonra Türk futbolu için varımı, yoğumu ortaya koyup çalışacağım. Henüz yeni yönetim kurulu toplantısı yapılmadı. Ben verilecek her türlü göreve talibim. Biz görev adamıyız'' diye konuştu. 
     
</TEXT>
</DOC>
