<DOC>
<DOCNO> 277631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/spor/axspo02.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Endişeli, ama umutlu 
</HEADLINE>
<TEXT>


13 Ekim'de Kopenhag'ta mücadele edeceğimiz Danimarka, sakatlıklar nedeniyle hergün fire veriyor, Teknik Direktör Martin Olsen'in baş ağrıları dinmiyor. Ama Türkiye'nin ilk iki maçtaki iki beraberliği rakibi umutlandırıyor 

DANİMARKA KAMPINDA İRFAN KURTULMUŞ 


Forvet sorunlu 
MİLLİ Takımımızın, 13 Ekim'deki rakibi Danimarka'da sakatlar hergün çoğalıyor, Hakan Şükür gibi bir yıldızı kadroya almama lüksü bile bulunmuyor. Çünkü, Tomasson'un partneri Peter Madsen kadroda yer almıyor. Olsen, Arnavutluk ve Türkiye maçlarında Tomasson'un yanında kimi oynatacağını kara kara düşünüyor. Ayrıca Milli Takımı bırakan libero Henriksen, forvet Ebbe Sand'dan sonra, sakatlıkları devam eden defansın önemli isimleri Laursen ve Gaardsöe'nin ardından forvet Madsen, orta sahadan W.Bremen'li Daniel Jensen ve Claus Jensen'in sakatlığı Olsen'in başını ağrıtıyor. 

"Türkiye kaliteli" 
DANİMARKA'DA herkes, bu sorunlara rağmen, favori gördükleri Türkiye'nin, ilk maçlardan galibiyet çıkaramaması nedeniyle umutlanıyor. Teknik patron Morten Olsen, grupta herkesin birbirini yenebileceği havasının artık ağırlık kazandığına işaret ediyor. Danimarkalı hoca, Türkiye'yi grubun en kaliteli takımı olarak niteliyor, "Nasıl bir takım olduğunu, Dünya Kupası'nda herkese kanıtladı. Kadrosu, çok teknik ve kapasitesi geniş oyunculardan oluşuyor. Bu nedenle sahamızda Türkiye ile oynayacağımız maç bence grubun en kritik sınavı olacak" ifadesini kullanıyor. 

"Sorunlar aynı" 
OLSEN, Türkiye'nin Kazakistan ve kendilerinin Arnavutluk'la oynayacakları maçların çok önemli olduğunu da vurguluyor. Tecrübeli hoca şöyle devam ediyor "Hem biz, hem Türkiye 3 puan almak için mücadele edeceğiz. Moral çok önemli. Aslında Türkiye ve bizim sorunlarımız birbirine paralel. Sorunları, olanaklar dahilinde çözmek ve unutarak, ileriye bakmak felsefesi doğru bir bakış açısı olacaktır. Gruptaki şansımızı şimdiden kestiremiyorum. Hatta hiçbir takım için şans yüzdesi bile veremem. Bence Kopenhag randevusu, sahadaki futbolu ve tribündeki şovuyla çok iyi olacak". 

Biletler kapış kapış 

DANİMARKA Futbol Federasyonu, şimdiye kadar 4 bin adeti Türklere, toplam 34 bin biletin satıldığını açıkladı. Taraftarın güvenliğini öne sürerek başlangıçta biletleri internet üzerinden kimlik sorarak veren federasyon, elde kalan 7 bin bileti dünden itibaren Parken Stadı'nda satmaya başladı. 

Hep aynı senaryo 

Danimarkalı oyuncular, Milli Takımımızı öve öve bitiremediler, "Favori Türkiye" dediler 


Helveg temkinli 
KAPTAN Thomas Helveg, Türkiye'nin dikkat edilmesi gereken bir takım olduğunu söyledi. Tecübeli oyuncu, gruptaki favorilerin ilk sınavlardaki puan kayıplarının, şansları eşit düzeye getirdiğini belirtti, "Kendi sahamızda iyi bir sonuç almak istiyoruz. Oldukça ilginç bir karşılaşma olacak. Bu maçın sonucu, grubu da büyük ölçüde etkiler. Türkler'in kolay lokma olmadığını biliyoruz" ifadesini kullandı. 

Gravesen hayran 
THOMAS Gravesen ise sözlerine "Favori Türkiye" diye başladı. Evertonlu futbolcu, Yunanistan'ın da grubun favorisi olduğunu belirtti, Danimarka ve Ukrayna'nın sürpriz yapabileceğini söyledi. Gravesen, "Türkler güçlü ve genç. Başarıya susamış futbolcuları var. Türk futboluna hayranlık duyarım. Ayrıca Türk taraftarı da beni her zaman büyülemiş ve ürkütmüştür. Kopenhag'da zor bir maç olacak" dedi. 

Tomasson takipte 
MİLANLI Tomasson, grupta iyi takımların bulunduğunu, favorinin Türkiye olduğunu vurguladı. Tomasson, deplasmanlarda bile Türkiye'ye seyircinin verdiği desteği, hiçbir ülkeye nasip olamayan olay olarak nitelendirdi, "Kopenhag'da, Türkiye'ye karşı kendi kalitemizde ve gücümüzün bilincinde mücadele edeceğiz. Türkiye'nin yeni jenerasyon oluşturduğunu biliyorum. Ayrıca Emre'ye hayranım" diye konuştu. 

Son dakika 
5. sakat Jensen 

DÜNYA Kupası'nda Türkiye'nin rakibi Danimarka'da, orta saha oyuncusu Claus Jensen de sakatlanarak milli takımdan affını istedi. Teknik Direktör Morten Olsen, Jensen'in yerine Brondby'nin forvet oyuncusu Morten Skoubo'yu kadroya dahil etti. Danimarka'da daha önce de defans oyuncuları Laursen, Gaardsöe, orta sahada D.Jensen ve forvette Madsen'in de sakatlıkları nedeniyle 13 Ekim'deki maçta oynayamayacakları açıklanmıştı. 


</TEXT>
</DOC>
