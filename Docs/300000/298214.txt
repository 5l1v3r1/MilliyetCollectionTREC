<DOC>
<DOCNO> 298214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko44.html </URL>
<DATE> 2004/12/16/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
FT Türkiye'ye evet, AB'nin ticaretini güçlendirir 
</HEADLINE>
<TEXT>

     İngiltere'de yayımlanan The Financial Times gazetesi, Avrupa Birliği'nin AB müzakereler konusunda Türkiye'ye evet demesinin, AB'nin ticaretini güçlendireceğini bildirdi. 
     Brian Groom imzasıyla yayınlanan haberde, ''hızlı büyüyen ekonomisi, genç ve gittikçe eğitim düzeyi artan nüfusuyla Türkiye, AB'nin ekonomisine güç katar, güvenlik ve istikrarına katkıda bulunur'' yorumu yer aldı. 
     AB'nin, ekonomik olarak nispeten zayıf bir ülke olan Türkiye'den ilk başta kaygı duyabileceği, ancak Türkiye'nin uygulayacağı reformlarla bu kaygıları giderebileceği ifade edildi. 
     Türkiye'nin, 2001 yılındaki mali krizden sonra toparlanmaya başladığının vurgulandığı yazıda, Hükümet'in, IMF ile 10 milyar dolarlık yeni bir stand by anlaşması imzalayarak istikrarını güçlendirdiği kaydedildi. 
     Yazıda, Türk Hükümeti'nin, bankacılık sektörünü istikrara kavuşturmada, kronik enflasyonu indirmede ve ekonomik büyümeyi hızlandırmada önemli yol aldığı da vurgulandı. 
     Cari işlemler açığının makro ekonomiyi gölgeleyen bir unsur olduğu, işsizliğin de önemli bir konu olduğu belirtilirken, bundan sonraki yapısal reformların daha sancılı bir süreç gerektireceği de ifade edildi. 
     Yazıda, ''Türkiye'nin AB'de olması hepimizin çıkarına'' yorumu da yer aldı. 
     
</TEXT>
</DOC>
