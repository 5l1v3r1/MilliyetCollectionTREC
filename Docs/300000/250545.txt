<DOC>
<DOCNO> 250545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko41.html </URL>
<DATE> 2004/06/24/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İstanbul'daki patlama sonrası, İMKB'de düşüş kaydedildi... 
</HEADLINE>
<TEXT>

     İstanbul'da meydana gelen patlama sonrası İMKB'de düşüş kaydedildi. Döviz ve faiz piyasası ise sakin bir seyir izliyor. 
     İlk seansı 86.41 puan ve yüzde 0.51 artışla 16,906.44 puandan kapatan Ulusal 100 Endeks, ikinci seansa toparlanma çabasıyla başladı. Seansın ilk yarısı tamamlandığında, ilk seansa göre 111.25 puan ve yüzde 0.66 artışla 17,017.69 puan seviyesinde olan endeks, İstanbul'daki patlama haberlerinin ardından 16,717.78 puana kadar geriledi. 
     Bu seviyelerde yatay seyre giren endeks, saat 16.00 itibariyle 16,821.22 puan seviyesinde bulunuyor. Endeks dün de bu seviyelerden kapanış yapmıştı. 
     
     YORUM 

     Gedik Yatırım Kurumsal Satış Müdürü Işıl Soyhan, NATO zirvesi öncesi terör olaylarının piyasa yatırımcısını tedirgin ettiğini belirtti. 
     Global Yatırım Araştırma Direktör Yardımcısı Yavuz Uzay da, daha önce İstanbul'daki patlamaların etkisinin kalıcı olmadığına işaret ederek, ''Farklı tepki verebilir ama tedirginliğe yol açtığı kesin'' dedi. 
     
     TAHVİL, BONO, REPO, DÖVİZ 

     İMKB Tahvil ve Bono Piyasası Kesin Alım Satım Pazarı'nda işlem gören 5 Ekim 2005 vadeli, bugün valörlü tahvilin basit getirisi yüzde 28.06'dan, bileşik getirisi yüzde 27.09'dan kapandı. Yarın valörlü işlemlerde ise aynı tahvilin basit getirisi 28.08, bileşik getirisi de yüzde 27.11 seviyelerinde bulunuyor. 
     Bankalararası piyasada dolar kotasyonları, saat 15.55 itibariyle, alışta en düşük 1 milyon 489 bin lira, en yüksek 1 milyon 492 bin lira, satışta en düşük 1 milyon 495 bin lira, en yüksek 1 milyon 498 bin lira seviyesinde bulunuyor. 
     İMKB Tahvil ve Bono Piyasası Repo-Ters Repo Pazarı'nda gecelik işlemler ortalama yüzde 22.00'den kapandı. Gecelik işlemlerde en düşük oran yüzde 22.00, en yüksek oran yüzde 22.10 olarak gerçekleşti. 
     İstanbul serbest piyasada saat 16.00 itibariyle dolar 1 milyon 495 bin liradan, euro da 1 milyon 813 bin liradan satılıyor. 
     
</TEXT>
</DOC>
