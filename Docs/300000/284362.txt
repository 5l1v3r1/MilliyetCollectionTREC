<DOC>
<DOCNO> 284362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/soneko03.html </URL>
<DATE> 2004/10/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
BDDK Başkanı "Yapı Kredi alıcıları için ön kabul ya da ret yok" 
</HEADLINE>
<TEXT>

     ANKARA Milliyet 

Bankacılık Düzenleme ve Denetleme Kurumu BDDK Başkanı Tevfik Bilgin, satış süreci devam eden Yapı ve Kredi Bankası'nda YKB muhtemel alıcıların ulusal ya da uluslararası banka olmasıyla ilgili herhangi bir ön kabul ya da retlerinin bulunmadığını söyledi. "Bu banka er ya da geç satılacak. Ama bizim tercihimiz olabildiğince hızlı satılmasıdır" diyen Bilgin, bu görüşünü Çukurova Grubu Yönetim Kurulu Başkanı Mehmet Emin Karamehmet'e de ilettiğini belirtti. 
     Bilgin, Türkiye Esnaf Kefalet Kooperatifleri Merkez Birliği TESKOMB tarafından düzenlenen iftar yemeğine katıldı. Yemek sonrası soruları yanıtlayan Bilgin, önceki gün Karamehmet ve Uzan Grubu adına Genç Parti lideri Cem Uzan'la yaptığı görüşmeler hakkında açıklamalarda bulundu. 
     
     Yeni teklif yok 
     Uzan ve Karamehmet'i "yakından izledikleri misafirler" olarak nitelendiren Bilgin, "Gelen konuklarımızla konuşuyoruz. Ortaya çıkarabileceğimiz yeni açılımlar olursa dile getiriyoruz" dedi. Bilgin, hem Karamehmet'in hem de Uzan'ın ne yeni teklifte ne de yeni bir talepte bulunmadığını kaydetti. 
     Bilgin, YKB'nin satış yetkisinin yılsonuna kadar Çukurova Grubu'nda bulunduğunu hatırlatarak, "BDDK olarak, bankayı kim alacaksa onun alabilecek nitelikte olup olmadığına karar veririz" dedi. Bankanın 90 günde satılıp satılamayacağına ilişkin bir soru üzerine Bilgin, "Alıcılar konusunda bilgim yok. Biz izleyiciyiz. Gerekirse yönlendirici oluruz" yanıtını verdi. 
     
     Uzan TMSF'nin konusu 
     Bilgin, Uzan'la ilk defa görüştüğünü kaydederken, "Sayın Uzan sıkıntılarını anlattı. Uzan'la ilgili hususlar ağırlıklı olarak TMSF ile ilgilidir. BDDK'nın bu konuda ağırlıklı olarak herhangi bir söz hakkı da olamaz" değerlendirmesinde bulundu. 
     
     Yeni yasa 3 hafta sonra 
     Bilgin, kredi kuruluşları yasa taslağını 3 hafta içinde Devlet Bakanı Abdullatif Şener'e sunmayı düşündüklerini söyledi. Yeni taslağın bugüne kadar düzenlenen en iyi kanunlardan biri olduğunu ifade eden Bilgin sözlerine şöyle devam etti 
     "Özellikle krediler, iştirakler ve tanımlarla ilgili maddeleri çok net ve anlaşılır. Özellikle ekonomik suça ekonomik ceza anlayışını getirmeye çalıştık ve tekerrür halinde cezaları ağırlaştırıcı hükümler getirmeye çalıştık. Onun dışında kanunla ilgili herhangi bir aksaklık yok." 
     
     Denetimi sulandırmayız 
     BDDK'nın geleceği ile ilgili çok ince dizaynların kendileri tarafından yapılması gerektiğini belirten Bilgin, "Buna inanıyoruz, bunun için çalışıyoruz ve hiç bir şekilde denetimin sulanmasını istemiyoruz" dedi. BDDK'nın hazine kökeniyle birlikte geleneği bulunduğunu ifade eden Bilgin, "BDDK, 20 küsür bankaya el koyan bir BDDK'dır. Bu el koymada yazılan raporlar ve idaredeki arkadaşlarımızın değerlendirmeleri önemli rol oynamıştır. Bunların hepsinin arkasındayız" dedi. 
     
</TEXT>
</DOC>
