<DOC>
<DOCNO> 278489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur38.html </URL>
<DATE> 2004/10/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Er "4422 sayılı yasaya görene ben konuşabilirim ne siz yazabilirsiz" 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, Türkiye Cumhuriyeti'nde hiçbir kamu görevlisinin suç işleme imtiyazı bulunmadığını, suça karışanlara da müsamaha edilmediğini söyledi. Er, Alaattin Çakıcı'nın Türkiye'ye iadesi kapsamında özel bir ekip kurulma çalışması olmadığını bildirdi. 
     Haftalık bilgilendirme toplantısında konuşan Ramazan Er, emniyet teşkilatının Avrupa Birliği'ne uyum çalışmaları hakkında değerlendirme yaptı. Bu kapsamda İnterpol Daire Başkanlığı'nın milli bürosunun uluslararası haber ve bilgi işlem merkezinin güçlendirilmesi, Bilgi İşlem Daire Başkanlığı'nca POLNET'in entegrasyon çalışması ile Asayiş ve Trafik Daire Başkanlıklarının yürüttüğü projeleri anlatan Er, yürütülen projelerin uyum çerçevesinde büyük katkısının olacağını kaydetti. 
     Kamu Kurum ve Kuruluşların Korunması ve Güvenliklerinin Sağlanması Hakkındaki 2495 Sayılı Kanunda değişiklik öngören 5188 Sayılı Yasa ile ilgili yönetmeliğin dün çıktığını hatırlatan Er, yönetmelikle birlikte özel koruma teşkilatlarının düzenleme altına alındığını söyledi. 
     Toplantının ardından gazetecilerin sorularını yanıtlayan Ramazan Er, Sedat Peker'in ve suç örgütünün yakalanmasıyla ilgili bir soruya, İstanbul Emniyet Müdürlüğü'nün aldığı bir duyum çerçevesinde çıkar amaçlı suç örgütü oluşturmak fiilini düzenleyen 4422 sayılı yasa kapsamında bir operasyon gerçekleştirildiğini kaydetti. 
     Operasyonunun Ankara, İzmir, Adana, Balıkesir illerinde de bağlantısının bulunması nedeniyle Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı'nın koordinasyonunda başlatıldığını vurgulayan Er, İstanbul Emniyet Müdürlüğü'nün Sedat Peker, 3 avukatı ve 40 kişi ile birlikte gözaltına aldığını kaydetti. Operasyon kapsamında 6'sı ruhsatlı, 5'i ruhsatsız olmak üzere 11 silah ile birlikte belge ve bulguların ele geçirildiğini vurgulayan Er, elde edilen malzemenin ekspertiz raporlarının tamamlanmasının ardından adli makamlara gönderileceğini kaydetti. Er, Peker ve adamlarının bugün ya da yarın mahkemeye sevkedilileceğini söyledi. 
     Er, bir başka soru üzerine Türkiye Cumhuriyeti'nde hiçbir kamu görevlisinin suç işleme imtiyazının bulunmadığını ifade ederek, ''Eğer suç işleyen kamu görevlisi olursa müsamaha görmeden hakkında adli ve idari soruşturma yapılır'' dedi. Sedat Peker operasyonu sırasında hangi kamu kuruluşlarından görevlilerinin adının çıktığının sorulması üzerine de Er, ''Hazırlık soruşturması sürüyor. 4422 sayılı yasaya göre ne ben konuşabilirim ne siz yazabilirsiz. Aksi takdirde suç işlenmiş olur'' dedi. 
     Eski DEP milletvekillerine Anayasa'nın 84. maddesine istinaden Danıştay'ın 1995 yılında Ahmet Türk ve Sırrı Sakık'la ilgili verdiği karar doğrultusunda Leyla Zana, Orhan Doğan ve Hatip Dicle'ye yeşil pasaport verildiğini söyleyen Er, eski Rize Belediye Başkanı Şevki Yılmaz'ın Köln Başkonsolosluğu aracılığıyla yeşil pasaport almak için başvurduğunu söyledi. Er, Şevki Yılmaz'ın 23 olaydan arama kaydının bulunduğunu, söz konusu başvuru üzerine Adalet Bakanlığı ve adli makamlarla yapılan yazışmaların ardından bu arama kayıtlarının şartlı salıvermeyi düzenleyen yasa ile kalktığının bildirilmesi üzerine, Emniyet Genel Müdürlüğü'nün Yılmaz'ın talebine olumlu görüş bildirdiğini de sözlerine ekledi. Terörle mücadele kapsamında Van ve Ankara Emniyet Müdürlüğü'nün Eskişehir'de yaptığı operasyonları anlatan Er, çalışmaların sürdüğünü kaydetti. 
     Alaattin Çakıcı'nın iadesiyle ilgili özel bir ekibin oluşturulmasının söz konusu olup olmadığının sorulması üzerine Er, ''Böyle bir ekip kurulması çalışmamız yok'' dedi. Çakıcı'nın sorgulanıp sorgulanmayacağını yönelik soruya ise Er, ''CMUK'a göre hakkında gıyabi tevkif kararı bulunan bir kişi polis tarafından sorgulanmaz. Yetkili hakim önüne çıkarılır. Polis hakimin kararı doğrultusunda tutuklama olursa bunu vicahiye çevirir'' karşılığını verdi. 
     Çakıcı'nın, ''Devletle hesaplaşacağım'' şeklindeki sözlerinin hatırlatılması üzerine Er, ''Bu o şahsın beyanıdır her hangi bir değerlendirme yapmam söz konusu olamaz'' dedi. 
     
</TEXT>
</DOC>
