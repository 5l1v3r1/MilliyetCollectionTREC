<DOC>
<DOCNO> 291835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur33.html </URL>
<DATE> 2004/11/24/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Yumurtalık boru hattından hırsızlık... 
</HEADLINE>
<TEXT>

     Batman'da, hırsızların deldiği Yumurtalık-BOTAŞ petrol boru hattından çevreye yayılan petrolün Kümeevler Mahallesi'nde gölcükler oluşturduğu bildirildi. 
     Alınan bilgilere göre, Batman'ın Kümeevler Mahallesi 26. Cadde yakınında bulunan ve kullanılmayan bir çiftlikte petrol sızıntısının olduğu yönünde alınan ihbar üzerine olay yerine giden polis ve BOTAŞ ekipleri hırsızlık olayıyla karşılaştı. 
     Çiftliğin dışından geçen BOTAŞ-Yumurtalık boru hattını delen hırsızların çiftliğin sundurma bölümüne 100 metrelik özel boru hattı döşedikleri belirlendi. Hırsızlığın ne zamandan beri yapıldığı tam olarak belirlenmezken, vananın yerinden çıkmasıyla Kümeevler Mahallesi'ne petrol yayıldığı belirtildi. 
     Çevrede gölcükler oluşturan petrol tankerlerle çekilmeye başlandı. Yüzlerce metrelik alana yayılan petrolün üstü kamyonlarla taşınan kumlarla örtüldü. Yangın olasılığına karşı bir itfaiye ekibi olay yerinde bekletilirken, polis bölgede ikamet eden 6 kişiyi yakalayarak gözaltına aldı. 
     BOTAŞ yetkilileri, zararın tespiti için çalışma başlatıldığını belirterek, Batman'da bu yıl petrol boru hattına yönelik hırsızlık olaylarının 20'yi bulduğunu söylediler. 
     Soruşturma sürdürülüyor. 
     
</TEXT>
</DOC>
