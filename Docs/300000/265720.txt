<DOC>
<DOCNO> 265720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonsiy02.html </URL>
<DATE> 2004/08/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Putin, Türkiye'ye geliyor... 
</HEADLINE>
<TEXT>

     Rusya Devlet Başkanı Vladimir Putin, 2-3 Eylül tarihlerinde Türkiye'ye resmi ziyarette bulunacak. 
     Rusya Devlet Başkanlığı Basın Merkezi'nden yapılan yazılı açıklamada, Putin'in ziyareti sırasında Cumhurbaşkanı Ahmet Necdet Sezer ve Başbakan Recep Tayyip Erdoğan ile görüşeceği, ayrıca İzmir'i ziyaret edeceği belirtildi. 
     Açıklamada, ziyaret sırasında yapılacak görüşmelerde Türk-Rus ilişkilerinin mevcut durumu ile geleceğinin yanı sıra iki ülke çıkarlarını ilgilendiren uluslararası konuların ele alınacağı kaydedildi. 
     Edinilen bilgiye göre, Soçi'de Ürdün Kralı Abdullah ile 2 Eylül'de yapacağı görüşmenin ardından akşam saatlerinde Ankara'ya gidecek ve oteline yerleşecek olan Putin için sabah Çankaya Köşkü'nde Cumhurbaşkanı Sezer tarafından karşılama töreni düzenlenecek. 
     Putin, Sezer ile baş başa görüşmesinin ardından heyetler arası görüşmelere geçilecek. Sezer ve Putin, ortak siyasi deklarasyonun yanı sıra halen üzerinde çalışılan 4 anlaşma imzalayacaklar. 
     Rusya Devlet Başkanı, 3 Eylül'de Ankara'dan İzmir'e geçerek, Rus yılı olması münasebetiyle İzmir Fuarı'na katılacak. Putin, aynı gün İzmir'e gelecek olan 3 Rus savaş gemisini de inceledikten sonra Türkiye'den ayrılacak. 
     Başbakan Erdoğan'ın ziyaretin 3 güne çıkarılması ve Putin'i Antalya'daki Kremlin Sarayı oteline götürme isteğinin ise Putin'in yoğun programı nedeniyle gerçekleşemeyeceği öğrenildi. 
     Vladimir Putin, bu Ankara ziyaretiyle, 32 yıl aradan sonra, Türk topraklarına resmi ziyaret kapsamında adım atan ilk Rus lideri olacak. 
     İki ülke ilişkileri tarihinde Moskova'dan Ankara'ya en üst düzeydeki ziyaret, 1972 yılında, ''Yüksek Sovyet Prezidyumu Başkanı'' Nikolay Podgornıy tarafından yapılmıştı. 
     Putin'in ziyaretini Rusya'dan 36 gazeteci izleyecek. 
     
     TİCARİ DENGE 

     Ziyaret sırasında Türk tarafının iki ülke arasındaki ticarette Türkiye aleyhine olan dengeyi gündeme getirmesi beklenirken, Rus tarafı çeşitli vesilelerle yaptığı açıklamalarda, ticaret dengesinin Rusya'daki müteahhitlik işleri ve turizmle dengelendiğini savunuyor. 
     Görüşmelerde gündeme gelecek olan en önemli konulardan birini de Boğazlardaki tanker trafiği konusu oluşturacak. Ankara, Boğazlardan yılda 135 milyon ton petrol geçtiğini ve Kazak petrollerinin de Karadeniz'e indirilmesiyle bu rakamın 2010 yılında yüzde 50 oranında artacağını hatırlatacak ve Boğazların bu trafiği kaldırmasının mümkün olmayacağını vurgulayacak. 
     Ankara Boğazları bu yükten kurtaracak alternatif tüm projelere açık olduğu mesajını verecek ve alternatif yollara tüm şirketlerin uyması gerektiğine dikkati çekecek. Aksi takdirde, alternatif yollara uyanların maliyeti artarken, Boğazlarda trafik rahatlayacağı için alternatif hatlar yerine boğazları kullanmaya devam edecek şirketlerin ödüllendirilmiş olması gibi bir durum ortaya çıkacak. 
     Rus tarafının Rus gemilerinin ve denizcilerinin yaşadığı sıkıntıları gündeme getirmesine karşılık, Ankara da Rus sınır kapılarında ve havaalanlarında yaşanan vize sıkıntısını, Türk vatandaşlarına yönelik uygulamalardaki aksaklıkları gündeme getirecek. Türk tarafı, Türk vatandaşlarına yönelik kolaylaştırılmış ve sadeleştirilmiş vize sistemi uygulanmasını da isteyecek. 
     
     ''TÜRKİYE ÜZERİNDEN AVRUPA'YA RUS GAZI'' 

     Başbakan Erdoğan'ın AK Parti Genel Başkanı sıfatıyla 2002 yılında Rusya'da görüştüğü Putin, Mavi Akım boru hattı üzerinden Avrupa'ya gaz taşınmasını önermiş, ancak bu konu daha sonra gündeme gelmemişti. 
     Ankara'daki görüşmeler sırasında Rus gazının Mavi Akım hattı üzerinden Avrupa'ya taşınması konusu da gündeme gelecek. 
     Görüşmelerde ayrıca Çeçen ayrılıkçılar ve PKK Kongra-Gel terör örgütüyle ilgi konuların da gündeme gelmesi beklenirken, Rus tarafının Çeçen ayrılıkçılar konusunda Türkiye'de eskiye nazaran daha iyi bir işbirliği olduğunu ve bunun daha da ilerletilmesi temennisini dile getirmesi bekleniyor. 
     Kafkaslar, Ortadoğu ve Irak konularının da görüşmelerde gündeme gelmesi belenirken, hem Moskova, hem Ankara, Irak'ta BM'nin ön planda olması fikrini destekliyor. 
     Türk-Rus zirvesinin gündemindeki konuların başında ekonomik işbirliği projeleri geliyor. Bundan 15 yıl önce sadece 200 milyon dolar civarında bulunan ikili ticaret hacmi, günümüzde 8 milyar dolara ulaşmış durumda. Ekonomik ilişkiler, ''Mavi Akım'' doğalgaz hattının devreye girmesiyle daha da güçlendi. 
     Moskova, hattı İsrail'e kadar uzatmak istiyor. Rusya ayrıca, Almanya'nın ardından Türkiye'ye en çok turist gönderen ülke konumunda. Putin'in zirvede Türk Silahlı Kuvvetleri'nin taarruz helikopteri ihalesine katılan Rusya-İsrail yapımı Erdoğan helikopteri için ısrarını sürdürmesi bekleniyor. 
     Rusya'da İngilizce yayımlanan Moscow Times'ta geçen hafta yer alan haberde, Putin'in ziyareti sırasında gündemin ana maddelerinden birini Rus petrollerini Akdeniz'e ulaştırmayı amaçlayan Trans-Trakya petrol boru hattının oluşturacağı belirtilmişti. 
     Haberde, Trans-Trakya boru hattı projesinin Rus Transneft şirketi ile Rusya Sanayi ve Enerji Bakanlığı tarafından desteklendiği belirtilerek, projenin Türkiye Enerji ve Tabii Kaynaklar Bakanlığı'nın onayını beklediği kaydedilmişti. 
     
     ERDOĞAN RUSYA'YI ZİYARET EDECEK 

     Türkiye'nin Moskova Büyükelçisi Kurtuluş Taşkent de, İtar-Tass'a verdiği demeçte, Putin'in ziyaretinin iki ülke arasındaki ilişkileri daha da güçlendireceğini, iki ülkenin gündeminde bu yıl yoğun bir ziyaret trafiği olduğunu kaydetti. 
     Başbakan Recep tayyip Erdoğan'ın bu yıl içinde Moskova'ya bir çalışma ziyaretinde bulunacağını ifade eden Taşkent, bakanlar düzeyinde ortak ekonomik işbirliği komisyonu toplantısının da bu yıl içinde yapılacağını söyledi. 
     Taşkent, Putin'in Ankara'yı ziyaretinin ardından Cumhurbaşkanı Sezer'in de Moskova'yı ziyaret edeceğini belirtti, ancak tarih konusunda ayrıntı vermedi. 
     
</TEXT>
</DOC>
