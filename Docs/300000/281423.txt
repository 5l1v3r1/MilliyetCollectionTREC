<DOC>
<DOCNO> 281423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/spor/aspo.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gücümüzü göreceğiz 
</HEADLINE>
<TEXT>


Daum, Lyon maçı ile ilgili olarak, "Son durumumuz nedir, neredeyiz, hangi seviyedeyiz, neleri geliştirmemiz gerekir bunları öğreneceğiz. Bazı detayları sahaya yansıtırsak üç puan İstanbul'da kalabilir" diye konuştu 

YUSUF DURSUN 


Fransızlar'a AB mesajı 
FENERBAHÇE Teknik Direktörü Christoph Daum, Olympique Lyon maçının gruptan çıkma hedefini gerçekleştirmek adına çok önemli olduğunu söyledi. Basın toplantısına Türkiye'nin Avrupa Birliği'ne üyeliği konusundaki düşüncelerini aktararak başlayan Alman hoca, Fransız gazetecileri selamlayarak, "Umarım İstanbul hakkındaki pozitif görüşleri de beraberinizde götürürsünüz" diye konuştu. Daum, bireysel olarak güçlü oyunculara sahip, oturmuş bir takımla karşılaşacaklarını kaydetti. 

Sabır ve dayanıklılık 
BU tip maçların her zaman futbol festivaline dönüşebilecek günlerden biri olduğunu anlatan Alman hoca, "Rakibimiz son yıllarda düzenli olarak Şampiyonlar Ligi'nde mücadele eden bir ekip. Fransa'da sürekli liderliğe oynayan ve şu anda lider olan bir takım. Son durumumuz nedir, neredeyiz, hangi seviyedeyiz, neleri yapacak güçteyiz, neleri geliştirmemiz gerekir bu maçta ortaya çıkacak" dedi. Daum, dayanıklılık ve sabrın önemli bir unsur olacağına da dikkat çekti. 

'Çok dersler çıkardık' 
İDMANLARDA sürekli detaylar üzerine çalıştıklarını kaydeden Alman hoca, "Bu tip maçlarda detayların önemi çok fazladır. Yarın bugün arzuladığımız şekilde bu detayları sahaya yansıtmasını bilirsek, üç puanın İstanbul'da kalmasını sağlayabiliriz" dedi. Manchester United maçından çıkardıkları derslerin önemini de vurgulayan Daum, "Herkese mantık çerçevesi dahilinde hataları izah edildi. Bizlerin bu olmadığı, çok daha farklı bir özelliğe sahip olunduğu bilinçlendirildi" diye konuştu. 

Le Guen çekiniyor 

Lyon'un hocası, Fenerbahçe'de direkt sonuca gidebilecek kaliteli isimlerin bulunduğunu söyledi, "İlginç maç olacak" dedi 

Endişe duyuyor 
OLYMPIQUE Lyon Teknik Direktörü Paul Le Guen, İstanbul'a kazanmak için geldiklerini söyledi. Fenerbahçe'nin oyuna hakim olmasa da sonuca gidebilecek oyuncuları ile istediğini aldığına dikkat çeken Fransız hoca, "Hooijdonk, Alex, Rüştü ve Servet çok kaliteli. Rakibimizin tek amacı kazanmak. İlginç bir maç olacak" dedi. Kendileri için yapılan övgülerden endişe duyduğunu da kaydeden Le Guen, "Futbolun temelinde alçak gönüllülük vardır" diye konuştu. 

'Zirveye oynar' 
BİR gazetecinin "Fenerbahçe, Fransa Ligi'nde oynasaydı, kaçıncı sırada olurdu " şeklindeki sorusuna ise Le Guen, "Şampiyonluk için mücadele ederdi" karşılığını verdi. Futbolculardan Florent Malouda ise Fenerbahçe'de Alex ve Tuncay'ın kendilerine sorun yaratabileceğini söyledi. Kaptan Caçapa da "Alex çok önemli ve çok fazla işler yapabilecek bir oyuncu. Nobre de çok diri ve hızlı. Ancak düşünmemiz gereken bizim yapacaklarımızdır" ifadesini kullandı. 

Gaziantep taktiği 

SAMANDIRA Tesisleri'nde dün akşam yaptığı antrenmanla Lyon maçının hazırlıklarını tamamlayan Fenerbahçe'de, Teknik Direktör Daum'un yine çift santrforla mücadele etmesi bekleniyor. Alman hoca, Fabiano'yu yedek kulübesine çekip, Alex'i tekrar ilk on birde görevlendirecek, sağ kanatta Serhat forma giyecek. Hooijdonk'un Antep deplasmanındaki gibi yine orta sahaya yakın oynayacağı öğrenildi. 
KAPTAN Ümit Özat, Sarı - Lacivertli camianın büyük bir Avrupa beklentisi içinde olduğunu söyledi. Bu beklentiye yanıt vermek zorunda olduklarının altını çizen tecrübeli futbolcu, "Ligde iyi bir çıkış yakaladık. Bunu Şampiyonlar Ligi maçlarına yansıtmak istiyoruz. Fenerbahçe tarihinin en zor 90 dakikasına çıkıyoruz. Lyon'u yenmekten başka çaremiz yok. Bunu da başaracak güçteyiz" dedi. 

L'Equipe yazarı Milliyet'e yazdı Lyon kazanır 

REGIS DUPONT 

Öncelikle şunu söylemeliyim ki, Lyon hem kendi sahasında, hem de dış sahada pozitif futbol oynamayı seviyor. Bu nedenle Fenerbahçe karşısına ekstra temkinli çıkmayacak, sürekli oynadığı atak futbolunu, İstanbul'da da ortaya koyacaktır 
Lyon, geçtiğimiz sezona oranla müthiş bir değişim içine girdi. Defansı sağlamlaştırdı, forveti ise Wiltord gibi tecrübeli ve güçlü isimle takviye etti. Bana göre Wiltord - Govou ikilisi İstanbul'da büyük işler yapacaktır. Takım, açık oyunu sevdiği için, orta sahadaki Essien ve Diarre gibi adamların yaratıcılığı ile çok gol pozisyonu bulacaklarını düşünüyorum. Lyon'un defansif ağırlıklı oyun sistemini sevmemesine rağmen Caçapa gibi bir isimle, rakibi kolay durduracak güçte. Defansta diğer bir yıldız Chris daha genç ve ileri çıkmayı çok seven bir futbolcu. Fenerbahçe belki bundan yararlanabilir. 
Bütün bunları gözönünde bulundurursak, Lyon'un Fenerbahçe karşısında kazanacağını düşünüyorum. Konuk takımın bana göre dikkat etmesi gereken tek Fenerbahçeli oyuncu ise Pierre van Hooijdonk... 

Adam olacak çocuk 

İstanbul'da aynı sınıfta okuyan Hagi'nin oğlu Ianis ile Hooijdonk'un oğlu Sidney, müthiş bir rekabet içine girdi. Sidney, okulda giyebilmek için babasının Fenerbahçe tişörtünü bile istedi 

BÜNYAMİN OSMAN 

Okulda karşılaştılar 
GALATASARAY Teknik Direktörü Hagi'nin oğlu Ianis ile aynı sınıfta okuyan Pierre van Hooijdonk'un oğlu Sidney, iki fanatik taraftar... Sınıf içinde de ezeli rekabeti sürdüren ikili, Rumen basınına konu oldu. Hagi ile Hooijdonk'un bir kez okulda karşılaştıklarını ifade eden Prosport Gazetesi, ikilinin birbirlerine sadece "Merhaba" diyerek selamlaştıklarını yazdı. 

İlginç rekabet 
PROSPORT, Galatasaray ve Fenerbahçeli iki miniğin aralarındaki ilginç rekabeti de bir örnekle verdi. Pierre van Hooijdonk, oğluyla aralarında geçen diyaloğu şöyle ifade etti "Sidney benden sınıfta giymek için birkaç defa tişörtümü vermemi istedi. Ben de ona büyük geleceğini söyledim. Ama o küçüğünü bulup giymiş. Hagi'nin oğluyla sıkı rakipler." 

'Final maçımız' 
SARI - Lacivertli takımın iki yıldızı Tuncay ve Luciano, Lyon maçının final havasında geçeceğini belirttiler. Tuncay, "Güçlü bir takımız ve kazanmak zorundayız. Ancak aksi bir sonuç da dünyanın sonu anlamına gelmez" ifadelerini kullandı. 
LUCİANO ise "Olympique Lyon maçında Manchester'daki hataları tekrarlamayacağız. Bunun için yeterli zeka ve kapasiteye sahibiz. Lyon'un çok kuvvetli oyuncuları var. Ancak gerekli önlemleri alacağız. Rakibimizi iyi etüd ettik" dedi. 

Fener favori 

DÜNYACA ünlü bahis şirketleri bugün oynanacak Fenerbahçe - Lyon maçında Sarı - Lacivertli ekibi favori gösteriyor. Fenerbahçe'nin galibiyetine 1'e 2.30, Lyon'un galibiyetine ise 2.90 veren bahis siteleri beraberlik için de 3.10 oranını gösteriyor. Grup birinciliği için Fenerbahçe'ye 1'e 10.50 şans tanınıyor. 


</TEXT>
</DOC>
