<DOC>
<DOCNO> 292433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur10.html </URL>
<DATE> 2004/11/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yoğun kar, köylerle kentleri ayırdı 
</HEADLINE>
<TEXT>

     Kar yağışı ve soğuk hava yurt genelinde etkisini sürdürüyor. Konya, Eskişehir ve Nevşehir'de eğitime bir gün ara verildi. 
     Konya il merkezi ile Seydişehir, Ahırlı ilçelerinde ve Eskişehir'de ilköğretim ve liselerde, olumsuz hava koşulları nedeniyle eğitime ara verildi. 
     Seydişehir Alacabel Mevkii'nde devam eden kar yağışı nedeniyle Antalya karayolu ulaşıma kapandı, Konya-Ankara karayolunda ise yoğun tipi nedeniyle ulaşım güçlükle sağlanıyor. 
     
     Eskişehir'de eğitime kar engeli 
     Eskişehir'de de ilköğretim ve liselerde, olumsuz hava koşulları nedeniyle eğitime ara verildi. 
     Geceden bu yana etkili olan kar yağışı nedeniyle, kent merkezi ve ilçelerinde bulunan ilköğretim ve liseler bugün tatil edildi. 
     
     Nevşehir'de eğitime ara verildi 
     Nevşehir'de, yoğun kar yağışı nedeniyle ilköğretim ve liselerde eğitime ara verildi. 
     Nevşehir İl Hıfzıssıhha Kurulu, kar yağışının etkisini artırması üzerine il genelindeki ilköğretim ve liselerin bugün tatil edilmesini kararlaştırdı. 
     
     Kar yağışının yolaçtığı kazalar 
     Yurt genelinde 2 bin 637 köy yolu ulaşıma kapanırken, yoğun kar yağışı kazaları da beraberinde getirdi. Tokat'ta bir yolcu otobüsü ile kamyon çarpıştı. Kazada üç kişi öldü, 33 kişi yaralandı. 
     Karaman'da bir kişi buzda kayıp düşerek, Ağrı'da bir kişi donarak, Balıkesir ve Samsun'da iki kişi sobadan sızan karbon monoksit gazından zehirlenerek hayatını kaybetti. 
     Bursa-İnegöl karayolunda ise aracına zincir takmaya çalışan sürücü arkadan gelen kamyonun çarpması sonucu yaşamını yitirdi. 
     
</TEXT>
</DOC>
