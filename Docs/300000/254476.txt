<DOC>
<DOCNO> 254476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonyas14.html </URL>
<DATE> 2004/07/10/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Zeynep Özal kitabını imzaladı... 
</HEADLINE>
<TEXT>

     8. Cumhurbaşkanı merhum Turgut Özal'ın kızı Zeynep Özal, Müge Anlı'nın kaleme aldığı anılarının yer aldığı ''Bir Kadın Birkaç Hayat'' adlı kitabı, Çengelköy'deki Maxi Alışveriş Merkezi'nde imzaladı. 
     Alışveriş merkezinde kendisine ayrılan özel bölümde kitabı imzalayan Zeynep Özal, okuyuculardan ilgi gördü. 
     İmza sırasında okuyucuların sorularını da yanıtlayan Özal, kitabın baskıya verilmesinden önce ailesinin tepkileri nedeniyle sıkıntı yaşadığını, ancak kitap çıktıktan sonra olumlu tepkiler aldığını söyledi. 
     Zeynep Özal, ''Şimdiye kadar bildiğim gibi yaşadım. Turgut Özal'ın kızı olmam beni doğru bildiğimi yaşamaktan alıkoyamaz. Ben insanların beni tanıması gerektiğini düşündüm ve bu kitapta kendimi anlattım. Memnunum'' diye konuştu. 
     Kitabının özellikle kadınlar ve genç kızlar tarafından okunmasını çok arzu ettiğini dile getiren Zeynep Özal, bir okuyucunun sorusu üzerine, ''Kesinlikle bir daha evlenmeyeceğim. Büyük konuşmak istemiyorum, ancak Allah yazdıysa bozsun'' dedi. 
     Zeynep Özal, Gri Net Yayınevi'nden çıkan ve 6. baskısı yapılan ''Bir Kadın Birkaç Hayat'' kitabının şimdiye kadar 30 bin adet satıldığını söyledi. 
     Aynı yayınevi ile 2 kitap anlaşması daha olduğunu belirten Özal, ''Babamın ölümünden sonraki kırgınlıklar, vefasızlıklar var, onları yazacağım. Ayrıca, yemek ve şarap başlığı altında Zeynep'in Mutfağı'nı yazacağım'' diye konuştu. 
     
</TEXT>
</DOC>
