<DOC>
<DOCNO> 273049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/spor/spo04.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan terapiye aldı 
</HEADLINE>
<TEXT>


Trabzonspor Teknik Direktörü, UEFA Kupası'nda Athletic Bilbao karşılaşmasının ardından bozulan moralleri yerine getirmek için seferber oldu, oyuncularına "Başınızı dik tutun" uyarısında bulundu 


'Turu geçeriz' 
KARADENİZ ekibinde UEFA Kupası ilk tur ilk maçında Athletic Bilbao önünde 3 - 0'lık farktan sonra yenilen iki golün yarattığı üzüntünün izleri silinmeye çalışılıyor. Teknik Direktör Ziya Doğan, oyuncuları ile bir toplantı yaparak, "Arkadaşlar, boynunuzu bükmeyin. Başınızı dik tutun. Tabii ki farklı yenebilirdik. Anlık hatalarla goller yedik. Sonuçta mağlup ettiğimiz takım İspanya'nın en önemli ekiplerinden biri. Moralinizi bozmayın. Turu geçeceğiz. Buna inanın" dedi. 

Antep alarmı 
LİGDE beş haftada beş galibiyet aldıklarını hatırlatan Doğan, artık Gaziantepspor maçına motive olmaları gerektiğini vurguladı. Tecrübeli hoca, "Gaziantepspor bu ligin en zorlu takımlarından bir tanesi. Uzun kamp dönemi nedeniyle sıkıldığınızı biliyorum. Ama buna mecburuz. Çünkü en küçük bir aksilik tüm takıma olumsuz yansıyabilir. Ligde iyi bir çıkış yakaladık. Bunu devam ettireceğinize inanıyorum. Herkes üzerine düşen sorumluluğu yerine getirsin" diye konuştu. 

Stres attılar 

Bordo - Mavili futbolcular ve teknik heyet, önceki akşam Kaptan Fatih Tekke'nin abisinin düğününe katıldı. Kamptan kısa süreliğine ayrılan oyuncular, Salih - Hatice Tekke'nin Uzunkum Otel'deki düğününde stres atma imkanı buldu. Fatih, çiftetelli oynayan takımın masörü Şefik Erkaya'ya 200 euro taktı. 


</TEXT>
</DOC>
