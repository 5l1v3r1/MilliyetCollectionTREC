<DOC>
<DOCNO> 269454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/soneko37.html </URL>
<DATE> 2004/09/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Hisarcıklıoğlu Türkiye'de tarım reformuna ihtiyaç var... 
</HEADLINE>
<TEXT>

     Türkiye Odalar ve Borsalar Birliği Başkanı Rifat Hisarcıklıoğlu, bugün Türkiye'de tarım reformuna ihtiyaç bulunduğunu söyledi. 
     Manisa'nın Akhisar İlçesi'ndek Zeytin ve Gıda Pazarı'nın açılış törenine katılan Hisarcıklıoğlu, kompleksle ''ürünün, serbest piyasa ekonomisinde satılmasının sağlandığını'' bildirdi. 
     Türkiye'de ticaret borsalarının ''dünyanın en eski kurumsal yapıları'' arasında yer aldığını belirten Hisarcıklıoğlu, tarımın istihdam ve nüfus olarak yüzde 40 civarında bulunduğunu, milli üretimin de yüzde 15 mertebesini sağladığını belirtti. 
     AB üyesi ülkelerde tarımın milli gelirin yüzde 10'u ağırlığına sahip olduğunu kaydeden TOBB Başkanı Hisarcıklıoğlu, ''Türkiye'de tarım reformuna ihtiyaç var'' dedi. 
     Türkiye'de ''ticaret borsacılığının atılım içinde olduğunu, ticaret borsalarının altyapılarının güçlenmesi için bunlara destek verdiklerini'' dile getiren Hisarcıklıoğlu, ticaret borsalarında stopaj vergilerinin azaltılması çalışmalarının devam ettiğini söyledi. 
     Hisarcıklıoğlu, İzmir'de Vadeli İşlemler Borsası'nın da yakında hizmete gireceğini, Hayvancılık Borsası'nın kurulması için ise çalışma yürütüldüğünü anlattı. 
     
     ZEYTİN VE AKHİSAR 
     Akhisar'ın artık kendi zeytin ve zeytinyağı markasına geçmesi gerektiğini anlatan Hisarcıklıoğlu, ''1969'da kurulan Akhisar Ticaret Borsası'nın 2003 yılı itibariyle 120 trilyon liralık ticaret hacmine ulaştığını biliyorum. Akhisar'ın bundan sonraki bir diğer hedefi de Akhisar Borsası'nın Ürün İhtisas Borsasına dönüştürmesidir . 82. kurtuluş yıldönümü kutlanan Akhisar'da Büyük Önder Mustafa Kemal Atatürk'ün söylediği bir sözle konuşmama son vermek istiyorum Askeri zaferleri eğer ekonomik zaferlerle taçlandırmazsanız, hiçbir anlam ifade etmez .'' 
     
     109 İŞYERİ MEVCUT 
     Manisa Valisi Orhan Işın da, komplekste 109 işyerinin bulunduğunu belirtti. 
     Akhisar Ticaret Borsası Başkanı Önder Yamanel, ilçede 9 milyon zeytinağacı olduğunu, 15 bin ailenin zeytin ve zeytincilikten geçindiğini belirtti. 
     Yamanel, Türkiye'de 300 bin ton yemeklik siyah zeytin üretiminin 100 bin tonunun, yeşil zeytinin de yüzde 80'nin Akhisar'dan sağlandığını anlattı. 
     Akhisar Ticaret Borsası Meclis Başkanı İsmail Dilli ise ''Akhisar, zeytin ambarıdır'' dedi. 
     Törene, bazı AK Parti ve CHP'li milletvekilleri, İzmir Ticaret Borsası Başkanı Tuğrul Yemişçi, Manisa Emniyet Müdürü Kahraman Koçak ile vatandaşlar katıldı. 
     Konuşmaların ardından TBMM Başkanı Arınç, Vali Işın ve TOBB Başkanı Hisarcıklıoğlu, zeytin ve gıda pazarında temsili olarak bir işyerinin açılışını yaptı. Arınç, işçilerin ikram ettiği zeytinlerden de tattı. 
     Arınç, Hisarcıklıoğlu ve diğer davetliler, daha sonra Akhisar Ticaret Borsası hizmet binasının da açılışı yaptı. 
     
</TEXT>
</DOC>
