<DOC>
<DOCNO> 297428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/siyaset/axsiy02.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül, 2005 başında İsrail'de 
</HEADLINE>
<TEXT>



Türkiye - İsrail hattında Başbakan Recep Tayyip Erdoğan'ın, birkaç ay önce yaptığı "İsrail, Filistin'de devlet terörü uyguluyor" açıklamasıyla artan gerilim, Dışişleri Bakanı Abdullah Gül'ün 2005'in hemen başında gerçekleştireceği ziyaretle ortadan kalkacak. Dışişleri Bakanı Abdullah Gül'ün, Filistin'de başkanlık seçimlerinin yapılacağı 9 Ocak'tan hemen önce, İsrail ve Filistin'e 3 günlük bir ziyaret gerçekleştireceği öğrenildi. Hem İsrail hem de Türkiye bu ziyarete iki ülke ilişkilerinin normalleşmesi açısından büyük önem veriyor. 
Ankara, İsrail'in HAMAS lideri Şeyh Yasin'i suikastla öldürmesine büyük tepki vermiş, Başbakan Erdoğan bu suikastı ve İsrail'in Filistin operasyonlarını "devlet terörü" diye tanımlamıştı. Amerikalı gazeteci Seymour Hersh'in, İsrail'in Kuzey Irak'taki Kürt fraksiyonlara komando eğitimi verdiği ve bu bölgeden toprak aldığı iddialarıysa duruma tuz biber ekmişti. 


</TEXT>
</DOC>
