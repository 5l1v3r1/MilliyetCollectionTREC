<DOC>
<DOCNO> 275656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonsiy19.html </URL>
<DATE> 2004/09/28/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
Memur-Sen, Hükümetle anlaşma yolunda... 
</HEADLINE>
<TEXT>

     Memur-Sen Genel Başkanı Ahmet Aksu, memur sendikaları ile Hükümet arasındaki toplu görüşmede, Kamu İşveren Kurulu'nun yüzde 8.2 zam önerdiğini söyledi. 
     Memur sendikaları ile Kamu İşveren Kurulu arasındaki toplu görüşmelerin 3. turu sona erdi. 
     Memur-Sen Genel Başkanı Ahmet Aksu, Başbakanlık Merkez Binası'ndaki görüşmenin ardından yaptığı açıklamada, 3. turda belirli bir noktaya gelindiğini söyledi. 
     Aksu, Kurul'un memurlar için yüzde 8.2 oranında zam önerdiğini açıkladı. Memur maaşları için geçen yıl bütçeden 30.9 katrilyon lira ayrıldığını bildiren Aksu, yüzde 8.2'lik zamma göre bu yıl ayrılacak payın 34.2 katrilyon lira olacağını kaydetti. 
     Toplu görüşmelere yarın saat 10.00'da tekrar devam edileceği bildirildi. 
     
     EVREN ''KİMİ KANDIRIYORSUNUZ, KİMİNLE ALAY EDİYORSUNUZ '' 

     Memur-Sen Genel Başkanı Ahmet Aksu, toplu görüşmelerin bu turunda özellikle memurların özlük haklarına ilişkin konularda önemli gelişmeler sağlandığını belirtirken, Kamu İşveren Kurulu'nun yüzde 8.2 zam önerdiğini söyledi. 
     Türkiye Kamu-Sen Genel Başkanı Bircan Akyıldız, görüşmelerin ardından, hükümetin 2005 yılı için öngördüğü artış rakamlarını aldıklarını ve değerlendireceklerini söyledi. Akyıldız, kısa açıklamasının ardından sendika genel merkezine gitmek üzere Başbakanlık'tan ayrıldı. 
     Memur-Sen Genel Başkanı Ahmet Aksu da görüşmelerin bu turunda hükümetle belirli noktaya gelindiğini belirtti. 
     Kamu İşveren Kurulu'nun memurlar için yüzde 8.2 zam önerdiğini bildiren Aksu, bunun Maliye Bakanlığı'nca 3 ay önce hazırlanan rakamlarla benzerlik gösterdiğini kaydetti. Aksu, teklifi konfederasyonların değerlendireceklerini söyledi. 
     Bu turda özellikle memurların özlük haklarına ilişkin konularda önemli gelişmeler sağlandığını dile getiren Aksu, ancak mali konularda aynı gelişmelerin sağlanamadığını, bunun da kendileri ve kendilerini bekleyen 10 milyon kişi açısından üzüntü verici olduğunu söyledi. 
     Umutlarını kaybetmediklerini dile getiren Aksu, görüşmelerin yarın da sürdürüleceğini açıkladı. 
     KESK Genel Başkanı Sami Evren de daha önce, AK Parti Hükümeti'ne güvenmediklerini, Hükümet'in uyguladığı ekonomik programın gerçek sahibinin IMF olduğunu söylediklerini kaydederek, yaşanan sıkıntıların bu programın reddi ile mümkün olabileceğini savundu. 
     Evren, bugünkü görüşmede memurların demokratik haklarına ilişkin konuların görüşüldüğünü belirterek, bazı düzenlemelerin Bakanlar Kurulu'na götürülmesi konusunda mutabakat sağladıklarını bildirdi. 
     Sami Evren, ''Bunlar da akıbeti belli olmayan konular biçiminde, gelecek yasama döneminde grev ve toplu sözleşme hakkı dahil Anayasal değişikliklere havale edildi'' dedi. 
     Hükümet'in değişimden yana olmadığını savunan Evren, bütçeden faizler için 56 katrilyon ayrıldığını söyledi. Kamu çalışanları için ise geçen yılkinden 3.3 katrilyon lira daha fazla öngörüldüğünü ifade eden Evren, bunun 660 trilyon lirasının vergi olarak geri devlete döneceğini söyledi. Bu durumda memurlara ayrılan gerçek paranın 2.7 katrilyon lira olduğunu kaydeden Evren, ''Kimi kandırıyorsunuz, kiminle alay ediyorsunuz '' diye konuştu. 
     Gelecek dönemde Hükümet'in bu politikalarını teşhir edeceklerini söyleyen Evren, diğer memur sendikalarını da mücadeleye çağırdı. 
     Sıranın işçilere geldiğini dile getiren Evren, kamu işçilerinin toplu iş sözleşmelerinde de aynı rakamların önerileceğini iddia etti. 
     Memur-Sen Genel Başkanı Ahmet Aksu, bir soru üzerine, bütçeden kamu çalışanlarına 2004 yılı için 30.9 katrilyon lira ayrıldığını, bu yıl için ise 34.2 katrilyon lira ayrılmasının öngörüldüğünü söyledi. 
     
</TEXT>
</DOC>
