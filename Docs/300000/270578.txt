<DOC>
<DOCNO> 270578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/spor/bbas.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlerin gözü açıldı 
</HEADLINE>
<TEXT>


A Milli Basketbol Takımımız'da, deplasmanda alınan Bosna Hersek galibiyetinin sevinci yaşanıyor. Ay-Yıldızlı oyuncular, gruptaki tüm maçları kazanarak, Avrupa Şampiyonası biletini almayı hedefliyor 

GÖKHAN GERMAN 


'En iyi performans' 
BOSNA - Hersek'i deplasmanda 85-75 yenerek, Avrupa Şampiyonası grup elemelerine galibiyetle başlayan A Milli Basketbol Takımımız'da yüzler gülüyor. Yıldız oyuncular, bu şekilde oynadıkları takdirde tüm maçları kazanarak, finallere kalacaklarını iddia ettiler. Kaptan İbrahim Kutluay, "İlk maçımızda şu ana kadarki en iyi performansımızı sergiledik. Herkes görevlerini tam olarak yerine getirince hedefe ulaştık" dedi. 

'Yüreğimizi koyduk' 
12 Dev Adam'ın oyun kurucusu Kerem Tunçeri, "Hakemler zaman zaman çok yanlış kararlar verdiler. Buna rağmen direnç gösterip, önemli bir galibiyet aldık. Çok mutluyuz" diye konuştu. Bosna maçında kritik blokları ve sayılarıyla yıldızlaşan Fatih Solak da, "Yüreğimizi ortaya koyduk ve kazandık. Hedefimiz kalan beş maçı da kazanıp, grup birincisi olarak Avrupa Şampiyonası'na katılmak" ifadelerini kullandı. 

Uçaktan salona 

AY - Yıldızlı basketbolcular, dün akşam Saraybosna'dan İstanbul'a dönerek, ayaklarının tozuyla idmana çıktılar. İzin vermeyen Coach Bogdan Tanjeviç, akşam 20.00'de Abdi İpekçi Spor Salonu'nda takımı antrenmana aldı. Sırp çalıştırıcı, Bosna maçının geride kaldığını belirterek, "Artık Estonya karşılaşmasını düşünüyoruz. Bu yüzden çalışmaya ara vermemiz lazım" dedi. 

Ek sefer koyuldu 

İETT, millilerimizin 11, 15 ve 18 Eylül'deki Estonya, Hollanda ve Bosna - Hersek maçları için Abdi İpekçi'ye ek seferler düzenleyecek. Avcılar, Mecidiyeköy, Taksim, Bostancı ve Kadıköy'den maçların başlangıcından 1.5 saat önce servis kaldırılacak. Maçın biletleri de üç ayrı fiyat seçeneği ile satışa çıkarıldı. 


</TEXT>
</DOC>
