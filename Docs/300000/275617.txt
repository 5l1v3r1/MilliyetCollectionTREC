<DOC>
<DOCNO> 275617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko33.html </URL>
<DATE> 2004/09/28/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Kahve de soğuyup, kutuya girdi... 
</HEADLINE>
<TEXT>

     Soğuk olarak tüketilen kola, meyve suyu ve çay gibi içeceklerin ardından, kahve de artık kutu ambalajıyla tüketiciye sunuluyor. 
     Farklı lezzetiyle çok sayıda kişinin vazgeçemediği kahvede, gelen talebe bağlı olarak çeşitler daha da arttı. Tiryakisi olmayanların bile bazı ziyaretleri sırasında ''hayır'' diyemedikleri kahvede üstünlüğünü koruyan Türk kahvesinin yerini yavaş yavaş çikolata, badem, fındık ve portakal gibi farklı damak tadına hitap eden aromalı kahveler almaya başladı. 
     Son günlerde ise kola, meyve suyu ve çay gibi soğuk içecekler sınıfına katılan kahve, özel hazırlanan kutuları içinde soğuk olarak tutkunlarının karşısına çıktı. 
     Bu özelliği ile sadece ziyaretlerde değil, diğer soğuk içecekler gibi her durumda tüketilebilen soğuk kahve, 2,5 milyon liralık fiyatıyla özellikle meraklıların ilgisini çekiyor. 
     Konya'da soğuk kahve satışı yapan bir firmanın yetkilileri, kutu kahvelerin kafeinli, kafeinsiz, bol sütlü, orta kavrulmuş, Brezilya gibi çeşitlerinin bulunduğunu söyledi. 
     Soğuk kahvenin kısa süre önce piyasaya sürülmesine karşın beklenenin üzerinde talep gördüğünü dile getiren yetkililer, ''Genellikle orta yaşın üzerindekiler tarafından sıklıkla tüketilen kahve, soğuk olarak kutuya girince gençlerin de gözdesi oldu. Şimdi kahve 7'den 70'e herkesin ilgisini çekiyor'' dedi. 
     
</TEXT>
</DOC>
