<DOC>
<DOCNO> 286613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sondun05.html </URL>
<DATE> 2004/11/06/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Zerkavi Grubu, Margaret Hassan'ın serbest bırakılması çağrısında bulundu 
</HEADLINE>
<TEXT>

     Ürdünlü terörist Ebu Musab el Zerkavi grubuna ait olduğu belirtilen bir bildiride, ''işbirlikçi olduğu kanıtlanmadığı takdirde'' uluslararası yardım kuruluşu CARE çalışanı Margaret Hassan'ın serbest bırakılması çağrısında bulunuldu. 
     Bir internet sitesinde yayınlanan bildiride, ''Irak'ta ABD'nin yönetimindeki çokuluslu gücün işbirlikçisi olduğu kanıtlanmadığı takdirde Hassan'ı serbest bırakmaları konusunda kendisini kaçıranlara çağrıda bulunuyoruz'' denildi. 
     Gerçek olup olmadığı doğrulanamayan bildiride, ''Bunun aksi kanıtlandığı taktirde de Hassan'ı kaçıranların bunu açıkça dile getirmeleri gerektiği'' vurgulandı. 
     Bildiride, Hassan'ı kaçıranların, İngiliz birliklerinin Irak'tan çekilmemesi halinde rehineyi Ebu Musab el Zerkavi grubuna verecekleri şeklindeki açıklamaları da kınanarak, bunun gerçekleşmesi halinde ise ''Müslümanlara karşı bir komplonun içinde yer aldığı kanıtlanmazsa Hassan'ın derhal serbest bırakılacağı'' belirtildi. 
     
</TEXT>
</DOC>
