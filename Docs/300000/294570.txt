<DOC>
<DOCNO> 294570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur40.html </URL>
<DATE> 2004/12/03/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Beyoğlu'nda protesto eylemi... 
</HEADLINE>
<TEXT>

     İngiltere'nin İstanbul Başkonsolosluğu önüne yürüyen bir grup, ABD, İsrail ve İngiltere'yi protesto etti. 
     Cuma namazının ardından İstiklal Caddesi üzerindeki Ağa Camii'nden çıkan grup, dışarıda bekleyen kadın ve çocuklarla buluşarak, ''Emperyalist kafirler İslam topraklarından defolun'' yazılı pankart açtı. Cadde üzerinde tekbir getirip, slogan atarak İngiltere'nin İstanbul Başkonsolosluğu'na doğru yürüyüşe geçen grup, emniyet güçleri tarafından ''slogan atmadan ve yolu kapatmadan yürümeleri'' için uyarıldı. 
     Bunun üzerine grup, başkonsolosluk binasının önüne kadar alkış eşliğinde ıslık çalarak yürüdü. 
     ''ABD'nin Irak'taki operasyonlarına'' ilişkin çeşitli fotoğraflar da taşıyan grup adına konuşma yapan İnsan Hak ve Hürriyetleri İnsani Yardım Vakfı İHH Başkanı Bülent Yıldırım, ''ABD ve İsrail'in arkasında İngiltere vardır'' dedi. 
     Yıldırım, ''Üsler kapatılsın. Lojistik destek sağlanmasın. ABD, İsrail, İngiltere ve Türkiye arasındaki istihbarat işbirliği iptal edilsin. Aksi takdirde bütün konsolosluklar önünde eylem yaparız. Gerekirse 50-100 bin kişiyi, ABD'nin İstanbul Başkonsolosluğu önünde eylem yapmaya toplarız'' diye konuştu. 
     Ardından tekbir getirip ABD, İsrail ve İngiltere aleyhine slogan atan protestocular, başkonsolosluk binasının duvarına siyah bir bez astıktan sonra olaysız şekilde dağıldılar. 
     
</TEXT>
</DOC>
