<DOC>
<DOCNO> 268817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur11.html </URL>
<DATE> 2004/09/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Bir zamanlar Türkiye birincisiydi... Genç atletin dramı... 
</HEADLINE>
<TEXT>

     Sivas'ta, yaklaşık 1,5 yıl önce antrenman yaparken geçirdiği kaza sonrasında iki bacağını birden kaybeden 17 yaşındaki Mustafa Gül, yaşama yeniden sarılabilmek için yetkililerin ilgisini bekliyor. 
     Atletizm dalında Türkiye ve il birincilikleri bulunan Eğitimspor Kulübü atletlerinden Gül, geçen yıl mayıs ayında, Konya'da yapılacak okullararası atletizm yarışmalarına hazırlandığı sırada, antrenman yaparken, koşu yolunda, bir kamyondan düşen demir profili görünce, ''insanlık adına'' bu profili yoldan kaldırmak istedi. 
     Profili kaldırdığı sırada, elektrik gerilim hattına takılan demir parçası birden Gül'ün karnına saplandı. Kaldırıldığı hastanede önce bağırsaklarının alındığını, daha sonra bacaklarının kesilmek zorunda kaldığını belirten Gül, ''Çok sevdiğim spor hayatına veda etmek zorunda kaldım'' dedi. 
     Bacakları kesildikten sonra hayata tam anlamıyla küstüğünü ve birçok zorlukla karşılaştığını kaydeden Gül, AA muhabiriyle yaptığı görüşmede, ''Kazadan sonra kendimi öldürecek gibiydim. Çok fazla strese girdim. Bacaklarım kesildikten sonra benim için dünya bitmiş gibi oldu'' diye konuştu. 
     Gül, kazadan sonra eğitimine bir süre ara verdiğini, daha sonra okula devam ettiğini, ancak okula giderken de birçok sıkıntı yaşadığını belirterek, ''Ev ile okulun arası çok uzak. Yaz aylarında okula gitmek problem olmuyor ama, kışın oldukça zorlanıyorum'' dedi. 
     
     ''OLİMPİYATLARI İZLERKEN AĞLADIM'' 

     Spor yapmayı, özellikle koşmayı çok sevdiğini belirten Gül, en son 2002 yılında Osmaniye'de yapılan okullararası yıldızlar koşusunda Türkiye birincisi olduğunu ifade etti. 
     Artık spor yapamamanın burukluğunu yaşadığını belirten Gül, şöyle konuştu 
     ''Spor yapmak çok güzel birşey. Koşmak çok güzel birşeydi. Çok özlüyorum. Hayatın zorluklarını gösteriyor. Herkese spor yapmasını tavsiye ederim. Ama spor benim için artık çok zor.'' Ticaret Meslek Lisesi Bilgisayar Bölümü 2. sınıf öğrencisi Gül, öğretmen olmak istediğini, bundan sonraki tek amacının da bu olduğunu söyledi. 
     Eski günlerini çok özlediğini kaydeden Gül, 2004 Atina Olimpiyatları'nı sonuna kadar izlediğini, özellikle atletizmi kaçırmadığını belirterek, ''Elvan Abeylegesse'nin dereceye girememesine çok üzüldüm. Yarışları izlerken eski günlerimi hatırladım ve çoğu zaman da ağladım'' diye konuştu. 
     
     ''HUKUK MÜCADELESİ BAŞLATTIK AMA..'' 

     Kazanın ardından eğitim gördüğü Sabancı Lisesi'nden öğretmenlerinin evlerine gelerek ailesiyle görüştüklerini ve bundan sonra da, eğitimine devam etmesi konusunda kendisini iknaya çalıştıklarını belirten Gül, bu görüşmenin ardından Ticaret Meslek Lisesi'ne geçiş yaptığını ifade etti. 
     Bağlı bulunduğu spor kulübü yetkililerinin kendisini aramamasına da çok üzüldüğünü söyleyen genç atlet, kazada ihmali olduğunu söyledikleri TEDAŞ hakkında da 6 ay önce hukuki mücadele başlattıklarını belirterek, ''Tazminat davası açtık. Ancak bu davanın 3-4 yıl süreceğini söylediler'' dedi. 
     
     ''DALGALANDIRDIĞI BAYRAĞIN HATIRINA...'' 

     Oğlunun spor yapmayı çok sevdiğini belirten 6 çocuk babası emekli Salih Gül ise, Mustafa'nın bacaklarının kesilmemesi halinde bir çok başarıya imza atacağına inandığını belirterek, bacakları kesilmesine rağmen, onun zindeliğinden hiç birşey kaybetmediğini söyledi. 
     Mustafa'nın Türkiye ve il birincilikleri bulunduğunu belirten Baba Gül, oğlunun 19 Mayıs Gençlik ve Spor Bayramlarında Türk Bayrağını dalgalandırdığını belirterek, şunları kaydetti 
     ''Oğlum Erzincan'dan, Kayseri'ye, Kayseri'den, Tokat'a Türk bayrağını dalgalandırdı. Bu bayrağın hatırı için biz yetkililerden sakat aracı rica ediyoruz. Kötü de olsa, kullanılmış olsa da bize bu konuda yardımcı olmalarını istiyoruz. Bu aracın onu biraz daha motive edeceğine inanıyorum. Oğlumun Türkiye'ye hayırlı olacağına inanıyorum.'' Çok gururlu olan oğlunun 'kendisine acınmasın' diye durumunu kimseye anlatmadığını, bu görüşmeye bile 2 ayda zorla ikna ettiklerini belirten baba Gül, tüm ihtiyaçlarını oğlunun kendisinin karşıladığını, şu an kullandığı tekerlekli sandalyenin ise ölen birisinin hayrına bırakıldığını kaydetti. 

     
</TEXT>
</DOC>
