<DOC>
<DOCNO> 283584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonyas13.html </URL>
<DATE> 2004/10/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Dünyanın en çok kazanan ölüleri listesi .. 
</HEADLINE>
<TEXT>

     Müziğin efsanesi Elvis Presley, ölümünün üzerinden 27 yıl geçmesine rağmen hala servetiyle fanilere parmak ısırtıyor. Presley, Forbes dergisinin ''Dünyanın En Çok Kazanan Hayatta Olmayan Ünlüleri'' listesinde 40 milyon dolarlık yıllık kazancıyla yine zirveyi ele geçirdi. 
     Forbes'un geleneksel listesi, internet sitesinde de yayınlanarak duyuruldu. 
     Buna göre, ölümünün üzerinden yıllar geçmesine rağmen hala darphane gibi para basan Presley, tüm rakiplerini geride bıraktı. Presley'nin akıl almaz servetinin kızı Lisa Marie Presley'nin sahip olduğu Elvis Presley Enterprises'a gittiği ifade edildi. 
     Besteci, aktör, yazar ve şarkı sözü yazarlarının yer aldığı listede ikinciliği ''Snoopy'' serisinin yaratıcısı Charles M.Schulz elde etti. Kansere yenilerek 2000 yılında 77 yaşındayken hayata veda eden Schulz, geride hayatın her alanında karşımıza çıkan pekçok sevimli kahraman bıraktı. Yıllık geliri 35 milyon dolar olan Schulz'un ''çocuklarından'' Charlie Brown, 2005'in yeni yılında 40 yaşına girecek. 
     
     SERVETİN DE EFENDİSİ... 

     ''Yüzüklerin Efendisi-Lord of the Rings''. Dünyanın dört bir yanında milyonlarca kişinin okuduğu ve daha sonra üç filmlik seriye konu olan eserin yaratıcısı J.R.R Tolkien, 23 milyon dolarlık geliriyle listede üçüncü. 
     1973 yılında 81 yaşındayken geçirdiği mide kanaması nedeniyle yaşama veda eden Tolkien, geriye milyonlarca dolarlık servet bıraktı. 
     Beatles'ın efsane üyelerinden John Lennon da 21 milyon dolarlık kazancıyla listede dördüncülüğü ele geçirdi. 1980 yılında henüz 40 yaşındayken suikast sonucu yaşama veda eden Lennon'ın dolarları eşi Yoko Ono ve iki oğluna gidiyor. 
     Listenin ilk onunda yer alan tek kadın ise sinema efsane Marilyn Monroe oldu. İntihar edip etmediği bugün bile konuşulan sarışın efsanenin yıllık kazancı 8 milyon dolar. Kanuni mirasçısı bulunmayan Monroe'nun serveti, hayattayken bağışladığı menajeri Lee Strasberg'e ait. 
     Forbes'un listesindeki ünlüler ve yıllık kazançları ise şöyle 
     1. Elvis Presley 40 milyon dolar . 
     2. Charles Schulz 35 milyon dolar . 
     3. J.R.R Tolkien 23 milyon dolar . 
     4. John Lennon 21 milyon dolar . 
     5. Theodor ''Dr. Seuss'' Geisel 18 milyon dolar . 
     6. Marilyn Monroe 8 milyon dolar . 
     7. George Harrison 7 milyon dolar . 
     8. Irving Berlin 7 milyon dolar . 
     9. Bob Marley 7 milyon dolar . 
     10. Richard Rodgers 6.5 milyon dolar . 
     11. George ve Ira Gershwin 6 milyon dolar . 
     12. Jimi Hendrix 6 milyon dolar . 
     13. Alan Jay Lerner ve Frederick Loewe 6 milyon dolar . 
     14. Cole Porter 6 milyon dolar . 
     15. James Dean 5 milyon dolar . 
     16. Dale Earnhardt 5 milyon dolar . 
     17. Jerry Garcia 5 milyon dolar . 
     18. Freddie Mercury 5 milyon dolar . 
     19. Tupac Shakur 5 milyon dolar . 
     20. Frank Sinatra 5 milyon dolar. 

     
</TEXT>
</DOC>
