<DOC>
<DOCNO> 272086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur06.html </URL>
<DATE> 2004/09/15/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Eşek şakası kör etti... 
</HEADLINE>
<TEXT>

     DHA 
ADANA'da, 17 yaşındaki R.G. evlerinin damından şaka amacıyla sokakta dolaşan komşuları 14 yaşındaki İsa Lale'ye av tüfeği ile ateş edince sol gözünü kör etti. 
     Akkapı Mahallesi'nde meydana gelen olaydan sonra Numune Hastanesi'ne kaldırılan İsa Lale ameliyat edildi, ancak korneayı parçalayan saçma çıkarılamazken, gözü de görme yeteneğini kaybetti. İsa Lale'nin ailesinin şikayeti üzerine, R.G. tutuklanarak cezaevine konuldu. Bu yıl liseye başlayacak olan İsa Lale ise, bir kez daha ameliyat edilmek üzere Çukurova Üniversitesi Balcalı Hastanesi'ne sevk edildi. Ancak hafif derecede ışık hissi bulunan gözün yeniden görme ihtimalinin çok düşük olduğu belirtildi. 
     Kendisine tek saçma atan av tüfeği ile ateş eden komşunun oğluyla fazla samimiyeti olmadığını söyleyen İsa Lale, "Komşumuzun oğlu bir süredir elinde tüfekle evlerinin damında kuş avlıyordu. Olay anında tüfeği bize doğrultup, iki kez ateş etti. İlk saçma ayağımın dibine isabet etti, ikincisi ise gözüme geldi. Şaka yaptığını sanmıyorum. Çünkü şaka olsa nişan almazdı. Onun yüzünden hem gözümden, hem de okulumdan oldum'' dedi. 
     İsa Lale'nin babası Necati Lale ise, oğlunun gözünü kör eden gençten ve ailesinden şikayetçi olduklarını, ayrıca hem maddi, hem de manevi tazminat davası açacaklarını söyledi. Necati Lale, "Oğlum meslek lisesi bilgisayar bölümüne kaydını yaptırmıştı. Onun geleceğini kararttılar. Davranışının şaka, ya da ciddi olup olmadığını bilmiyorum. Ama şaka yaparak ateş ettiyse böyle bir olaya ancak eşek şakası denir. Bu, oğlumun gelecekteki hem mesleki, hem de özel yaşamını büyük ölçüde etkileyecek bir olay. Bunun hesabını vermeliler" diyerek tepkisini dile getirdi. Marangozluk yapan 2 çocuk babası Necati Lale, 12 yıl önce kendisinin de işyerinde geçirdiği kaza nedeniyle sol gözünü kaybettiğini belirterek, "Oğlumun da benimle aynı kaderi paylaşması acı verici bir olay'' diye konuştu. 

     
</TEXT>
</DOC>
