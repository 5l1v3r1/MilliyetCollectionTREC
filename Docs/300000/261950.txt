<DOC>
<DOCNO> 261950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/spor/spo01.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstemeyerek gittim 
</HEADLINE>
<TEXT>


Beşiktaş'ın eski Teknik Direktörü Mircea Lucescu, son güne kadar kalmak için beklediğini belirtti, "O dönemki yönetim kendi suçlarını benim üzerime yıkarak, kamuoyu oluşturdu" diye konuştu 

ORHAN YILDIRIM 


'Şampiyonu yaratırdım' 
SİYAH-Beyazlı ekipten koparak, Ukrayna'nın Shakthar Donetsk takımının başına geçen Mircea Lucescu çarpıcı açıklamalar yaptı. Rumen hoca, "Beşiktaş'tan istemeye istemeye ayrıldım. Son günüme kadar kalmak için bekledim, ancak o dönemki yönetim kurulu üyeleri neler yaptı neler. Kendi suçlarını da benim üzerime yıkarak, kamuoyu oluşturdular. Kalsaydım, şampiyon Beşiktaş'ı yeniden yaratabilirdim" açıklamasını yaptı. 

'Carew'i asla almazdım' 
LUCESCU, kalması halinde Giunti'yi takımda tutmayı, Zago ile birlikte Ronaldo ile Ahmed Hassan'ı da göndererek, yabancı kontenjanını açmayı düşündüğünü söyledi. Tecrübeli teknik adam, "Ancak şu kesin, transfer listemde John Carew asla olmazdı" ifadesini kullandı. Ahmet Dursun'un başarılı olabileceğini kaydeden Lucescu, "Çin'de adeta dibe vurdu. Şu an futbola, gole aç, kariyerinin ne hale geldiğinin farkında" dedi. 

Trabzonspor müjdesi 
PANCU'YU çok istediğini kaydeden Lucescu, "Başkan Akmethov ilk toplantıda benden önce şampiyonluk, ardından da Şampiyonlar Ligi'ni istedi. Kendisine 'eğer Pancu'yu alsaydık, lig için garanti verirdim' dedim" yorumunu yaptı. Trabzon'un rakibi D.Kiev'i de değerlendiren Mircea Lucescu, "Belki de tarihlerinin en çalkantılı dönemindeler. Bu büyük şans. Yüzde 70 ihtimalle Trabzon, Şampiyonlar Ligi'ne kalır" diye konuştu. 


En yeni Kartal 

Tayfun imzaladı 
İSPANYA'DA Espanyol takımı ile yollarını ayırmasının ardından Beşiktaş ile anlaşan Tayfun Korkut, dün kendisini iki yıllığına Siyah - Beyazlı renklere bağlayan imzayı attı. Tecrübeli oyuncu ile dün sabah Memorial Hastanesi'nde gerçekleştirilen sağlık kontrollerin ardından kulüp binasında sözleşme yapıldı. 

Uğurlar olsun 
TAYFUN'A 700 milyar lira ile maç başına 17.5 milyar lira ödeneceği bildirildi. Milli futbolcu, "Uzun süre yurt dışında top koşturduktan sonra ülkeme dönmek çok güzel. Beşiktaş için elimden gelenin en iyisini yapacağım" dedi. Kıvanç Oktay'ın da katıldığı törende Tayfun, sözleşmeyi uğurlu olduğuna inandığı kalemiyle imzaladı. 

'Dert değil' 

Malatya maçında yedek kalan Cordoba, bu konuyu fazla kafasına takmadığını ifade etti 


Sırasını bekliyor 
LİGDEKİ ilk maçta kaleyi Murat Şahin'e kaptırıp, yedeğe çekilen Cordoba, Del Bosque'nin tercihini saygıyla karşıladığını söyledi. Takımdaki üç kaleciden en formda olanın görev yapacağını vurgulayan Kolombiyalı file bekçisi, "Dert değil. Her zaman belli biri forma giyecekse, diğerlerinin burada ne işi var Şimdi Murat oynuyor, bir sonraki maçta Ramazan görev alır, ardından da ben" dedi. 

İşbaşı yapacaklar 
SİYAH - Beyazlı takımda Malatya maçı sonrası verilen iki günlük izin bugün sona erecek. Beşiktaş, Gençlerbirliği maçının hazırlıklarına bugünden itibaren başlayacak. İdmana yeni transferler Juanfran ve Tayfun da katılacak. Öte yandan yönetim, tadilat çalışmaları süren İnönü Stadı'nı 6. haftadaki Galatasaray derbisiyle açmayı planlıyor. Kıvanç Oktay, "Olimpiyat Stadı gündemde yok" dedi. 

Toraman defansa 
TEKNİK Direktör Vicente del Bosque, orta alanda ön libero gibi oynatıp, beklediği verimi alamadığı İbrahim Toraman'ı savunmaya çekme kararı aldı. Bu oyuncu bölgesi için orta sahada değişik alternatifler üzerinde duran İspanyol hocanın, Sergen, Tümer, İbrahim Akın ve Pancu gibi isimlerden birini tercih edeceği bildirildi. 

Carew kalsın 
JOHN Carew, ülkesi Norveç'in Belçika ile 18 Ağustos'ta Oslo'da oynayacağı özel karşılaşmanın aday kadrosuna çağrılmadı. Golcü oyuncunun, geçen yıl milli takım kampında Liverpool'lu Riise'yle yumruklaştıktan sonra hocası Aage Hareide'yle arası bozulmuştu. Gayrı meşru çocuk iddiası da Carew'i sıkıntıya düşürmüştü. 



</TEXT>
</DOC>
