<DOC>
<DOCNO> 271701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy10.html </URL>
<DATE> 2004/09/14/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Bolu Valisi'nden valiler kararnamesine tepki .. 
</HEADLINE>
<TEXT>

     Bolu Valisi Mehmet Ali Türker, valiler kararnamesinde tek cezalandırılan valinin kendisi olduğunu ifade ederek, ''Bunu kabul etmem ve sindirmem mümkün değil'' dedi. 
     Bolu Valisi Mehmet Ali Türker, Abant İzzet Baysal Üniversitesi'nde kendisi için düzenlenen veda töreninde yaptığı konuşmada, 40 yıllık memuriyet hayatında suiistimalin söz konusu olmadığını belirterek, ''Meslek yaşantımda herhangi bir görev kusuru söz konusu değil. 40 yıllık süre içerisinde görev aşkıyla yaptığım hizmetlerin sayısı belli değil. Emekliliğe 31 ayım var. Bana göre hizmetten kopartılıyorum. Bunu içime sindirmem güç'' dedi. 
     Valiler kararnamesiyle görev yerleri değiştirilen valilerden ikisinin özel durumları olduğuna işaret eden Türker, bu kararnamenin illerde ki boşlukların doldurulmasına yönelik olduğunu iddia ederek, ''Bu kararnamede tek cezalandırılan Vali Mehmet Ali Türker olmuştur. Bunu kabul etmem ve sindirmem mümkün değil, bu böylece biline. Ben gidebilirim, iktidarlar değişir. Biz hükümetlerin bir noktada idari bir noktada siyasi temsilcisiyiz. Bu anlamda siyasi iktidarlar takdirlerini kullanarak gerekli değişiklikleri yapabilir. Ama bu kararnamenin tek cezalandırdığı insan Mehmet Ali Türker'dir. Bunu kabul etmem ve sindirmem mümkün değil'' diye konuştu. 
     Türker, kendisiyle ilgili kararın bir mecburiyet nedeniyle alındığını düşündüğünü ifade ederek, şunları söyledi 
     ''Bunun nedenlerini öğrenmeye çalışacağım. Bunun benim doğal hakkım olduğuna inanıyorum. Dört yıldır hizmet ettiğim Bolu'daki insanların gözlerindeki o ışıltı beni bu kente bağladı. 40 yıllık memuriyet hayatımda hiç bir kenti bu kadar çok sevmemiştim. Emekli olduğumda bu kentte yerleşmeyi planlıyorum.'' Törende konuşan AİBÜ Rektörü Prof. Dr. Yaşar Akbıyık ise Vali Türker'in üniversitenin sorunlarının çözümünde adeta seferber olduğunu hatırlatarak, şöyle konuştu 
     ''Valimiz özellikle üniversitemize bağlı Tıp Fakültesi'nin sorunlarını yakından takip ederek, çözümler üretmiş. Üniversite ile Bolu halkının kaynaşması için yoğun çaba harcayarak bu anlamda önemli mesafelerin alınmasını sağlamıştır. Bolu'da yaşayan herkesin kapısı sayın valimize her zaman açık olacaktır.'' Yapılan konuşmalardan sonra AİBÜ Rektörü Prof. Dr. Yaşar Akbıyık tarafından Vali Türker'e teşekkür plaketi verildi. 
     
</TEXT>
</DOC>
