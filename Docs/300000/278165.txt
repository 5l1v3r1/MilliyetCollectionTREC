<DOC>
<DOCNO> 278165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur37.html </URL>
<DATE> 2004/10/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İstanbul'daki yağış, son yıllarda Ekim'de düşen miktarın 3 katı .. 
</HEADLINE>
<TEXT>

     İstanbul Büyükşehir Belediyesi Afet Koordinasyon Merkezi AKOM , gece yarısından sonra başlayan ve sabah saatlerinden itibaren de özellikle Avrupa Yakası'nda etkili olan sağanak yağışın, son yıllarda Ekim ayında düşen yağış miktarının yaklaşık 3 katı olduğunu bildirdi. 
     AKOM'dan yapılan yazılı açıklamada, şiddetini artırarak devam eden yağış sürecince İSKİ, İtfaiye ve Yol Bakım Onarım Müdürlüğü'ne 750'ye yakın su baskını ihbarı yapıldığı belirtildi. 
     Gelen ihbarların ilgili birimler tarafından değerlendirilerek müdahale edildiği kaydedilen açıklamada, ancak trafik sıkışıklığı nedeniyle ekiplerin bazı ihbarlara zamanında ulaşamadığı ifade edildi. 
     Alibeyköy ve Tavukçu derelerinde su taşkınlarının meydana geldiği ve bazı evler ile işyerlerinin alt katlarını su bastığı belirtilen açıklamada, Unkapanı köprü altı, Eminönü alt geçit, Yenikapı köprü altı, Vatan Caddesi, E-6 TEM bağlantı yolu, Alibeyköy Meydanı, Silahtarağa, Dolmabahçe, Piyalepaşa Bulvarı, Karanfildere köprü altı, Levent Sabancı Center, Kağıthane, Zeytinburnu ve Veliefendi Köprü altında su birikintileri olduğu vurgulandı. 
     Açıklamada, yağış süresince İSKİ'nin 171 araç 307 personel, itfaiyenin 260 araç, 490 personel, Yol Bakım ve Onarım Müdürlüğü'nün 250 araç 600 personel, Park ve Bahçeler Müdürlüğü'nün 11 araç 68 personel, İşletmeler Müdürlüğü'nün de 15 araç 255 personel olmak üzere toplam 707 araç ve 1720 personelin su baskınlarına müdahale ettiği belirtildi. 
     Açıklamada, sabah saatlerinden itibaren Levent'te metrekareye 110, İstinye'ye 84, Beykoz'a 57, Alibeyköy'e 55, Florya'ya 34, Atatürk Havalimanı'na 33, Fatih'e 32, Bahçeköy'e 23, Sarıyer'e 23 ve Çamlıca'ya 4 kilogram yağış düştüğü belirtildi. 
     Bu arada, sabah saatlerinde metro ve hafif metro hatlarında yoğunluk yaşanırken, Gayrettepe metro durağındaki su birikintisi nedeniyle metronun Taksim-Şişli, Levent-4. Levent arasında sefer yaptığı belirtildi. 
     Aksaray-Havalimanı hafif metro hattında da saat 13.00 itibariyle hiçbir sorun kalmadığı ve seferlerin normal sürdürüldüğü öğrenildi. 
     Eminönü-Zeytinburnu arasındaki tramvay seferlerinin de elektrik kesintisi nedeniyle son yarım saattir yapılamadığı kaydedildi. 
     
</TEXT>
</DOC>
