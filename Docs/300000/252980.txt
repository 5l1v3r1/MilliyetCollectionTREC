<DOC>
<DOCNO> 252980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun24.html </URL>
<DATE> 2004/07/05/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Klerides KKTC yasal bir varlık olaarak tanınabilir 
</HEADLINE>
<TEXT>

     Kıbrıs Rum yönetiminin eski lideri Glafkos Klerides, ''Aralık 2004'e kadar olan dönemin Kıbrıs sorunu için dönüm noktası olacağını'' ifade ederek, Rum yönetiminin bu süreyi iyi değerlendirmemesi halinde, aralık ayından sonra KKTC'nin ''yasal bir varlık'' olarak tanınabileceğini söyledi. 
     Klerides, Güney Kıbrıs'ta yayımlanan Alithia gazetesine yaptığı açıklamada, ''Yabancıların Rumlara tanıdığı sürenin 2004 yılı sonunda sona ereceğini ve Rum tarafının bu süreyi iyi değerlendirmesi ve dünya kamuoyunu Annan planına dayalı bir çözüm istediği yönünde ikna etmesi gerektiğini'' belirtti. Klerides, Rum tarafının bu süreyi iyi değerlendirmemesi halinde KKTC yönetiminin ''yasal bir varlık'' olarak tanınabileceğini kaydetti. 
     Gelişmelerden, KKTC'nin ''yasal varlık olarak tanınacağının görüldüğünü'' dile getiren Klerides, şunları söyledi 
     ''Bu, egemenliğin tanınması değildir, fakat yasallık tanınmasıdır. Yani yasal bir hükümet bulunduğu yönünde. Bu, tanınmanın son adımıdır. Türk tarafını izole edilmiş bırakmayacaklarını söyledikleri andan itibaren, özünde bu 'de facto' fiili durumla müzakereye oturacaklarını ve artık onu 'de jure' hukuki olarak tanıyacaklarını söylüyorlar. Bunu istesek de istemesek de.'' Böyle bir gelişmenin Avrupa Birliği ve İslam Konferansı Örgütü'nden geldiğini ifade eden Klerides, ''Şayet biz, temel ve siyasi yöntemlerle Annan planına dayalı bir çözüm istediğimiz yönünde dünya kamuoyunu ikna edebilirsek ancak o zaman bu hoş olmayan gelişme önlenebilir'' diye konuştu. 
     
</TEXT>
</DOC>
