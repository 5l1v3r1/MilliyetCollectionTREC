<DOC>
<DOCNO> 264503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur31.html </URL>
<DATE> 2004/08/18/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Otomobilin sel zararını belediye karşılayacak... 
</HEADLINE>
<TEXT>

     İzmir'de sel baskınında zarar gören pantolonuyla ilgili açtığı davayla gündeme gelen muhasebeci Hakan Ülkü, selde zarar gören otomobilinin sigorta tarafından karşılanmayan zararı için açtığı davayı da kazandı. 
     İzmir 4. İdare Mahkemesi, Hakan Çağlar Ülkü'nün, 14 Kasım 2001 tarihinde yaşanan sel baskınında, Poligon Deresi'nin taşması sonucu 35 BMU 47 plakalı otomobilinin sular altında kalmasının ardından, sel muafiyeti nedeniyle sigorta şirketince karşılanmayan hasarın 121 milyon liralık bölümünün, İzmir Büyükşehir Belediyesi, İZSU Genel Müdürlüğü ve Konak Belediyesi tarafından karşılanması amacıyla açtığı davayı karara bağladı. 
     Atık ve yağmur sularının toplanarak yerleşim yerlerinden uzaklaştırılması, zararsız biçimde boşaltılması için her türlü tesisin kurulması ve gerekli yenilemelerin yapılmasının, İZSU Genel Müdürlüğü'nün görevleri arasında bulunduğunu belirten mahkeme, 3030 sayılı kanunla da bu sorumlulukların ve denetimin büyükşehir belediyelerine verdiğini belirtti. 
     Hizmet kusurundan doğan zararların idarece tazmininin gerekliliğine değinen mahkeme, Hakan Çağlar Ülkü'nün otomobilindeki 121 milyon liralık zararın, İZSU Genel Müdürlüğü ve İzmir Büyükşehir Belediyesi'nce, yasal faiziyle birlikte karşılanmasına karar verdi. Mahkeme, olayla ilgili Konak Belediyesi'nin bir hizmet veya eyleminin bulunmadığını da belirtti. 
     
     ''HAK ARAMANIN ÖNCÜSÜ DAVA'' 
     Hakan Çağlar Ülkü'nün avukatı Murat Fatih Ülkü, pantolon ve otomobil zararıyla ilgili açtıkları davaların, hak arama özgürlüğünün örneği ve öncüsü olduğunu belirterek, şunları kaydetti 
     ''Bu davada önemli olan, sel nedeniyle oluşan zararlar konusunda İZSU'nun ve belediyelerin sorumluluğunu ortaya koymak, zarara uğrayan kişilerin haklarını aramak için gerekli başvuruları yapmaktan ve davaları açmaktan çekinmemeleri gerçeğine dikkat çekmektir.'' 
     
     PANTOLON DAVASI 
     Muhasebeci Ülkü, 14 Kasım 2001'de yaşanan sel baskınında arabasını kurtarmaya çalışırken, kullanılmaz hale gelen pantolonunu atmak zorunda kaldığı ve 35 milyon liraya yenisini aldığı gerekçesiyle, zararının karşılanması için Büyükşehir Belediyesi, Konak Belediyesi ve İZSU Genel Müdürlüğü'ne ''ihtarname'' göndermişti. 
     İhtarname üzerine Büyükşehir Belediyesi, selde kusurunun bulunmadığını, derelerin ıslahı ve bakım işiyle altyapı hizmetlerinin, İZSU Genel Müdürlüğü'nün görevi olduğunu bildirmişti. 
     Ülkü, bu gelişme üzerine, 1. İdare Mahkemesi'ne başvurarak, 1 milyar lira manevi, 35 milyon liralık maddi tazminat davası açmış, mahkeme ''Belediye ve İZSU'nun, Ülkü'nün pantolon parası olan 35 milyon lirayı ödemesi gerektiği'' yönünde karar vermişti. 
     1.İdare Mahkemesi'nin kararı, İZSU ve İzmir Büyükşehir Belediyesi'nin başvurusu üzerine Bölge İdare Mahkemesi tarafından reddedilmiş, bunun üzerine Ülkü, Avrupa İnsan Hakları Mahkemesi'ne başvurmuştu. 
     
</TEXT>
</DOC>
