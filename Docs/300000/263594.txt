<DOC>
<DOCNO> 263594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo03.html </URL>
<DATE> 2004/08/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Sağlam Galatasaray'ı yenmemiz bizi umutlandırdı... 
</HEADLINE>
<TEXT>

     Birinci Süper Lig'in 2. hafta karşılaşmasında saha ve seyircisi önünde Galatasaray'ı 1-0 yenmeyi başaran Gaziantepspor'da mutluluk rüzgarları esiyor. 
     Sezonun ilk maçında deplasmanda karşılaştığı Denizlispor'a talihsiz bir şekilde yenilerek yönetim, teknik heyet ve taraftarı hayal kırıklığına uğratan kırmızı-siyahlı ekip, Galatasaray galibiyeti ile 3 puanla tanışırken, bir anlamda hatasını da telafi etmeyi başardı. 
     Zorlu karşılaşmada, Galatasaray'ı bireysel yeteneklere sahip futbolcuları ve iyi bir taktik anlayışı ile yenmeyi başaran ekip, bir anlamda bu sezon da büyük başarılara imza atmak istediğinin mesajını vermiş oldu. 
     Teknik direktör Nurullah Sağlam, yaptığı açıklamada, Denizlispor yenilgisi ile lige başarılı bir giriş yapamamış olmakla birlikte, Galatasaray'ı zor da olsa yenmeyi başardıkları için mutlu olduklarını söyledi. 
     Galatasaray'ı yenmeyi başarmış olmanın sadece 3 puan kazandıkları anlamına gelmemesi gerektiğine dikkat çeken Sağlam, şöyle konuştu 
     ''Galatasaray galibiyeti, bir anlamda bizi bu sezon da büyük başarılara imza atabilmemiz için umutlandırdı ve rahatlattı. Gaziantepspor, Türk futbolunda çok önemli bir takım. Hem yurt içinde, hem yurt dışında Türk futbolunu başarı ile temsil etmek için mücadele veriyoruz. Bizim elde ettiğimiz başarılar tesadüfi değil. 
     Her maça iyi futbol ve mutlak galibiyet parolası ile çıkıyoruz. Tek düşüncemiz başarılı olmak, Gaziantepspor'u ligde hak ettiği yere getirebilmek. Güçlü bir kadroya sahibiz. Takımıma güveniyorum. İlerisi için umut doluyum, çok çalışıp, daha büyük başarılara imza atmak istiyoruz.'' 
     
</TEXT>
</DOC>
