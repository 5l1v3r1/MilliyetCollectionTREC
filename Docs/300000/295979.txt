<DOC>
<DOCNO> 295979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur08.html </URL>
<DATE> 2004/12/08/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Liseli kız sevgilisiyle buluşup 'evden kaçtım' dedi, ortadan kayboldu 
</HEADLINE>
<TEXT>

     Ali ŞEN- Mustafa ERCAN DHA 

MERSİN'de Toroslar Lisesi 2'nci sınıf öğrencisi 14 yaşındaki Cennet Bal, geçen cumartesi günü arkadaşıyla buluşmak üzere çıktığı evine dönmedi. 
     Yusuf Kılıç Mahallesi 83017'inci Sokak'ta ikamet eden oturan Bal ailesinin kızları Cennet Bal, haftasonu arkadaşı olan komşusu 18 yaşındaki Bilal Aday'ı, telefonla arayarak parkta buluştu. 2 arkadaş yaklaşık 1 saat Atatürk Parkı'nda gezdi. İddiaya göre, Cennet Bal, Bilal'e, "Ben evden kaçtım, kalacak bir yer bul'' diyerek yardım istedi. Bilal Aday'ın yardımcı olamayacağını söyleyerek ayrıldığı Cennet'ten bir daha haber alınamadı. Akşam eve gelmemesi üzerine kızını arayan 41 yaşındaki şoför baba Ali Bal ile yakınları sonuç alamadı. 
     Cennet Bal, aynı gün akşam saatlerinde arkadaşı Bilal'i cep telefonundan arayarak, kent merkezinde barların yoğun olduğu kesimde buluşup, konuşmak istediğini söyledi. Bilal Aday da, bu durumu kız arkadaşının ailesine bildirdi. Barları 02.00'ye kadar gezerek, kontrol eden aile, kızlarını bulamadı. 
     Baba Ali Bal, kızının bir anda kaybolması üzerine son görüştüğü Bilal Aday hakkında savcılığa suç duyurusunda bulundu. İfadesi alınan Aday, Cennet Bal'ın kaybolmasıyla ilgisi bulunmadığını belirterek, şunları anlattı 
     "Beni telefonla arayarak, mutlaka görüşmemiz gerektiğini söyledi. Ben de çalıştığım işyerimden izin alarak onunla buluştum. Parkta bir süre gezerek sohbet ettik. Bana, evden kaçtığını ve kendisine kalacak yer bulmamı istedi. Ben de, yaşının küçük olduğunu, bunu yapamayacağımı söyleyerek evine dönmesini istedim. Eve dönmesi konusundaki ısrarlarıma rağmen beni dinlemeyerek yanımdan ayrılıp gitti. Akşam saatlerinde ise cep telefonunda görünmeyen bir numaradan aradı. Buluşmak istediği yeri ailesine söyledim. Ailesi ve yakınları ile birlikte söylediği yere gittik ama, gelmedi. Onun ortadan kaybolmasıyla hepimiz perişan olduk. Ona tavsiyem, biran önce ortaya çıkmasıdır.'' Aday, savcılıktaki sorgulamasından sonra serbest bırakıldı. 
     Cennet Bal'ın kaybolması üzerine baba Ali Bal, annesi 42 yaşındaki Sultan ile diğer çocukları 10 yaşındaki Uğur Bal gözyaşına boğuldu. Zaman zaman Irak'a kamyonla yük taşımacılığı da yaparak evinin geçimini sağlamaya çalışan baba Bal, "Onun kokusunu özledim. Bunu neden yaptığını anlamış değilim'' diye konuştu. Ailede hiç sorun bulunmadığını anlatan Sultan Bal ise, eve dönmesini istediği kızının başına kötü bir şey gelmesinden endişe ettiğini söyledi. 

     
</TEXT>
</DOC>
