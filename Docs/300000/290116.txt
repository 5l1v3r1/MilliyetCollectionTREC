<DOC>
<DOCNO> 290116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun43.html </URL>
<DATE> 2004/11/19/ </DATE>
<TIME> 18.52 </TIME>
<AUTHOR>  </AUTHOR>
<HEADLINE>
AB Piskoposları Türkiye'yi eleştirdi... 
</HEADLINE>
<TEXT>

     Brüksel'de sonbahar dönemi toplantısını tamamlayan AB Piskoposlar Komisyonu COMECE Türkiye'nin AB'ye katılım müzakerelerinin başlamasına karşı tavır ve koşul koyulmasını hedefleyen bir rapor yayımladı. 
     AB üyesi olan 21 ülkenin piskoposlarından oluşan ve Brüksel'de genel sekreterya bulunduran, ''AB politikalarına eşlik etmek ve bunları analiz altında tutmak'' iddiasındaki COMECE, yılda iki defa toplanarak ''Katolik Kilisesi'ni yönlendirme ve bilinçlendirme'' amaçlı çalıştığını öne sürüyor. 
     COMECE toplantıları sonunda açıklanan belgede, ''Türkiye'nin AB'ye katılımında dini açıdan bir sakınca görülmediği, ancak bu ülke ile müzakerelerin başlatılmasından önce insan hakları konusunda daha fazla açılım istenmesi gerektiği'' savunuldu. 
     Belgede, ''Türkiye'de dini özgürlükler ve kadın hakları gibi temel hak ve özgürlüklerin daha fazla saygı görmesi gerektiği'' öne sürülerek ''bu alanlardaki eksikliklerin AB Komisyonu raporunda da yer bulduğu'' ifade edildi. 
     COMECE, ''Türkiye ile tam üyelik müzakerelerinin başlatılmasından önce Türk hükümetinden bu eksikliklerin giderilmesinin istenmesini'' önererek, ''AB devlet ve hükümet başkanlarına, 17 Aralık zirvesinde bu konuyu dikkate almaları çağrısında'' bulundu. 
     
</TEXT>
</DOC>
