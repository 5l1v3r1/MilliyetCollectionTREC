<DOC>
<DOCNO> 276549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonspo16.html </URL>
<DATE> 2004/10/01/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Yıldırım Şampiyonlar Ligi'nde gruptan çıkma şansımız hala devam ediyor 
</HEADLINE>
<TEXT>

     Fenerbahçe Kulübü Başkanı Aziz Yıldırım, Avrupa Şampiyonlar Ligi'nde Manchester United maçının sonucunun artık önemli olmadığını, gruptan çıkma şanslarının sürdüğünü kaydetti. 
     Aziz Yıldırım, kulübün aylık resmi dergisinin ekim sayısındaki yazısında, İngiltere'ye kazanmak için gittiklerini belirterek, ''Bütün oyuncularımız yüreklerini ortaya koydular ama karşı takımın vuruşları bizim çocuklarımızdan çok daha şanslıydı. Unutmayalım ki, Avrupa Şampiyonlar Ligi'nde gruptan çıkma şansı hala devam etmektedir'' dedi. 
     Medyayı yine eleştiren Yıldırım, yazısında şu görüşlere yer verdi 
     ''Burada en önemli şey, gerek bu maçta olsun, gerekse bundan sonra kaybedebileceğimiz maçlarda olsun, skorları kullanarak takım içi ve camia içi huzursuzlukları bundan sonra yaşamamaktır. Çünkü Fenerbahçe maçlarında ortaya çıkan tahminler ve kamuoyunu yanlış yönlendirme biçimleri bu yenilgiden sonra da maalesef kendilerini gösterdiler. Gazeteler ve televizyonlar Fenerbahçe'nin yanlış yolda olduğunun yine habercisi. Halbuki daha bir hafta önce Fenerbahçe aynı medya organları tarafından övgüye layık görülmüştü. 
     Aynı şekilde, yenildiğimiz maçlarda ellerini ovuşturarak sahadan ayrılanların da bu camianın içinde barınamadığını, artık kendi köşelerinde oturduklarını en iyi şekilde görmekteyiz. Fenerbahçe dinamikleri içinde birçok şey nasıl değişiyorsa, bu konuda da her şeyin değiştiğini görmek hepimiz için memnuniyet vericidir. Çünkü ne kadar kalabalık olursak olalım, onları temsil ettikleri renkleri ile tanımak hemen mümkün.'' 

     
</TEXT>
</DOC>
