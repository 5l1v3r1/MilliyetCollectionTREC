<DOC>
<DOCNO> 283900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonyas01.html </URL>
<DATE> 2004/10/27/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Dünyada açlıktan dakikada 12 çocuk ölüyor... 
</HEADLINE>
<TEXT>

     Dünyada, açlık ya da kötü beslenme yüzünden her dakika beş yaşın altında 12 çocuğun öldüğü bildirildi. 
     BM Özel Raportörü Jean Ziegler'in hazırladığı BM Genel Kurulu'na sunulan yeni bir rapora göre, geçen yıl içinde dünyada 842 milyon insan sürekli ve ciddi şekilde az ya da kötü beslenmek zorunda kaldı. Bu rakamın bir önceki yıla göre 2 milyon artış anlamına geldiği belirtilen raporda, açlık ya da kötü beslenen insan sayısının 1996'da yapılan Dünya Gıda Zirvesi'nden bu yana her yıl arttığı kaydedildi. 
     Çok sayıda çocuğun bugün hala beslenmek için yeterli yiyecek bulamamasından dolayı ölmesinin savunulur tarafının olmadığı belirtilen raporda Ziegler, ''Bu utançla yaşamaya nasıl devam ederiz '' diye sordu. 
     Ziegler, ''herkese yiyecek ve beslenme hakkı''nın uygulamaya geçirilme zamanının geldiğini kaydetti. 
     Açlığın ne kaçınılmaz, ne de kabul edilebilir olduğunun altını çizen Ziegler raporda, ''Açlığı tamamen ortadan kaldıracak kapasitede ve bugüne kadar olmadık kadar zengin bir dünyada yaşıyoruz. Açlığın nasıl yok edileceği bir sır değil. Bu konuda yeni teknolojilere ihtiyaç yok. Sadece zengini daha zengin yapan, yoksulu ise daha yoksullaştıran mevcut politikalara karşı bir siyasi iradeye ihtiyaç var'' dedi. 
     Dünyanın ''Milenyum Kalkınma Hedefi''nde öngörülen açlık çekenlerin sayısının 2015'e kadar yarıya indirilmesi hedefine ulaşabileceğinden şüpheli olduğunu kaydeden Ziegler, bazı ülkelerin, son 10 yılda beslenme konusunda ilerlemesine rağmen aralarında Hindistan, Endonezya, Nijerya, Pakistan ve Sudan'ın da bulunduğu bir çok ülkede bu konuda gerileme olduğunu bildirdi. 
     BM Özel Raportörü Ziegler, özellikle Sudan, Kuzey Kore, Küba ve Filistin topraklarındaki duruma değinerek, Hartum ve Pyongyang hükümetlerini, kendi vatandaşlarını koruması için acilen harekete geçmeye çağırdı. Ziegler, İsrail hükümetinden de, Filistinlilerin yiyecek ve beslenme hakkını kullanmaları konusunda yükümlülüklerini yerine getirmesini istedi. 
     Ziegler ayrıca, ABD'yi, Küba'da insanların beslenme hakkını olumsuz etkileyen tek taraflı önlemler almaktan vazgeçmesi konusunda uyardı. 
     
</TEXT>
</DOC>
