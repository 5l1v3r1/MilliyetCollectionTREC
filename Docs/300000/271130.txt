<DOC>
<DOCNO> 271130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sondun04.html </URL>
<DATE> 2004/09/12/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Kuzey Kore'de büyük patlama... 
</HEADLINE>
<TEXT>

     Kuzey Kore'nin Çin sınırında üç gün önce çok şiddetli bir patlama olduğu bildirildi. 
     Güney Kore'nin Yonhap haber ajansı, Pekin'deki kaynaklarına dayanarak yaptığı haberde, Yangkang bölgesinde meydana gelen patlamanın uydudan bile göründüğünü, ancak nedeninin bilinmediğini belirtti. 
     Ajans, patlamanın, nisan ayında 170 kişinin öldüğü tren kazasında meydana gelen patlamadan bile daha şiddetli olduğunun sanıldığını kaydetti. 
     Ajans, patlamanın ardından bölgede 4 kilometre çapında bir mantar bulutu oluştuğunu bildirirken, Washington'daki kaynaklar, patlamanın nedeninin bir nükleer deneme olma olasılığının göz ardı edilmediğini bildiriyorlar. 
     New York Times gazetesi de bugünkü sayısında, ABD Başkanı George Bush yönetiminin, Kuzey Kore'nin ilk nükleer denemeye hazır olduğu yönünde istihbarat raporları aldığını yazdı. 
     
     GÜNEY KORE'YE GÖRE PATLAMA, NÜKLEER DENEMEDEN KAYNAKLANMIYOR 

     Güney Kore, Kuzey Kore'nin Çin sınırında üç gün önce meydana gelen şiddetli patlamanın nükleer denemeden kaynaklanmadığını bildirdi. 
     Güney Kore Devlet Başkanı Roh Moo Hyun'un sözcüsü Kim Jong Min, yaptığı açıklamada, ''Hükümetimizin edindiği bilgiler, Kuzey Kore'nin nükleer denemede bulunmadığını gösteriyor'' dedi. 
     Sözcü, ayrıntı vermedi. 
     Güney Kore'nin Yonhap haber ajansı, Pekin'deki kaynaklarına dayandırdığı haberde, Yangkang bölgesinde meydana gelen patlamanın uydudan bile göründüğünü, ancak nedeninin bilinmediğini belirtmişti. 
     Ajans, patlamanın ardından bölgede 4 kilometre çapında bir mantar bulut oluştuğunu ve ABD kaynaklarının patlamanın nedeninin bir nükleer deneme olma olasılığını göz ardı etmediğini bildirmişti. 
     
</TEXT>
</DOC>
