<DOC>
<DOCNO> 251294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sonyas06.html </URL>
<DATE> 2004/06/27/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Antalya'da hava sıcaklığı 40 dereceye yükseldi... 
</HEADLINE>
<TEXT>

     Antalya'da mevsim normallerinin üzerinde seyreden hava sıcaklığı ve yüksek nem oranı, bunaltıcı bir hava yaşanmasına neden oluyor. 
     Meteoroloji Bölge Müdürlüğü yetkilileri yaptıkları açıklamada, Antalya'da hava sıcaklıklarının mevsim normallerinin üzerine çıktığını, bugün öğle saatlerinde sıcaklığın 38-40 derecelerde seyretmesinin beklendiğini bildirdiler. Meteoroloji yetkilileri, öğleden sonraki saatlerde nem oranının yüzde 50-60'lara yükseldiğini, nemden dolayı da bunaltıcı bir havanın ortaya çıktığını vurguladılar. Yetkililer, özellikle güneşin dik geldiği öğle saatlerinde vatandaşlara güneşe çıkmamaları uyarısında bulunarak, hava sıcaklığının önümüzdeki bir kaç gün içinde artmaya devam edeceğine işaret ettiler. 
     Öte yandan, Antalya Devlet Hastanesi Bahçesindeki LPG tankı sıcak hava nedeniyle ilginç bir yöntemle soğultuluyor. LPG tankının sıcak hava yüzünden genleşmesini önlemek amacıyla, üzerine su fıskıyeleriyle yağmurlama yapılıyor. Hastane yetkilileri tank sacının yüksek derecede sıcaklığa dayanıklı olmasına karşın tedbir amaçlı soğutulduğunu kaydettiler. 

     
</TEXT>
</DOC>
