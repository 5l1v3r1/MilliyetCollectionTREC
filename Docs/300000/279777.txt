<DOC>
<DOCNO> 279777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonspo12.html </URL>
<DATE> 2004/10/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İbrahim Kutluay, NBA'de ilk kez forma giydi... 6 dakikada 2 sayı kaydetti 
</HEADLINE>
<TEXT>

     Basketbolda, ABD Profesyonel Basketbol Ligi NBA takımlarından Seattle Supersonic'e transfer olan milli basketbolcu İbrahim Kutluay, NBA'de ilk kez forma giydi. 
     Kutluay, takımının deplasmanda Los Angeles Lakers ile yaptığı ve 87-80 galip geldiği hazırlık maçında, 6 dakika forma şansı bularak 2 sayı kaydetti. Kutluay ayrıca, 1 asist, 1 top çalmayla oynadı. 
     Seattle Supersonics'de 25 sayıyla Ray Allen ve 17 sayıyla Rashard Lewis, galibiyette önemli rol oynarken Lakers'da ise Kobe Bryant'ın 35 sayılık performansı yenilgiyi engelleyemedi. 
     Kutluay'ın takımı Seattle Supersonics, TSİ bugün sabaha karşı Portland Trail Blazers ile hazırlık maçı yapacak. 
     
     HİDAYET'İN BAŞARILI PERFORMANSI ORLANDO'YA YETMEDİ 

     NBA'deki bir diğer Türk oyuncu Hidayet Türkoğlu, takımı Orlando Magic'in, Memphis Grizzlies ile yaptığı hazırlık maçına benchten katılarak 25 dakika oyunda kaldı. 
     99-95 Memphis üstünlüğü ile sona eren karşılaşmada Türkoğlu, 15 sayı, 2 ribaunt ve 1 asistlik performans sergiledi, ancak bu takımına yetmedi. Magic'de Cuttino Mobley, 24 sayıyla karşılaşmanın en skorer oyuncusu oldu. 
     Memphis'de ise Stromile Swift 16, Pau Gasol de 12 sayıyla galibiyete katkıda bulundular. 
     Türkoğlu'nun takımı Orlando Magic, TSİ bu sabaha karşı Atlanta Hawks ile bir hazırlık maçı yapacak. 
     
     İKİ TÜRK OYUNCU NBA'DE KARŞI KARŞIYA GELİYOR 

     Bu arada, Mehmet Okur'un forma giydiği Utah Jazz, ilk hazırlık maçını, 17 Ekim Pazar günü TSİ sabaha karşı, İbrahim Kutluay'ın takımı Seattle Supersonics ile yapacak. 
     
</TEXT>
</DOC>
