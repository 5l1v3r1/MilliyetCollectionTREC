<DOC>
<DOCNO> 276109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/spor/spo07.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sese kulak verin 
</HEADLINE>
<TEXT>


Türkiye'nin tüm stadlarında yaşanan çirkinlikler, bir ailenin MİLLİYET'e yazdığı elektronik posta ile yeniden belgelendi. Funda Yüksel'in satırları tribün dramını gözler önüne serdi 


Sizi babanız ne zaman maça götürdü Maçtan, futbol maçını kasteddiğimi sanırım hemen anladınız. Çünkü burası Türkiye.. 
Mektubu bir anne olarak yazıyorum. 
Pazar günü oğlum, ben ve eşim Galatasaray - İstanbulspor maçına gittik. Kapalı tribünde senelik kart alarak maça gitmek, eşim ve benim için ayrı bir zevk. Oğlumuz 8 yaşında, futbola ilgi duyuyor, ama fazla değil, "Haydi sen de gel istersen" deyince, "Olur" dedi. Ne güzel... Formalarımızı giydik ve gittik. İçeri girdik, bir zorluk yaşamadık. Yerimize gelemedik. Çünkü kartlı tribünde tüm koltukların üzerinde ayakta insanlar bulunmaktaydı. Ayrıca koltuk önleri de doluydu. Yani kartlı kişilerin dışında azımsanmayacak sayıda seyirci alındığı belliydi, tribün haddinden fazla doluydu. 

Birbirlerine girdiler 
Maçın başlamasına az var. Birkaç koltuk ilerimizde bir tartışma yaşandı. Kısa bir süre sürtüşme devam etti. Birbirlerine girdiler. Arkamızda bulunan bir arkadaş, "Bayan, oğlunuz ve siz buraya gelin, biraz zaman geçsin olay durulsun yerinize geçersiniz" dedi. Teşekkür ederek, teklifini kabul ettim. Oğlum "Neden" diye sorunca, "Oluyor bazen bunlar" dedim. Yüzü biraz bulandı. Daha sonra maç başladı, yerimize geçtik ve küfürlü olmayan tezahüratlara biz de katıldık, ailece maç seyretme zevkine varmak için... 
11. dakikada H. Şaş gol attı, sevineceğiz. Nerede... Birden bir hareketlenme. Önce oğlum sonra eşim ve üzerine en az üç sırada bulunanlar yere düştüler. Düşünebiliyor musunuz durumu En altta da oğlum. Zar be zor kalkıldı. Maçta sevinç, yerini endişe ve kızgınlığa bıraktı. Neden, takımımız gol attı ve arkadan birileri kendilerine yakışan bir biçimde sevindi. Oğlumun yüzü çizildi, eşimin ayak bileği koltukların arasında sıkışarak burkuldu. Ne yaptık, bu seyircilerle beraber 8 yaşında oğlumuzla maç seyredemeyeceğimizi anladık ve çıktık. 

Nerede futbol keyfi 
Çıkarken Ultra Aslan grubunun gerçekten düzgün ve olgun görünen 2 liderinden birine kısaca olayı aktardım ve dönmeyi tercih ettiğimizi söyledim. "Haklısınız bayan" dedi. Ben zaten haklı olduğumu biliyorum. Bazen insanlara haklısınız demek, özür dilerim demek, daha da haksızlık bence. Olayı o noktaya getirmeden ne yapmalıyım diye önce düşüneceksin. Elinde hoperlör, yanında keman, tezahürat yapmak belki hoş olabilir, ama sen bir öncülük yapıyorsan tribüne gelen bir kadının, çocuğun en azından can güvenliği için ne yapabilirim diye de düşüneceksin. Bu aynı zamanda yönetime yazılmış bir yazıdır. En azından sözünü neden kullandım, küfürler için.. Olmaz.... Maç, küfür etme yeri değil. Buraya zevk için geliyoruz. Küfür etme zevki diye birşey tanımıyorum, bilmiyorum ben. 
Neyse çıktık ve arabamıza doğru yürüyoruz, oğlumuz "Ben oğlumu maça götürmeyeceğim, zaten ben de gitmeyeceğim bundan sonra" dedi. Ne diyelim, siz olsanız ne derdiniz 
Nerede futbol keyfi, nerede ailecek bu keyfi yaşamak.. 
Saygılarımla 


</TEXT>
</DOC>
