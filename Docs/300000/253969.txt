<DOC>
<DOCNO> 253969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/dunya/dun01.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehin asker Lübnan'da ortaya çıktı 
</HEADLINE>
<TEXT>



Irak'ta kaçırılarak başı kesildiği iddia edilen, ardından yaşadığı ve serbest bırakıldığı açıklanan Lübnan asıllı Amerikalı deniz piyadesi Vasıf el Hassun'un, ABD'nin Beyrut Büyükelçiliği'nde olduğu bildirildi. Hassun'un yakınlarından Abdülhamid Hassun, Amerikalı askerin büyükelçilikte olduğunu açıkladı, ABD Savunma Bakanlığı da bu bilgiyi teyit etti. Hassun, 21 Haziran'da Bağdat yakınlarında Iraklı "Ceyş Ensar El Sünne" isimli örgüt tarafından kaçırılmıştı. Örgüt adına yayın yapan bir Arap internet sitesinde, Hassun'un başı kesilerek öldürüldüğü iddia edilmiş, ancak örgüt haberi yalanlamıştı. Öte yandan, dün Hassun'un mensup olduğu Lübnanlı aşiretle, kendilerini "Amerikan işbirlikçisi" olarak suçladığı öne sürülen bir başka aşiretin üyeleriyle arasında çatışma çıktı. Çatışmalarda, karşı aşiretten 2 kişi öldü, çok sayıda kişi de yaralandı. 


</TEXT>
</DOC>
