<DOC>
<DOCNO> 268542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur33.html </URL>
<DATE> 2004/09/02/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Hastanede yabancılara farklı tarife .. 
</HEADLINE>
<TEXT>

     Akdeniz Üniversitesi AÜ Hastanesi'nde ameliyat edilen İran asıllı Norveç uyruklu bir kadından, Türk vatandaşı olmadığı için, Türk hastalara uygulanan tarifenin 2 katı para alındığı bildirildi. 
     AA muhabirinin aldığı bilgiye göre, İran asıllı Norveç vatandaşı Helena Afsenah Andresian 46 , obezite hastalığı nedeniyle midesine ''kelepçe'' takılması için AÜ Hastanesi'ne başvurdu. 
     Tetkik ve ameliyat için 7,5 milyar lira hesap çıkarılan kadın, ameliyat ve hastane masraflarını peşin ödeyerek hastaneye yattı. 1 gün sonra ameliyat olan ve taburcu edilen Andresian, kendisine 7 milyar 1 milyon lira daha fatura çıkarılınca çok şaşırdı. 
     Andresian'ın kardeşi Roya Aghasarian, AA muhabirine yaptığı açıklamada, fatura tutarının, operasyon öncesi kendilerine söylenen rakamın neredeyse 2 misli olduğunu belirterek, bu durumun düzeltilmesini istedi. 
     Hastane yöneticilerinin yabancılardan yüzde 100 fiyat farkı aldıklarını söylemesi üzerine şaşırdıklarını belirten Aghasarian, ''Bize söylenen fiyatı makul bulduğumuz için kardeşimi ameliyat ettirdik. Hastanenin yabancılardan 2 kat fazla para aldığını bilseydik, kesinlikle kabul etmezdik'' diye konuştu. 
     Kardeşinin 10 Ağustos'ta hastaneye yattığını ve 1 gün sonra taburcu edildiğini kaydeden Aghasarian, şunları söyledi 
     ''İtiraz ettim ve harcama listesini istedim. Listede kardeşime 1 günlük tedavisi karşılığında 105 kalem ilaç ve tıbbi malzeme kullanıldığı görülüyor. Kardeşime 3 doktorun baktığı, 15 ameliyat eldiveni kullanıldığı, 15 serum verildiği gibi detaylar yer alıyor. Oysa bir hastaya bir günde 15 serum verilmesi, fiziken bile mümkün değil. Listeyi oldukça abartmışlar.'' Kardeşini ameliyat eden Prof. Dr. Güner Öğünç'ün bile harcama listesine şaşırdığını kaydeden Aghasarian, şöyle konuştu 
     ''Hastane yöneticilerinin, ısrarla, Hastane Yönetim Kurulu'nun yabancılardan normalden bir kat fazla para alınması yönünde kararı bulunduğunu söylemeleri karşısında şaşkına döndüm. İstenilen fazla parayı ödemeyeceğimi söyledim. Bana daha önce birkaç kağıt imzalatmışlardı. 'Biz sizden alırız' dediler. Ben de 'hatanızı düzeltmezseniz, yargı yoluna gideceğim' diyerek ayrıldım.'' Aghasarian, hastane yönetimine noter kanalıyla ihtarname göndererek durumun düzeltilmesini istediklerini söyledi. 
     
     ''ANAYASAYA AYKIRI'' 
     Aghasarian'ın kendilerinden yardım istediğini belirten Antalya Kent Konseyi Tüketici Grubu Başkanı Ali Ulvi Büyüknohutçu da AA muhabirine yaptığı açıklamada, insan sağlığının evrensel olduğunu ve milliyetlere göre düzenlenemeyeceğini belirtti. Büyüknohutçu, sözlerini şöyle sürdürdü 
     ''Hiçbir doktor ve hastane, hastanın milliyetine göre ücret talep edemez. Bu, hukuka ve anayasaya aykırıdır. Hipokrat yemininde ırk, din, dil, cinsiyet diye bir ayrım yok. Akdeniz Üniversitesi gibi bir bilim yuvamızın adının bu tür skandallara karışması bizi üzüyor. İnsan yaşamı parayla ölçülemez. Hele hele 'siz yabancısınız' diye fazla para almak hiç de ahlaki değil.'' Kendilerine zaman zaman Akdeniz Üniversitesi Hastanesi ile ilgili buna benzer şikayetler geldiğini ifade eden Büyüknohutçu, ''Daha önce 300'e yakın yabancı hastadan bu şekilde fazladan para alındığı bildirildi. Yabancılar, sorunlarını iletecek merci bulamadıkları için üzerinde fazla durmamış. Geçtiğimiz günlerde organlarını bağışlayan bir hastadan bile para istendiği ortaya çıktı'' dedi. 
     Aghasarian'ın, hastane yönetiminden durumun düzeltilmesini beklediğini ifade eden Büyüknohutçu, ''Hastadan, hastane masrafları ve doktor ücreti, ameliyat öncesi tahsil edilmiş. Bundan daha fazlasını istemek, ne hukuki ne de ahlaki. Yönetim bunda ısrar ederse, Sağlık Bakanlığı ile Sanayi ve Ticaret Bakanlığı Tüketici Hakları Genel Müdürlüğü'ne başvuracağız'' diye konuştu. 
     
     ''YADIRGANACAK BİR ŞEY DEĞİL'' 
     Hastane Başhekimi Prof. Dr. Mustafa Kemal Balcı ise yabancı uyruklu hastalara 2 kat fiyat uygulandığını doğruladı. Kararı Tıp Fakültesi Hastanesi Yönetim Kurulu'nun aldığını dile getiren Balcı, şöyle devam etti 
     ''Yönetim Kurulumuzun 19.08.2003 tarihinde almış olduğu karara göre, yabancı uyruklu hastalara 2 kat oranında fazla fatura çıkarılabiliyor. Bunun mantığı şudur Türk vatandaşlarına, Sağlık Bakanlığı'nın Bütçe Uygulama Talimatı'na uygun olarak bakıyoruz. Bakanlığın talimatına uymak zorundayız. Çünkü devletin burada önemli bir sübvansiyonu var. Devlet en azından doktorun maaşını ödüyor, hastaneye yatırım yapıyor ve benzeri imkanlar sağlıyor. Bu nedenle Türk vatandaşlarına bu talimata uygun fiyat tarifesi uyguluyoruz. 
     Türk Tabipleri Birliği'nin TTB hastanelere verdiği tarife, Sağlık Bakanlığı Bütçe Uygulama Talimatı'nın 2 mislidir. Hasta, Türk vatandaşı olmadığı zaman TTB'nin fiyat tarifesine uygun para alınır. Özel hastaneler genellikle bu tarifeyi uygular ve yerli yabancı herkesten AÜ'ye göre yaklaşık 2 kat fazla fiyat çıkarır. Bu çok yadırganacak bir şey değildir. Yönetim Kurulu kararını bu hasta için de uyguladık.'' İranlı hastanın kendilerine itirazda bulunduğunu doğrulayan Balcı, ''İtiraz inceleniyor. Fazla fiyat alındığı itirazı var. Bundan neyi kastettiklerini henüz bilmiyoruz. Ama konu incelenecek ve kendilerine gerekli cevap verilecek'' dedi. 
     
</TEXT>
</DOC>
