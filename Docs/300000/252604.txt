<DOC>
<DOCNO> 252604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/spor/spo01.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da ilk tırpan 
</HEADLINE>
<TEXT>


Del Bosque, PAF maçının ardından gidecek altı ismi belirledi. Serdar Topraktepe, Yasin Yıldız, Ali Cansun, Eser, Ümit ve Emre'ye yol göründü 

ORHAN YILDIRIM 


Gençlere veda 
SİYAH - Beyazlı ekipte yapılan on takviyenin ardından 34'e ulaşan kadrodaki oyuncu sayısını düşürmeyi amaçlayan Del Bosque, bu yöndeki ilk raporunu yönetime verdi. İspanyol hoca, daha önce 23 kişilik kadronun lig ve UEFA Kupası için kendisine yeteceği düşüncesiyle 11 oyuncuyu gözden çıkaracağını açıklamıştı. Del Bosque, önceki gün yapılan PAF maçının ardından kafasındaki altı ismi belirledi. 

Beş oyuncu sırada 
GEÇEN sezon fazla forma şansı bulamayan Serdar Topraktepe'nin yanı sıra genç futbolcular Yasin Yıldız, Ali Cansun, Eser ve PAF'tan gelen Ümit, Emre ile ayrılık kararı alındı. Bosque, altı oyuncunun satılarak veya kiralanarak elden çıkarılmasını istedi. Avusturya ve Almanya'da 5 - 23 Temmuz tarihlerinde yapılacak hazırlık kampı dönüşü Del Bosque, beş ismi daha belirleyip, kadroya son şeklini verecek. 

Kongre engeli 

YABANCI transferinde Real Madrid ile dirsek temasında bulunan Beşiktaş, İspanyol kulübünün yaklaşan kongresi nedeniyle sıkıntıya girdi. Real Madrid'in seçim çalışmaları, Fernandez, Celadez ve Solari için pazarlığa oturmak isteyen yönetimin elini kolunu bağladı. Öte yandan Carew, Hasselbaink, Köller, Kovaçeviç ve Miloseviç'in transferi konusunda temaslar sürüyor. 

Son karar Zapsu 

FEDERASYONA temsil için gönderilecek yönetici adayı ismi nihayet kesinlik kazandı. Beşiktaş, daha önce birçok aday üzerinde durulmasına rağmen başbakanlık danışmanlarından Cüneyt Zapsu'nun ismini bildirdi. Öte yandan dün kulübe gelen federasyon temsilcisi Levent Kızıl ve Bursalı yöneticiler, Serdar'a talip oldular. Ancak bu oyuncunun 2. Lig'i istemediği öğrenildi. 

Forma korkusu 

Panik havası 
YENİ sezon hazırlıklarını Ümraniye'deki tesislerinde aralıksız sürdüren Beşiktaş'ta oyuncuları büyük bir endişe sardı. Kamp döneminde ikinci kez yapılacak revizyonun yanı sıra zengin kadro nedeniyle takımda forma bulma korkusu şimdiden üst seviyeye çıktı. Siyah - Beyazlılar, dün yaptıkları çift idmanla hazırlıklarını sürdürdü. 

Bosque'den toplantı 
BEŞİKTAŞ yeni sezon hazırlıklarının İstanbul'daki ilk etabını bu sabah yapacağı antrenmanla tamamlayacak. Del Bosque, antrenmanın ardından hazırlıkların İstanbul etabıyla ilgili basın toplantısı yapacak. Yarını izinli geçirecek olan Siyah - Beyazlılar, pazartesi Münih'e giderek, buradan kamp yapacakları Avusturya'ya geçecekler. Bu arada Sergen ile dün futbol federasyonuna giderek Haluk Ulusoy'u ziyaret eden Tayfur antrenörlük diplomasını aldı. 


</TEXT>
</DOC>
