<DOC>
<DOCNO> 291779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonspo15.html </URL>
<DATE> 2004/11/24/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Steau Bükreş, Türk takımlarına karşı yenilgi yüzü görmedi 
</HEADLINE>
<TEXT>

     Beşiktaş ile Steaua Bükreş'in yarın oynayacakları UEFA Kupası 2. tur B Grubu maçıyla Türk ve Rumen takımları Avrupa kupalarında 29 kez karşılaşmış olacak. 
     İki ülke takımları bugüne dek Avrupa kupalarında 28 kez karşılaşırken, bunların 12'sini Türk, 11'ini ise Rumen takımları kazandı. 5 karşılaşma berabere sonuçlanırken, Türk takımlarının 42 golüne Rumenler 39 golle yanıt verdi. 
     Şampiyon Kulüpler Kupası'nda 3, Kupa Galipleri Kupası'nda 2, UEFA Kupası'nda da 9 kez eşleşen iki ülke takımları, 7'şer kez turu geçen taraf oldular. 
     
     BEŞİKTAŞ'IN TARİHİ MAÇI 
     Beşiktaş, bugüne dek sadece bir kez Rumen takımları ile Avrupa kupalarında eşleşirken, bu eşleşme siyah-beyazlı kulübün tarihine geçti. 
     1974-75 sezonunda UEFA Kupası 1. turunda Steagul Roşu takımıyla eşleşen Beşiktaş, İstanbul'daki ilk maçı Sinan ve Tezcan'ın golleriyle 2-0 kazandı. Deplasmana rahat giden siyah-beyazlılar, son 3 dakikada 3 gol yiyerek, sahadan 3-0 yenik ayrıldı ve kupaya veda etti. 
     
     STEAUA BÜKREŞ, TÜRK TAKIMLARINA YENİLMEDİ 
     Beşiktaş'ın yarınki rakibi Steaua Bükreş, Avrupa kupalarında bugüne dek Türk takımlarına yenilmedi. 
     Rumen ekibi, Türk takımları ile yaptığı 4 maçın 3'ünü kazanırken, 1 kez berabere kaldı, 7 gol attı ve kalesinde sadece 2 gol gördü. 
     1988-89 sezonunda Şampiyon Kulüpler Kupası yarı finalinde Galatasaray ile eşleşen Steaua Bükreş, evinde 4-0 kazanıp, İzmir'de oynanan maçta 1-1 berabere kaldı ve finale çıktı. 
     1997-98 sezonunda UEFA Kupası 1. turunda Fenerbahçe ile eşleşen Rumen takımı, evinde 0-0 berabere kalıp, İstanbul'da 2-1 kazanarak turu geçti. 
     
</TEXT>
</DOC>
