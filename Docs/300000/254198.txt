<DOC>
<DOCNO> 254198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur20.html </URL>
<DATE> 2004/07/09/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Cezaevine girmemek için 2. defa evlenmiş .. 
</HEADLINE>
<TEXT>

     Eskişehir'de kaçırdığı 14 yaşındaki kızdan 2.5 yıl sonra ayrılan kişi, boşandığı için ''Yaşı küçük mağdurenin ırzına geçmeye teşebbüs'' suçundan aldığı 5 yıl 8 ay hapis cezasının infazı gündeme gelince yeniden evlendi. 
     Eskişehir Ağır Ceza Mahkemesi'nde görülen davaya, hakkında tutuklama kararı bulunan sanık Aziz Alkan 21 katılmazken, mağdur S.A. 17 katıldı. 
     Mahkeme heyeti, savcının iddianameyi okumasının ardından, mağdur S.A'dan ifade vermesini istedi. S.A, kocası ile ilk kez 26 Mart 2001'de evlendiklerini belirterek, eşi Aziz Alkan'ın başka bir kızı kaçırıp eve getirmesinin ardından 2 Aralık 2003'te boşandıklarını söyledi. 
     Eşi Aziz Alkan'ı çok sevdiği için daha sonra affettiğini ve 29 Haziran 2004'te yeniden evlendiklerini ifade eden S.A, kocasından şikayetçi olmadığını bildirdi. 
     Mahkeme heyeti, Aziz Alkan'a 10 Nisan 2001'de verilen ''Kızlık bozmak sebebiyle 15 yaşından küçük mağdureyi evlenmek maksadıyla kaçırıp alıkoymak'' suçundan 5 yıl 8 aylık hapis cezasının yeniden 10 yıl süreyle ertelenmesine karar verdi. 

     
</TEXT>
</DOC>
