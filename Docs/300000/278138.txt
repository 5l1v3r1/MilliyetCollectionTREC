<DOC>
<DOCNO> 278138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur10.html </URL>
<DATE> 2004/10/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Otobüs, minibüs derken bu da konteynerde fuhuş 
</HEADLINE>
<TEXT>

     Anıl BAYRAKTAR BARTIN, DHA 
BARTIN'da daha önce 2 kez poliste fuhuştan işlem gören 72 yaşındaki Yaşar Küllü, bu kez Gürcistanlı 3 hayat kadınını bir konteynerde erkeklere pazarlarken suçüstü ele geçirildi. 
     Kadın pazarladığı gerekçesiyle daha önce evi mühürlenen terzilikten emekli Yaşar Küllü, bu kez konteynerde fuhuş yaptırırken suçüstü yakalandı. Bartın Emniyet Müdürlüğü'ne bağlı Asayiş Şube ekipleri, Yaşar Küllü'ye ait konteynerde fuhuş yapıldığı ihbarı üzerine, Kavaklı Mahallesi Kavaklı Caddesi'nde bulunan konteynere baskın düzenledi. 
     Operasyonda, Gürcistan asıllı 42 yaşındaki Natali Arutinova, 45 yaşındaki Nana Sakırosvili ve 25 yaşındaki Maria Ezervili ile müşteriler K.B. ve F.G. yakalandı. Gözaltına alınan yabancı uyruklu kadınlar, polisteki sorgulamalarının ardından adliyeye sevk edildi. Adliyeye getirilen hayat kadınları, kendilerini görüntülemeye çalışan basın mensuplarına küfürler yağdırarak, tehdit ettiler. 
     Bir çocuk babası Yaşar Küllü, polislerin kendisini yanlış anladığını, konteynerde kendisinin kadınlarla kaldığını, ancak fuhuş değil bavul ticareti yaptıklarını savundu. 

     
</TEXT>
</DOC>
