<DOC>
<DOCNO> 292357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko30.html </URL>
<DATE> 2004/11/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Uzanların eski çiftliği... Duvarların MR'ı çekilerek aranacak... 
</HEADLINE>
<TEXT>

     Jeofizik Kurumu Genel Başkanı Prof. Dr. Ahmet Ercan, TMSF tarafından el konulan Uzan Ailesi'nin Pamukova'daki eski çiftliğindeki arama çalışmaları konusunda, ''Çiftlikte gizli birşey varsa, şu andaki süper jeofizik tekniklerle bunları bulacağımız kanısındayım'' dedi. 
     Prof. Dr. Ahmet Ercan, kendisine ait, bir yeraltı kaynakları araştırma kuruluşunun İran'da yapacağı petrol arama çalışmaları için Tahran'a gitti. 
     Atatürk Havalimanı'nda gazetecilerin sorularını cevaplayan Prof. Dr. Ercan, İran'ın tarihinde ilk kez bir Türk kuruluşuna petrol arama izni için yeterlilik verdiğini söyledi. 
     Pamukova'daki çiftlikte yapılan aramalar konusundaki sorular üzerine Prof. Dr. Ercan, önceki gün çiftlikte bir keşif yaptıklarını kaydederek, ''Onların bir ev değil, konak olduğunu gördüm ve bunlar çok iyi yapılmış. 9 büyüklüğünde bir depreme dahi dayanıklı evler'' dedi. 
     Binaların altının betonarme, üstünün çelik konstrüksiyon şeklinde yapılmış olduğunu ayrıca, duvarların arasının boş bırakıldığını kaydeden Prof. Dr. Ercan, şöyle konuştu 
     ''TMSF'nin verdiği bilgilere göre, daha önce silahlar, evraklar gizlenmiş. Daha önce duvar yıkılarak bazı malzemeler dışarı çıkarılmış ama dışarı çıkarılan malzemelerin ne olduğu belli değil. 
     Biz jeofizik araştırmalar planlıyoruz. O bölgede ilk deneme çalışmalarını yaptık. Konakların bütün duvar içleri, tabanları, tavanlarında gizli birşey varsa, onları MR çekerek görüntüleyeceğiz. Bu görüntüler sırasında eve en küçük bir zarar verilmeyecek. Kuşkulandığımız bir yer varsa TMSF yetkililerine söyleyip, orayı delerek, birşey varsa onu almaya çalışacağız.'' TMSF'nin havuzdan da kuşkulandığını anlatan Prof. Dr. Ercan, şöyle dedi 
     ''Biz havuzun altının da röntgenini çekeceğiz. Bunun yanı sıra helikopter pistinin altından kuşkulanılıyor. Ormanın içinde belli yerler olduğu düşünülüyor. Dolayısıyla herhangi bir yerde görülebilecek birşey varsa iki hafta sürecek yoğun bir çalışma gerektiriyor. Çiftlikte gizli birşey varsa, şu andaki süper jeofizik tekniklerle biz bunları bulacağımız kanısındayım. Varsa yüzde yüz buluruz. Çok geç değilse buluruz. Ama önceki girip çıkmalarda herşey götürülmüş de olabilir.'' 

     
</TEXT>
</DOC>
