<DOC>
<DOCNO> 265993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/soneko25.html </URL>
<DATE> 2004/08/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kerkük petrolleri piyasanın ateşini düşürecek... 
</HEADLINE>
<TEXT>

     Sabotajlar nedeniyle aylarca akışı duran Kerkük petrolleri Mayıs ayından beri ilk kez yeniden dünya piyasalarına ulaştı. 
     Sektörden alınan bilgiye göre Irak'ın Devlet Petrol Pazarlama Şirketi SOMO eski müşterileriyle temas kurarak, spot piyasada Kerkük petrolü satışına başladığını duyurdu. 
     Sektör kaynakları SOMO'nun temkinli hareket ederek Kerkük petrollerinin yeniden piyasaya girişi konusunda fazla duyuru yapmadığını, hafta sonu faaliyete yeniden başlayan Kerkük-Yumurtalık petrol boru hattında kalıcı güvenliğin sağlanmasına bağlı olarak, spot piyasa dışında sipariş almaya da başlayacağını belirtiyor. 
     Kerkük petrollerinin yeniden ihraç edilmeye başlamasının Irak'ın güney terminallerinin yükünü hafifleteceği ve piyasaya sürülen petrol miktarını artırarak fiyatların kontrol altına alınmasına yardımcı olacağı kaydediliyor. 

     
</TEXT>
</DOC>
