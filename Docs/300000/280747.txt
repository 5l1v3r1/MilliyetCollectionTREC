<DOC>
<DOCNO> 280747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo24.html </URL>
<DATE> 2005/03/15/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Eşref Apak Madalyamı kürsüde almak isterdim... 
</HEADLINE>
<TEXT>

     Dünya ve Olimpiyat Şampiyonu halterci Halil Mutlu, madalyasız bir hayat düşünemediğini belirterek, ''Benim için önce bayrak sonra ailem gelir'' dedi. 
     Visa'nın Olimpiyat Oyunları sponsorluğu kapsamında Türkiye İş Bankası-''İş'te Üniversiteli'' işbirliğiyle düzenlediği yeni projesi ''Olimpiyat Sohbetleri''nin 2. gününde şampiyon sporcular Gazanfer Bilge, Halil Mutlu, Eşref Apak ve Mehmet Özal, öğrencilerle biraraya geldi. 
     Gazi Üniversitesi'nde gerçekleştirilen, gazeteci-yazar Cüneyt Koryürek'in yönettiği sohbet toplantısında konuşan Halil Mutlu, haltersiz bir hayat düşünemediğini belirterek, ''Benim için önce bayrak, sonra ailem, daha sonra da okulum önde gelir'' dedi. 
     Mutlu, 2008 yılına kadar bu sporu yaparak ülkesine hizmet etmek istediğini söyledi. 
     Olimpiyat üçüncüsü milli atlet Eşref Apak da Olimpiyatlar'a giderken madalya düşünmediğini, yalnızca metre hedeflediğini belirterek, ''Amacım 80 metreydi ancak onun çok az altında bir derece elde ettim'' dedi. 
     Hakkettiği madalyayı kürsüye çıkarak almayı çok istediğini ve bunun için de Japonya'dan teklif geldiğini belirten Apak, ''Bu törenin Türkiye'de düzenlenmesi gerekirdi. Madalyamı ülkemde kürsüye çıkarak almak isterdim'' diye konuştu. 
     Dünya Şampiyonu milli güreşçi Mehmet Özal da yaptığı konuşmada, Türkiye'de bulunan olimpiyat madalyalı sporcu sayısının azlığına dikkati çekerek, ''Türkiye'de 76 olimpiyat madalyalı sporcu var. Bu sayı bir ülkenin bir olimpiyatta aldığı madalya sayısından daha az. Bunun için sporcu kapasitesi olan insanları bulup yetiştirmeliyiz'' dedi. 
     Eski Olimpiyat ve Dünya Şampiyonu güreşçi Gazanfer Bilge'nin de anılarından bölümler anlattığı toplantıların sonuncusu, yarın Ankara Üniversitesi Eczacılık Fakültesi'nde gerçekleştirilecek. 
     
</TEXT>
</DOC>
