<DOC>
<DOCNO> 255468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur27.html </URL>
<DATE> 2004/07/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Eşini öldüren sanığa "cezai ehliyeti yoktur" raporu... 
</HEADLINE>
<TEXT>

     Karısını öldürdüğü iddiasıyla yargılanıp 18 yıl hapis cezası alan, ancak kararın Yargıtay tarafından bozulmasıyla yeniden yargılanan sanığa, Adli Tıp Kurumu'nun ''cezai ehliyeti yoktur'' raporu doğrultusunda ceza verilmedi. 
     İzmir 4. Ağır Ceza Mahkemesi'ndeki duruşmaya tutuklu sanık Mesut Öner katıldı. 
     Yerel mahkemenin 18 yıl hapis cezası verdiği sanık, Yargıtay 1. Ceza Dairesi'nin, ''Adli Tıp Kurumu Genel Kurulu'na sevk edilerek muayenesi yapıldıktan sonra cezai ehliyeti ile ilgili rapor alınması gerekirken, sevkinin yapılmadığı'' gerekçesiyle kararı bozmasının ardından, yeniden yargılandı. 
     Önen son savunmasında, olay gününü hatırlamadığını ve çok üzgün olduğunu söyledi. 
     Mahkeme heyeti, Adli Tıp Kurumu Genel Kurulu'nun verdiği ''cezai ehliyeti yoktur'' yönündeki rapora göre, sanığın ''1 yıldan az olmamak üzere muhafaza ve tedavi altına alınmasına ve tedavi gördüğü kurumun vereceği heyet raporuna göre serbest bırakılmasına'' karar verdi. 
     Önen eşi Naciye Önen'i kendisini aldattığı şüphesiyle 1999 yılında bıçaklayarak öldürdüğü iddiasıyla yargılanmıştı. 
     
</TEXT>
</DOC>
