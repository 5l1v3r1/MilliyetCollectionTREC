<DOC>
<DOCNO> 254450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur31.html </URL>
<DATE> 2004/07/10/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Hamit Bayram'ın kaçırılmasına Bakan Aksu'dan açıklama geldi... 
</HEADLINE>
<TEXT>

     İçişleri Bakanı Abdülkadir Aksu, eski milletvekili Mustafa Bayram'ın oğlu Hamit Bayram'ın, Van Bölge Trafik Şube Müdürlüğü'nde gözaltındayken kaçırılması olayının detaylı incelenmesi için müfettiş görevlendirdiklerini belirterek, ''Şu anda konuşmam yanlış olur... Müfettişler raporu açıkladıktan sonra daha detaylı ve sağlıklı bilgi verebilirim'' dedi. 
     Bakan Aksu, Beşevler İlköğretim Okulu'nun açılışını yapmak ve Sivil Savunma Kurtarma Birliği'nin eğitim tatbikatını izlemek için geldiği Bursa'da Vali Oğuz Kağan Köksal ve Büyükşehir Belediye Başkanı Hikmet Şahin'i makamlarında ziyaret etti. 
     Büyükşehir Belediyesi'ni ziyaretinde gazetecilerin Bayram'ın kaçırılması olayıyla ilgili soruları yanıtlayan Aksu, olayı duyar duymaz durumun Malatya'dan itibaren detaylı bir şekilde incelenmesi için müfettiş görevlendirdiğini belirtti. 
     Aksu, ''Olayın detaylı incelenmesi için müfettiş görevlendirdik. Şu anda konuşmam yanlış olur. Eğer şimdi konuşursam müfettiş gibi davranmış olurum. Hep birlikte bekleyelim. Müfettişler raporu açıkladıktan sonra daha detaylı ve sağlıklı bilgi verebilirim'' dedi. 
     Olayın ardından kaçırma olayına karıştığı tespit edilen kişilerin emniyetin elinde olduğunu ve adli makamlara sevk edildiğini hatırlatan Aksu, ''Bu sabah Van Valisi'nden aldığım bilgiye göre 8 kişi tutuklanmış. Olay inceleniyor. İhmali olan, kusuru bulunan varsa gereken yapılacak'' diye konuştu. 
     Bir gazetecinin tutuklananlar arasında eski bir milletvekilinin bulunduğun hatırlatması üzerine, ''Bakın siz de benim gibi iyi takip ediyorsunuz'' diyen Aksu, Van'ın Başkale İlçesi'nde jandarma tarafından düzenlenen eroin operasyonunda yakalanan 10 zanlının serbest bırakılması ile ilgili soruya da ''Bu olayı sabah duydum. İlgili arkadaşlara talimat verdim, inceleniyor'' yanıtını verdi. 
     Aksu, bazı gazetelerde yer alan ''Emniyet içinde 'köstebek' olduğu ve zanlılara haber ulaştırdığı yönündeki'' iddialarla ilgili soruyu da ''Niye gönderdik müfettişleri, bütün detayıyla incelesin diye. İhmali olan, kusura olan varsa gereken yapılacak'' şeklinde yanıtladı. 
     
</TEXT>
</DOC>
