<DOC>
<DOCNO> 254176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo25.html </URL>
<DATE> 2004/07/09/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Gençlerbirliği'nde Youla sevinci... 
</HEADLINE>
<TEXT>

     Yeni sezon hazırlıklarını Bolu Dorukkaya'da sürdüren Gençlerbirliği'nde, Youla'nın kampa katılması sevinçle karşılandı. 
     Ülkesinin milli takım kampında olması nedeniyle çalışmalara geç katılan Gineli yıldız futbolcu kampın neşe kaynağı oldu. 
     Youla, takım arkadaşlarını çok özlediğini belirterek, ''Milli takım kampından hazır geldim. Bu sezon ligde ve Avrupa'da çok zorlu maçlar oynayacağız. Bu nedenle çok çalışmamız gerekiyor. Yeni arkadaşlarla en kısa zamanda kaynaşıp, hazırlıklarımızı sürdüreceğiz'' dedi. 
     Bu arada, Skoko'dan sonra Youla'nın da kampa katılması teknik direktör Erdoğan Arıca'yı da sevindirdi. Yarın gelmesi beklenen El Saka ile yeni transfer Sami Gtari'nin de kampa katılmasıyla Gençlerbirliği'nde eksik futbolcu kalmayacak. 
     Öte yandan, başkent ekibi kamptaki ilk hazırlık maçını, 11 Temmuz Pazar günü Malatyaspor ile yapacak. 
     
</TEXT>
</DOC>
