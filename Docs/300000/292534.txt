<DOC>
<DOCNO> 292534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/siyaset/siy02.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Konsolosumuza taktılar 
</HEADLINE>
<TEXT>


Yunan gazetesi, Rodos Başkonsolosumuz Nilüfer Feyizoğlu'nu hedef aldı. Gazete, Feyizoğlu'nun Akdeniz'de kriz yaratmaya çalıştığını öne sürdü 

YAŞAR ANTER Bodrum DHA 


Fanatik Yunanlıların son hedefi, Türkiye ile Yunanistan arasında barış köprüsü kurulmasında büyük çaba harcayan Türkiye'nin Rodos Başkonsolosu Nilüfer Feyizoğlu oldu. Rodos ve Oniki Adalar'da günlük olarak yayımlanan Dimokratiki gazetesi, 25 Kasım tarihli sayısında, Ege'nin ilçeleriyle Yunan adaları arasında turizm, sanat, spor ve ticari ilişkilerde büyük gelişmeler kaydedilmesinde emeği geçen Feyizoğlu'na iftiralarda bulundu. Feyizoğlu'nun hemen sınır dışı edilmesi gerektiğini kaydeden gazete, Feyizoğlu'nun, gazeteci kız kardeşi Nur Batur'a aktardığı haberlerle, Ege ve Akdeniz'de kriz yaratmaya çalıştığını öne sürdü. Gazete, Ege adalarına gözetleme kuleleri yapıldığı ve adaların silahlandırıldığı bilgilerini Türk basınına Feyizoğlu'nun aktardığını da iddia etti. 
Feyizoğlu, "İki ülke insanı ilk kez bu kadar birbirini tanıma fırsatı buldu. Bu ilişkilerin bozulmaması için çaba harcayacağız" dedi. Feyizoğlu hakkında daha önce de Yunan basınında, "Konsolosluk dışında faaliyet gösteriyor" denilmişti. 


</TEXT>
</DOC>
