<DOC>
<DOCNO> 289883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo21.html </URL>
<DATE> 2004/11/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rizespor İstanbul'a galibiyet için gitti... 
</HEADLINE>
<TEXT>

     Çaykur Rizespor, 21 Kasım Pazar günü Beşiktaş ile yapacağı karşılaşma için İstanbul'a gitti. 
     Kulüp genel sekreteri Mustafa Tüylüoğlu, Beşiktaş'ın ligde bulunduğu konumun kendilerini ilgilendirmediğini belirterek, ''Eğer ligde üst sıralarda yer edinmek istiyorsak, bu maçtan galip ayrılmalıyız'' dedi. 
     Her maça ayrı bir final havasında çıktıklarını ifade eden Tüylüoğlu, ''Beşiktaş maçı her iki takım açısından 3 ihtimalli bir maç. Rakibimiz kazanmak için elinden geleni yapacak. Kontrollü oyun, bizim işimizi daha da kolaylaştıracaktır. Futbolcularımız bu maçta da Çaykur Rizespor'a yakışır bir oyunla sahadan başları dik ayrılacaklardır'' diye konuştu. 
     Birinci Süper Lig'de 5. sırada bulunduklarını hatırlatan Tüylüoğlu, ''Amacımız ilk yarıyı burada tamamlamak ve ikinci yarı öncesinde yapacağımız transferlerle daha da yukarılara çıkmak'' dedi. 
     Öte yandan milli takım kamplarında bulunan futbolcularla teknik direktör Rıza Çalımbay, yeşil-mavili kafileye İstanbul'da katılacak. Geçen sezon sakatlanarak sahalardan uzak kalan Şener'in dahil edildiği kafileye, İbrahim Ba alınmadı. 
     Çaykur Rizespor, Beşiktaş maçının hazırlıklarını, İstanbul Büyükşehir Belediyesi Kulübü Tesisleri'nde sürdürecek. 
     
</TEXT>
</DOC>
