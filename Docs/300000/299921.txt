<DOC>
<DOCNO> 299921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy35.html </URL>
<DATE> 2004/12/22/ </DATE>
<TIME> 20.18 </TIME>
<AUTHOR>  </AUTHOR>
<HEADLINE>
Bütçe görüşmeleri... Gençlik ve Spor Genel müdürlüğü bütçesi kabul edildi 
</HEADLINE>
<TEXT>

     TBMM Genel Kurulu'nda, Gençlik ve Spor Genel Müdürlüğü, Vakıflar Genel Müdürlüğü ve Danıştay Başkanlığı'nın 2005 Mali yılı bütçeleri kabul edildi. 
     Bütçe görüşmeleri sırasında milletvekillerinin sorularını yanıtlayan Şahin, AK Parti Hükümeti'nin göreve gelmesinden sonraki ilk aylarda spor kulüplerinin vergi borçlarını yeniden yapılandırarak ödeme kolaylığı getiren, faizlerin bir bölümünü affeden yasal düzenleme yaptıklarını anımsattı. Bazı kulüplerin bu düzenlemeye rağmen borçlarını ödeyemediklerini ve bir af beklentisi içinde olduklarını bildiren Şahin, ''Ancak sık sık af çıkarırsanız bu iş yalama olur. Hem bizden ödenekleri artırmamızı istiyorsunuz hem borçları affedin diyorsunuz. Biz alacaklarımızı tahsil edebilelim ki yeni tesisler, yeni katkılar yapabilelim'' diye konuştu. 
     Şahin, 2009 Üniversitelerarası Kış Olimpiyatları'nın Erzurum Palandöken'e yapılması konusunda ne gibi çalışmalar yaptıklarına ilişkin soruyu cevaplandırırken de Ocak ayı başında Avusturya'da konuyla ilgili uluslararası bir toplantı yapılacağını, Gençlik ve Spor Genel Müdürlüğü yetkililerinin de toplantıya katılacağını bildirdi. İmkan bulabildiği takdirde kendisinin de gideceğini kaydeden Şahin, ''Oraya gidip bu işi kotarmak istiyorum'' dedi. 
     Vakıflarla ilgili yasal düzenleme konusundaki soruya da Şahin, dağınık mevzuatı tek yasada toplayan, vakıflara geniş özgürlükler ve çağdaş çalışma olanakları getiren tasarı taslağını Bakanlar Kurulu'na sevk ettiklerini belirtti. Tasarı taslağının Başbakanlığın internet sitesinde bir aydır yayında olduğunu kaydeden Şahin, konuyla ilgili kişi, kurum ve sivil toplum örgütlerinin metni inceleyerek önerilerini kendilerine ulaştırmalarını beklediklerini sözlerine ekledi. 
     Genel Kurul'da daha sonra Gençlik ve Spor Genel Müdürlüğü, Vakıflar Genel Müdürlüğü ve Danıştay Başkanlığı'nın 2005 Mali Yılı bütçeleri ile 2003 Mali Yılı kesin hesapları kabul edildi. 
     Genel Kurul'u yöneten TBMM Başkanvekili Ali Dinçer, yarın saat 11.00'de toplanmak üzere birleşimi kapattı. 
     TBMM Genel Kurulu'nda yarın Milli Savunma Bakanlığı, Sanayi ve Ticaret Bakanlığı, Tarım ve Köyişleri Bakanlığı ile Ulaştırma Bakanlığı bütçeleri görüşülecek. 
     
</TEXT>
</DOC>
