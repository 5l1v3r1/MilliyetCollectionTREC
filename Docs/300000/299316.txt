<DOC>
<DOCNO> 299316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/dunya/adun.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'den soykırım yanıtı isteyeceğiz' 
</HEADLINE>
<TEXT>


Fransa Dışişleri Bakanı Barnier, Türkiye'nin AB üyeliğine yeni şart getiriyor Ermeni soykırımı konusunda yanıt almadan Türkiye'nin üyeliğinde adım atmayacağız 

MİNE G. KIRIKKANAT Paris 


Fransa Dışişleri Bakanı Michel Barnier, Türkiye'nin Avrupa Birliği'ne AB olası üyeliğinden önce, "Ermeni soykırımı" da dahil tüm konuları gündeme getireceklerini söyledi. 
Dün RTL Radyosu'nda Fransa Cumhurbaşkanı Jacques Chirac'ın Türkiye'nin AB üyeliğinden yana tutumunu yorumlayan Barnier, Ulusal Meclis'te 14 Aralık'ta yaptığı konuşmada, ilk kez kullandığı gibi, bir kez daha "Ermeni soykırımı" ifadesini kullandı. 

'Çok uzun ve çok zor' 
Chirac'ın tutumunu "Cumhurbaşkanı ülkemiz ve kıtamızın çıkarına olan bir vizyonu ifade etmiştir" şeklinde değerlendiren Barnier, Türkiye'nin AB üyeliği hakkında ise, "Çok uzun, çok zor olacak üyelik müzakereleri sırasında, aralarında Ermeni soykırımının da bulunduğu tüm meseleleri, üyelikten önce Türkiye'nin yanıtını almak üzere gündeme getireceğiz. Türkiye'nin yanıtını almadan adım atmayacağız" dedi. 
Chirac, Türkiye'ye yönelik tavrını açıkladığı son röportajında "Ermeni trajedisi" ifadesini kullanmıştı. Dışişleri Bakanı Barnier, böylelikle Ermeni soykırımını ikince kez telaffuz etti. Daha önce Fransa Dışişleri Bakanlığı sözcüsü, Barnier'nin bu ifadeyi kullanmadığını, "bir milletvekilinin yönelttiği soruyu tekrarlarken ağzından çıktığını" söylemişti. 
Fransa'da 14 Aralık tarihine kadar, hükümet açıklamalarında soykırım ifadesinin kullanılmasından kaçınılıyordu. 

Ulusal Meclis'te tartışılacak 

Fransa Ulusal Meclisi Genel Kurulu, bugün yapacağı oturumda Türkiye'nin AB üyeliğini tartışacak. Meclis Başkanı Jean - Louis Debre, oturumda siyasi grupların, AB'nin Türkiye ile tam üyelik müzakerelerini başlatma kararına ilişkin hükümete sorular sorma imk nına sahip olacağını söyledi. Ancak tartışma sonucunda bir oylama yapılmayacak. 
İktidar ve muhalefet partileri, bu tartışmanın oylamalı olmasını talep etmiş, ancak hükümet 5. Cumhuriyet Anayasası'nın cumhurbaşkanına dış politika konusunda karar verme yetkisi tanıdığı gerekçesiyle bu oylamaya karşı çıkmıştı. Fransa Meclisi, son olarak Türkiye'nin AB üyeliği konusunda 14 Ekim'de bir tartışma düzenlemişti. 


</TEXT>
</DOC>
