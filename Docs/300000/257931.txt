<DOC>
<DOCNO> 257931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/dunya/adun.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Değişmeyen KADER 
</HEADLINE>
<TEXT>


Sudan, Darfur'da yönetime başkaldıran gerillalarla hükümet destekli milisler arasındaki savaş yüzünden 50 bin kişi öldü, 1 milyon kişi mülteci konumuna düştü 

DIŞ HABERLER SERVİSİ 


Afrika denince akla ilk olarak yabani hayat, geri kalmışlık, insanların sefaleti ve açlık gelir. Bu dün böyleydi ne yazık ki, bugün de aynı. Kara kıta kara talihini yaşamaya devam ediyor. İşte Mısır'ın güneyinde koca bir ülke olan Sudan'da 1,5 yıldır gözlerden uzak büyük bir insanlık dramı yaşanıyor. 
Darfur bölgesinde Devlet Başkanı Ömer El Beşir hükümetinin himaye ettiği ileri sürülen Janjaweed adlı Müslüman Arap milislerle yönetime başkaldıran Sudan Kurtuluş Ordusu SLA ve Adalet ve Eşitlik Hareketi JEM gerillaları arasındaki çatışmalarda, 50 bin kişi öldü, bir milyondan fazla kişi evlerini terk etti. Bunlar derme çatma kamplarda açlık sınırında yaşıyor. Rakamlar her geçen gün büyüyor. 
Yönetim ve isyancılar arasındaki çekişmenin en büyük kurbanı ise kadınlar. At ve deve sırtında Darfur'da köyleri basan silahlı Janjaweed çeteleri Arap olmayan erkekleri öldürüyor, kadınlara tecavüz ediyor. BM kaynaklarına göre, Arap çeteleri tecavüzü bir silah olarak kullanıyor. Böylece asilere yardım ettiklerine inandıkları köylüleri aşağılayıp ruhlarını yaralıyor. Çok sayıda kadın ise seks kölesi olarak alıkonuyor. 

Soykırım yaşanıyor 
İnsan hakları kuruluşları durumu çok daha vahim olarak gösteriyor. İnsan hakları gruplarına göre, Darfur'da aleni bir soykırım yaşanıyor. ABD Kongresi, da aynı görüşte. Önceki gün ABD Temsilciler Meclisi'nde oybirliğiyle kabul edilen kararda, "Darfur'da yapılan zulüm, soykırımdır" denildi ve ABD Başkanı George W. Bush'tan, BM'den, Darfur'da yapılan zulümden sorumlu olanlara karşı yaptırım uygulanmasını öngören bir karar çıkarmaya çalışması istendi. 

İngiltere'den asker 
İngiliz ordusu komutanı General Michael Jackson, İngiltere'nin Sudan'ın talep etmesi durumunda Darfur'a 5 bin asker göndermeye hazır olduğunu söyledi. Jackson, BBC News 24 televizyon kanalına yaptığı açıklamada, "Gerekirse Sudan'a gidebiliriz" dedi. 

Hıristiyanların koruyucusu 

İsyancı Sudan Kurtuluş Ordusu'nun lideri John Garang, güneydeki Hıristiyan azınlıkla kuzeydeki Müslüman yönetim arasında süren 21 yıllık iç savaşın en önemli isimlerinden biri. Garang, uzun yıllar güneydekilerin haklarını kazanmaları için silahlı mücadeleden yana oldu. 


</TEXT>
</DOC>
