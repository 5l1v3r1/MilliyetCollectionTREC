<DOC>
<DOCNO> 287768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy12.html </URL>
<DATE> 2004/11/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
AB'ye uyum... Yabancı okul müdür yardımcılarının Türk olma şartı kalktı 
</HEADLINE>
<TEXT>

     Yabancılar tarafından açılan okullarda müdür başyardımcısı görevini üstlenmek için Türk asıllı olma şartı aranmayacak. 
     TBMM Milli Eğitim Komisyonu'nda ''Özel Öğretim Kurumları Yasasında Değişiklik Yapılması Hakkında Yasa Tasarısı'' kabul edildi. 
     AB'ye uyum çerçevesinde hazırlanan tasarıyla yabancı dille öğretim yapan ve yabancılar tarafından açılan okullarda Türk müdür başyardımcısı olarak görevlendirilebilmek için Türkçe veya Türkçe kültür dersleri öğretmenliği yapma niteliğini taşıma ve öğretim dilini bilme şartının yanı sıra Türkiye Cumhuriyeti uyruklu olma şartı getiriliyor. Tasarı, Türkçe veya Türkçe kültür dersleri öğretmeni bulunamaması durumunda okulun öğretim dilinde özel alan eğitimi görmüş öğretmenlere müdür başyardımcılığı görevinin verilmesinde aranan Türk asıllı olma şartını kaldırarak, Türkiye Cumhuriyeti uyruklu olmayı yeterli sayıyor. 
     
     ''7 BİN 68 ÖĞRENCİ...'' 
     Milli Eğitim Bakanı Hüseyin Çelik komisyonda yaptığı konuşmada, Özel Öğretim Kurumları Yasası'nın bütününde değişiklik yapan bir tasarı hazırladıklarını bildirdi. Özel öğretim alanında yüzlerce problem bulunduğunu bildiklerini belirten Çelik, sadece bir madde ile ilgili değişiklik önerisinde bulunmalarının nedenini ''Bir evin birçok ihtiyacı vardır ama, kış bastırdığında önce odun kömür alırsınız. Hepsini almayı beklerseniz donarsınız. Bazen en mühim olan, mühim olanın önüne geçer. Ülkenin şartları, konjonktür, dış münasebetler bunu gerektirdi'' dedi. Değişiklik teklifinin Dışişleri Bakanlığı'ndan geldiğini bildiren Çelik, tasarının AB yolunda demokratikleşme amacıyla atılması gereken bir adım olarak gündeme getirildiğini söyledi. Türkiye'de ABD'lilerin 4, Almanlar'ın 1, Fransızlar'ın 6, İtalyanlar'ın 3 ve Avusturyalılar'ın da 1 yabancı dilde eğitim yapan okulu bulunduğunu bildiren Çelik, 7 bin 68 öğrencinin bu okullarda okuduğunu ifade etti. ''Türk asıllı'' koşulundaki ''Türk'' kelimesini etnik kökeni değil, bir ulusu ifade ettiğini belirten Çelik, sözlerini şöyle sürdürdü 
     ''Türk milleti denildiğinde Türkiye Cumhuriyeti vatandaşı olan 70 milyonun tümü bu kapsama giriyor. Bu anlamıyla Türk kelimesi British kelimesi ile belki eşdeğer kullanılabilecek bir kelimedir. Bundan dolayı buradaki Türk asıllı ifadesi Türkiye Cumhuriyeti vatandaşı olarak değiştirilmiştir. Bizim ülkemizde 500 küsur yıldan bu yana yaşayan Yahudi, Rum, Ermeni, Süryani asıllı vatandaşlar var, müslim olmayan azınlıklar var.'' Bakan Çelik, bu yasama dönemi bitmeden Milli Eğitim Bakanlığı Teşkilat Yasası ile Özel Öğretim Kurumları Yasası'nda kapsamlı değişiklik yapan tasarıların TBMM'de kabul edileceğini umduğunu söyledi. Çelik, öğretim kurumlarındaki kırtasiyeciğin önlenmesine yönelik çalışmalar da yürüttüklerini bildirdi. 
     
     ''POPÜLER, MAGAZİNEL DEĞİŞİKLİK'' 
     CHP Yalova Milletvekili Muharrem İnce de yaptığı konuşmada, yapılan düzenlemeyi doğru bulduklarını ancak, bu alanda başka birçok sorun yaşanması nedeniyle yetersiz olduğunu söyledi. İnce, bu sorunlar arasından ''En popüler, en magazinel'' olanın seçilerek gündeme getirildiğini savundu. 
     
</TEXT>
</DOC>
