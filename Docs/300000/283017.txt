<DOC>
<DOCNO> 283017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/guncel/gun03.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Barosu'nda 2. Kolcuoğlu devri 
</HEADLINE>
<TEXT>


Lütfi Kırdar Kongre Merkezi'nde yapılan İstanbul Barosu Başkanlığı seçimlerini, halen görevi yürüten Önce İlke Grubu'nun adayı Kolcuoğlu kazandı 

LUBE AYAR İstanbul 

İstanbul Barosu Başkanlığı seçimlerini halen bu görevi sürdüren avukat Kazım Kolcuoğlu kazandı. Kolcuoğlu, en yakın rakibine yaklaşık bin oy fark atarak seçimin galibi oldu. 
Lütfi Kırdar Uluslararası Kongre ve Sergi Sarayı'nda dün yapılan seçimlerde 12 bin 400 baro üyesi, 47 sandıkta oy kullandı. Avukatlık Yasası'nın 65. maddesinin ikinci fıkrası kaldırıldığı için baroya aidat borcu olan üyeler de seçimlerde oy kullandı. 

Belen 2. oldu 
Sabah saat 09.00'da başlayan oy verme işlemi saat 17.00'de tamamlanırken, Önce İlke Grubu'nun adayı Kolcuoğlu 4 bin 971 oy alarak yeniden başkan seçildi. 
Çağdaş Avukatlar Grubu adayı Bahri Belen 3 bin 849, Çağrı Grubu'nun adayı Muharrem Balcı 2 bin 391, Hukuk Grubu'nun adayı F. Hakan Baykal 858 ve Birlik Grubu'nun adayı Mustafa Kuran 266 oy aldı. 
Kolcuoğlu seçimden sonra yaptığı açıklamada, demokratik bir genel kurul gerçekleştirildiğini belirterek, seçimlere ilk defa böyle yüksek bir katılım olduğunu söyledi. Bütün meslektaşlarına teşekkür eden Kolcuoğlu, baronun aldığı bu güçle çalışmalarına devam edeceğini ifade etti. 


</TEXT>
</DOC>
