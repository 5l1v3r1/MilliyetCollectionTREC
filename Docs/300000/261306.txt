<DOC>
<DOCNO> 261306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/spor/spo02.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kontenjan şoku 
</HEADLINE>
<TEXT>


Fenerbahçe'de yabancı futbolcu sayısının altı ile sınırlı kalması yönetimin tüm planlarını alt üst etti. Gözler yerli transfere çevrilirken, kaleci Volkan üzerindeki baskıdan biraz olsun kurtuldu 

YUSUF KOBAL 


Düş kırıklığı 
FUTBOL Federasyonu'ndan çıkan altı yabancı ile devam edilmesine yönelik karar Sarı - Lacivertli yönetimi hayal kırıklığına uğrattı. Bu duruma en çok sevinen kalede adeta diken üstünde duran Volkan oldu. Teknik Direktör Christoph Daum'un da umutla beklediği kontenjan artırımı gerçekleşmeyince Fenerbahçe yeniden yerli oyuncu transferine yöneldi. Yönetim bu konudaki çalışmalarını hızlandırdı. 

Zafer ya da Rüştü 
FENERBAHÇE'NİN kaleye takviye olarak düşündüğü isimlerin başında, daha önce de transferi gündeme gelen Ankaragücü'nün file bekçisi Zafer bulunuyor. Yönetim, Rüştü için de yeniden devreye girmeye hazırlanıyor. Öte yandan kaleye yerli takviyesi gerçekleşmemesi halinde Aurelio yine tehlikeye girecek. Alman hocanın "kalacak" raporuna rağmen sambacının yeniden endişeye kapıldığı bildirildi. 


</TEXT>
</DOC>
