<DOC>
<DOCNO> 269554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur39.html </URL>
<DATE> 2004/09/06/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Öğretim üyelerinden Alemdaroğlu'na destek .. 
</HEADLINE>
<TEXT>

     İstanbul Üniversitesi İÜ Öğretim Üyeleri Derneği Yönetim Kurulu Başkanı Prof. Dr. Hakan Berkkan, YÖK'ün, İÜ Rektörü Prof. Dr. Kemal Alemdaroğlu'nun görevden alınması yönündeki kararının hukuksal dayanaktan yoksun olduğunu savundu. 
     Prof. Dr. Berkkan yaptığı yazılı açıklamada, İÜ'nün, toplum yararına hizmet üretmesi ve laik eğitim konusunda öncü rol üstlenmesi nedeniyle Rektör Prof. Dr. Kemal Alemdaroğlu'nun hedef seçilerek, görevden alınma isteğinin gündeme geldiğini ileri sürdü. 
     İÜ öğretim üyeleri olarak üniversite ve yönetimin üstlendiği misyonu geleceğe taşımakta kararlı olduklarını ifade eden Prof. Dr. Berkkan, şunları kaydetti 
     ''YÖK Genel Kurulu tarafından tartışmalı olarak ve ilgili yasa ve yönetmelikler gözardı edilerek alınan karar ve sayın Cumhurbaşkanımıza acele bir şekilde sunulan rapor, her türlü hukuksal dayanaktan yoksun olup, gerçekleri yansıtmamaktadır. 
     Konunun, Cumhurbaşkanlığı yüksek makamı tarafından bu kapsamda değerlendirileceğine olan inancımızı kamuoyuna duyururuz'' 
     
</TEXT>
</DOC>
