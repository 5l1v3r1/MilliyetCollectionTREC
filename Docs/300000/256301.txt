<DOC>
<DOCNO> 256301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/soneko04.html </URL>
<DATE> 2004/07/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kamu kuruluşlarına 200 trilyonluk ATM promosyonu... 
</HEADLINE>
<TEXT>

     Türkiye Kamu Çalışanları Konfederasyonu'na Türkiye Kamu-Sen bağlı Türk Büro-Sen'in yaptığı araştırmaya göre, maaşlarını ATM'lerden alan kamu çalışanları için bankaların kurumlara yaptığı promosyonların rakamsal değeri aylık 200 trilyonu buluyor. 
     Türkiye Kamu-Sen Genel Merkezi'nden yapılan açıklamada, Türk Büro-Sen'in, maaşlarını ATM'lerden alan kamu çalışanları için bankaların kurumlara yönelik yaptığı promosyonlarla ilgili araştırmasına yer verildi. 
     Araştırmada, bankaların kamu kurumlarıyla yaptığı anlaşmalar sonucunda, promosyon olarak memurların ortalama aylık maaşlarının yüzde 10-15'ine kadar kurumlara nakit ve demirbaş girdisi sağlandığı belirtildi. 
     Bu paraların genellikle memurların değil kurumların bütçesine eklendiği ifade edilen araştırmada kurum yöneticileriyle banka yöneticileri arasında özel protokolle imzalanan anlaşmalar gereğince üst düzey bürokratların makam odası tefrişinin yapıldığı, son model makam araçları alındığı, klima gibi harcamalara yöneltildiği ifade edildi. 
     Bankaların promosyon olarak verdiği demirbaş ve nakit paraların değerinin yüksek boyutlara ulaştığı vurgulanan araştırmada, 2 milyon 500 bin kamu çalışanı üzerinden yapılan hesaplamalara göre, bu paranın rakamsal değerinin aylık 200 trilyona kadar çıktığı kaydedildi. 
     
     ''KAYITLARA NASIL KAYDEDİLİYOR'' 
     Bankaya yatan maaşlar kamu çalışanlarına ait olduğu halde promosyonların kurumların inisiyatifine bırakılması eleştirilen araştırmada, hangi kurumun promosyon olarak ne aldığı ya da bu promosyonların kayıtlara nasıl gelir kaydedildiğinin belli olmadığına işaret edildi. 
     Bu nedenle konuyla ilgili Maliye Bakanlığı'na, Danıştay 11. Dairesi'nde dava açıldığı anımsatılarak, Maliye Bakanlığı'nın bu konuda çıkardığı kanun, tebliğ ve yönetmelikleri değiştirerek, bankaların ödediği paraların kamu çalışanlarının maaşları oranında kendilerine ödenmesinin sağlanması istendi. 
     Araştırmada, ''Çalışana zam yapmayan hükümet, en azından bunun yolunu açmalıdır. Bu paralar kamu çalışanının anasının ak sütü gibi helaldir'' denildi. 
     
</TEXT>
</DOC>
