<DOC>
<DOCNO> 251512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonyas04.html </URL>
<DATE> 2004/06/28/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Azra Akın, Dünya Güzellik Yarışması'nın tanıtımında... 
</HEADLINE>
<TEXT>

     54. Dünya Güzellik Yarışması finallerinin 4 Aralık'ta Çin'in güneyindeki tropikal Hainan adasında bulunan Sanya kentinde yapılacağı açıklandı. 
     Sanya Belediyesi'nin başkent Pekin'de düzenlediği tanıtım etkinliğine, 2002 Dünya Güzeli Azra Akın da katıldı. Çeşitli dans ve müzik gösterileriyle tanıtım filmlerinin yer aldığı etkinlikte en çok ilgiyi Türk güzeli Akın topladı. 
     2003 Dünya Güzeli İrlandalı Rosanna Davison ve 2003 Çin Güzeli Guan Qi de davetliler arasındaydı. 
     Azra Akın, etkinliğin sonunda düzenlenen basın toplantısında, dünya güzeli seçildikten sonra hayatının ne yönde değiştiğinin sorulması üzerine, ''Dünyayı gezdim. Ülkemi tanıttım. Ama en önemlisi başkalarına yardım etmeyi öğrendim. Yardım bekleyen milyonlarca çocuk var, onlara yardım etmeliyiz'' dedi. 
     Akın, şu anda bir mankenlik ajansına bağlı olduğunu, ancak son aylarda oyunculuk eğitimi aldığını, film ve dizi projelerinin bulunduğunu kaydetti. 
     
</TEXT>
</DOC>
