<DOC>
<DOCNO> 278220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/dunya/adun.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumları azarlamış 
</HEADLINE>
<TEXT>


Verheugen, İlerleme Raporu'na Rumların, 'Kıbrıs'ın tanınması'nı ve 'Türk ordusunun çekilmesi'ni isteyen ifadeler koydurma girişimlerini, 'Annan Planı'na hayır diyen sizdiniz' diye engellemiş 

Yorgo Kırbaki - Atina 


Kıbrıs Rum Kesimi, Avrupa Birliği AB Komisyonu'nun Genişlemeden Sorumlu Üyesi Günther Verheugen'e ateş püskürüyor. Kıbrıs Rum Kesimi'nin AB üyeliğinde önemli rol oynayan Verheugen, şimdi Rumların Komisyon'un Türkiye hakkındaki İlerleme Raporu'nda yer almasını istedikleri ifadeleri "tereddütsüz" reddetmekle suçlanırken, Rum Yönetimi her şeyin bitmediğini göstermek amacıyla 17 Aralık'ta "veto" tehdidini gündeme getirebileceği mesajını verdi. 
Türkiye'ye üyelik müzakerelerinin başlaması için yeşil ışık yakılan İlerleme Raporu'na Rum Yönetimi'nin, "Kıbrıs Cumhuriyeti'nin Türkiye tarafından tanınması" ve "Kıbrıs'taki Türk askerlerinin çekilmesi" doğrultusunda net ifadeler sokulması yolundaki çabaları, Rum basınına göre, Verheugen duvarına çarptı. 
Verheugen, Rumların her talebini, "24 Nisan'daki referandumda BM Genel Sekreteri Kofi Annan'ın çözüm planına 'hayır' diyen sizdiniz" diyerek tepki gösterdi. 
Politis gazetesine göre, Verheugen İlerleme Raporu'nu açıklamadan önce son olarak önceki gün AB Komisyonu'nda yapılan toplantıda Rumların talepleri karşısında şunları söyledi "Türkiye'den zaten çok şey istiyoruz. Daha fazlasını isteyemeyiz. Türkiye koyduğumuz kriterleri yerine getirirse zaten Kıbrıs'ın tanınması kendiliğinden gelecek. Annan Planı'nı kabul etselerdi Rum tarafı bugün Kıbrıs'ın tanınması diye bir sorun olmayacaktı. Benim Kıbrıs'a Rum tarafı verilecek bir hediyem yok." 
Gazete, aynı toplantıda AB Komisyonu'nun İngiliz üyesi Chris Patten'in de, "Eğer aday bir ülke AB üyesi bir ülkeyi tanımıyorsa bu dünyanın sonu değil" diyerek, Verheugen'e destek verdiğini yazdı. 

Rumlardan gözdağı 
Rum basını, "Komisyon Kıbrıs'ı unuttu" şeklinde yayın yapınca, Rum Yönetimi Sözcüsü Kipros Hrisostomidis, "Kıbrıs Cumhuriyeti Türkiye'nin üyelik müzakerelerinin başlamasını veto etme hakkını korumaktadır" diyerek, aralık ayına kadar Rum tarafını ilgilendiren konuları teminat altına almak için çaba sarf edeceklerini söyledi. 
Atina haber ajansına göre, Rum Yönetimi lideri Tasos Papadopulos'un geçmişte veto hakkını kullanmayı arzulamadığını söylediğini de hatırlatan Hrisostomidis, 17 Aralık'taki AB Zirvesi'nde takınacakları tavrın henüz belli olmadığını belirtti ve "Vakti geldiğinde kararımızı vereceğiz" dedi. 


</TEXT>
</DOC>
