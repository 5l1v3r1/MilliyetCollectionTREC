<DOC>
<DOCNO> 256690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/siyaset/siy04.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'KKTC'ye verilen sözler tutulsun' 
</HEADLINE>
<TEXT>


LEFKOŞA Milliyet 


20 Temmuz Barış ve Özgürlük Bayramı'nın 30. yıldönümü törenlerine Türk Silahlı Kuvvetleri'ni temsilen katılmak üzere KKTC'ye giden Milli Güvenlik Kurulu MGK Genel Sekreteri Orgeneral Şükrü Sarıışık, "Kıbrıs konusunda gelinen aşamada, açılım yapması ve irade göstermesi gereken tarafın Rum tarafı olduğunu değerlendirdiklerini, Kıbrıs Türk halkına verilen sözlerin yerine getirilmesini beklediklerini" söyledi. Genelkurmay Başkanı Orgeneral Hilmi Özkök de, KKTC Cumhurbaşkanı Rauf Denktaş'a gönderdiği kutlama mesajında,Türk Silahlı Kuvvetleri'nin Kıbrıs Türk halkının güvenliğinin en güçlü teminatı olmayı sürdüreceğini vurguladı. 

'Son bayramım' 
Öte yandan KKTC Cumhurbaşkanı Rauf Denktaş, 20 Temmuz Barış ve Özgürlük Bayramı kutlamasını bu yıl son kez yaptığını bildirerek, "Gelecek yıl 20 Temmuz'da halkın seçeceği birisi bu kutlamalara katılacaktır" dedi. Denktaş, MGK Genel Sekreteri Orgeneral Şükrü Sarıışık'ı kabulünde yaptığı açıklamada, Rumlara "meşru hükümet" unvanı verildiği sürece Rumların bir anlaşmaya ihtiyaç duymayacağını da kaydetti. 


</TEXT>
</DOC>
