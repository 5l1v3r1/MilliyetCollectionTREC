<DOC>
<DOCNO> 263211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur24.html </URL>
<DATE> 2004/08/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Er "PKK, örgüt içi çatışmayı örtbas etmek için seksiyonlar kullanıyor" 
</HEADLINE>
<TEXT>

     Emniyet Genel Müdür Yardımcısı ve Sözcüsü Ramazan Er, terör örgütü PKK KONGRA-GEL'in örgüt içi çatışma yaşadığını belirterek, bunu örtbas etmek için çeşitli seksiyonlar kullandığını söyledi. 
     Er, Emniyet Genel Müdürlüğü'nde düzenlediği haftalık bilgilendirme toplantısında, 2004-2005 futbol sezonunun başlaması dolayısıyla Türkiye liglerinde oynanacak karşılaşmalarda alınacak güvenlik önlemlerini anlattı. 
     Kanun değişikliğinin ardından il ve ilçelerde Spor Güvenlik Kurullarının oluşturulacağını kaydeden Er, kurulacak kurulun maç öncesi, sırası ve sonrasında her türlü asayiş ve trafik önlemini alacağını belirtti. Er, bu çerçevede görev alacak personele hizmet içi eğitim verildiğini bildirdi. 
     
     86 ÇALINTI OTOMOBİL ELE GEÇİRİLDİ 
     Güneydoğu Avrupa Sınıraşan Suçlarla Mücadele Merkezi'nin SECİ 15 üye ülkede eş zamanlı gerçekleştirdiği ''Road Show'' adı verilen operasyonunun 6-8 Ağustos 2004 tarihinde gerçekleştirildiğini ifade eden Er, bu operasyon kapsamında Türkiye'de 6 bin aracın GBT kayıtlarının incelendiğini söyledi. Er, bu otomobillerden 86'sının çalıntı olduğunun tespit edilerek otomobillere el konulduğunu, bu olaylarla ilgili 50 kişi hakkında adli işlem yapıldığını anlattı. 
     Geçen hafta ülke genelinde meydana gelen trafik kazalarında 113 kişinin, asayiş olaylarında 46 kişinin yaşamını yitirdiğini belirten Er, toplantının ardından gazetecilerin çeşitli konulardaki sorularını yanıtladı. 
     Van Emniyeti'nde yaşanan olaylarla ilgili soru üzerine Er, konunun polis müfettişleri tarafından soruşturulduğunu, olayda kusuru bulunan 12 personelin durumunun Emniyet Genel Müdürlüğü Yüksek Disiplin Kurulu'nda ele alınacağını söyledi. Konuyla ilgili 2 mülkiye müfettişinin de Van ve Malatya'da soruşturma yapacağını belirten Er, bu olayla ilgili halen 8 kişinin cezaevinde olduğunu, aralarında Mustafa Bayram'ın da yeraldığı 5 kişinin arandığını ifade etti. 
     Pakistan'da yapılan ve aralarında Türkler'in de bulunduğu El Kaide örgüt bağlantılı operasyonlarla ilgili Güvenlik İşbirliği Anlaşması çerçevesinde bilgi istenildiğini bildiren Er, İstanbul'da meydana gelen bombalı saldırıların terör örgütü PKK KONGRA-GEL tarafından gerçekleştirildiğinin tespit edildiğini kaydetti. Er, ''Terör örgütü PKK hakimiyet, bir başka deyişle post kavgası içerisinde. Bu kavgayı örtbas etmek için eylemlerinde çeşitli seksiyonlarını kullanıyorlar'' dedi. 
     
</TEXT>
</DOC>
