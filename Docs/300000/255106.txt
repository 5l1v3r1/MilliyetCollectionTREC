<DOC>
<DOCNO> 255106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy21.html </URL>
<DATE> 2004/07/13/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
CHP'li Kart Başbakan, Sual Holding Başkanı ile ne konuşmuştur 
</HEADLINE>
<TEXT>

     CHP Konya Milletvekili Atilla Kart, Başbakan Recep Tayyip Erdoğan'ın defalarca sorulmasına karşın açık ve net bir yanıt vermediğini belirterek, ''Bir kez daha kamuoyunun önünde soruyorum Başbakan Erdoğan Sual Holding başkanı ile hangi ortamda, hangi içerikte bir görüşme yapmıştır ve bu görüşme hakkında neden bilgi vermemektedir '' dedi. 
     TBMM Genel Kurulu'nda gündemdışı konuşan CHP'li Kart, Başbakan Erdoğan'a daha önce bazı önergelerinde gündeme getirdiği soruları yöneltti. 
     Seydişehir Alüminyum Tesisleri'nin özelleştirilmesi sürecinde birtakım sermaye gruplarıyla hukuk dışı ilişkiler içine girildiği yolundaki iddialarını yineleyen Kart, bu iddiaların araştırılması için hazırladığı soru önergelerine Başbakan Erdoğan'ın ''Ya içeriğine uygun ya da hiç cevap vermediğini'' iddia etti. 
     Başbakan'a kamuoyu ve milletvekillerinin önünde bir kez daha bu sorularını yöneltmek istediğini belirten Kart, ''Sayın Başbakan, Sual Holding Başkanı Sayın Vekselberg ile hangi tarihlerde görüşme yapmıştır Bu görüşmelerin içeriği nedir Müteaddit soru önergelerine rağmen, Sayın Başbakan bu görüşmeler hakkında neden bilgi vermemektedir Bu görüşmelerin açıklanmamasını gerektiren herhangi bir gerekçe var mıdır Bu görüşmelerin Devlet sırrı niteliğini taşıyan bir içeriği var mıdır '' dedi. 
     TBMM Genel Kurulu'nda gündemdışı söz alan CHP Şanlıurfa Milletvekili Mehmet Vedat Melik de seçim bölgesindeki elektrik enerjisi sıkıntılarına değindi. Melik, Şanlıurfa'nın derhal afet bölgesi ilan edilmesini ve devlet olanaklarının buraya aktarılmasını istedi. 
     
</TEXT>
</DOC>
