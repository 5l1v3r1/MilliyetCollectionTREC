<DOC>
<DOCNO> 275029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun07.html </URL>
<DATE> 2004/09/26/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Gül Ermeni kampanyalarına karşı komite kuruldu 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD'de yaşayan Türklerle New York'taki Türkevi'nde bir araya gelerek, sorunları dinledi. Gül, burada yaptığı konuşmada, ABD'de yaşayan Türklere bir an önce yaşadıkları ülkenin vatandaşlığını alarak siyasal hayatında aktif hale gelmeleri tavsiyesinde bulundu. 
     Bir soru üzerine, Ermeni grupların sözde soykırımın 90. yıldönümü anma hazırlıklarına cevap vermek üzere çalışmalar yapıldığına dikkati çeken Gül, ''Bu konuda Bakanlığımızca bir komite kuruldu. Bu komite tarafından toplantılar ve bilimsel çalışmalar yapılacak. Komiteden arkadaşlar ABD'ye gelip sizlerle de görüşecek'' dedi. 
     Gül, Ermenistan ile Türkiye arasında sınır kapısı açılıp açılmayacağını soran bir vatandaşa, ''Türkiye bütün komşularıyla ilişkilerini iyi tutmak istiyor. Ermenistan ile de ilişkilerimizi iyi bir noktaya getirmek istiyoruz, ancak daha önce hallolması gereken problemler var. Bu problemler çözülürse sınır kapısına da sıra gelir'' yanıtını verdi. 
     Bir soru üzerine, bütün siyasi kriterleri yerine getiren Türkiye için Avrupa Birliği'nin artık müzakere tarihi vermeme ihtimalinin bulunmadığını söyleyen Gül, ''Sene sonunda bu karar alınacaktır'' dedi. 
     Türk-İsrail ilişkilerini de değerlendiren Gül, Türkiye'nin hem Filistin ve Arap dünyası, hem de İsrail ile ilişkileri olduğunu ifade eden Gül, ''Bu ilişkiler gelişiyor. Bu ülkelerin hepsiyle de ilişkimiz olması Ortadoğu'da barışı sağlamak üzere Yol Haritası'nı işletmek için önemli bir imkan. Biz bu ilişkilerimizi bu amaçla kullanmak istiyoruz'' dedi. 
     
     ABD VATANDAŞI OLUN 
     Yapılan toplantıda konuşan Gül, Türkiye'de son iki yılda pek çok şeyin değiştiğini ifade ederek, ''Türkiye'de çok güzel şeyler olmaya devam ediyor. Ülkenizle alakalı artık güzel şeyler duymaya başladınız ve bu devam edecek. Bu arada, Türkiye'nin dünyadaki öneminin de giderek arttığını görüyorsunuz'' dedi. 
     Türkiye'de artık tam bir siyasi istikrarın bulunduğunu ifade eden Gül, ''Meclis görülmemiş bir hızla çalışıyor. Çok önemli kararlar çıkarıldı. İki sene önceki Türkiye ile bugünkü Türkiye arasında çok büyük farklar var'' şeklinde konuştu. 
     Gül, bugün artık mekanların ve uzaklıkların bir öneminin olmadığını kaydederek, ''Önemli olan yaşadığınız yerlerde mutlu olmanız ve inandığınız, bağlılık duyduğunuz şeylere katkıda bulunmanız. Bu anlamda Türkiye'ye de yaptıklarınızla katkıda bulunmalısınız,'' dedi. 
     
     ABD SİYASETİNDE AKTİF OLUN 
     Türkleri Amerikan siyasetinde aktif olmaya çağıran Gül, burada uzun süre yaşayıp da ABD vatandaşı olmamanın büyük bir yanlışlık olduğunu kaydederek, bu konuda gerekli yasal düzenlemeleri gerçekleştirdiklerini kaydetti. Gül, şunları söyledi 
     ''Yaşadığınız ülkede vatandaşlık alın ki, o ülkenin siyasi hayatına katılabilesiniz. ABD'de son derece eğitimli bir Türk toplumu var. Bazılarınızı teşvik edin ki, federal, eyalet ya da yerel seviyede siyasi hayatta rol alıp, seçimlere katılsınlar.'' ABD'nin gönüllü çalışma örnekleriyle dolu olduğunu ifade eden Gül, Amerika'daki Türklerden gönüllü çalışmalarla Türkiye için çok daha fazla katkı beklediklerini belirtirken, ''Sizin fedakarlıklarınıza ihtiyacımız var'' dedi. Türklere bir araya gelerek örgütlenmelerini ve sahip oldukları dernekleri güçlendirmelerini tavsiye eden Gül, ''Bunlar olunca Türkiye'nin burada çok daha güçlü hale geleceğini göreceksiniz'' diye konuştu. 
     Bir vatandaşın, ''Burada oy kullanıyoruz, ama Türkiye'de oy kullanamıyoruz'' diyerek şikayetini dile getirmesi üzerine, bu konuda çalıştıklarını, ancak bazı teknik zorlukların bulunduğunu söyleyen Gül, ''Bu sorun henüz çözülemedi. Umut ediyorum ki, en kısa zamanda bu sorunu da çözeceğiz. Vatandaşlarımızın Türkiye ile bağlarının devam etmesi için bu haklarını kullanabilmeleri lazım. Yaptığımız köklü değişiklikler gibi bu soruna da sıra gelecek'' dedi. 
     
     IRAK SINIRI 
     Yine bir vatandaşın sorusu üzerine, Irak sınırında Habur'un yanı sıra ikinci bir sınır kapısının açılması planından vazgeçilmediğini ifade eden Gül, bu kapının açılabilmesi için yapılması gereken yollar ve inşa edilmesi gereken iki köprü bulunduğunu, ayrıca bazı güvenlik endişelerinin bu kapının açılmasını geciktirdiğini belirtti. Gül, bununla birlikte, söz konusu ikinci sınır kapısının açılmasından vazgeçilmediğini kaydetti. 
     Dışişleri Bakanı ve Başbakan Yardımcısı Abdullah Gül, daha sonra New York Başkonsolosu Ömer Onhon'un onuruna verdiği resepsiyona katıldı. 
     BUL-MCT 09 05 26 09 04 
     
</TEXT>
</DOC>
