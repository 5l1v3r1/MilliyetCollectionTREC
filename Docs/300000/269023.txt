<DOC>
<DOCNO> 269023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonspo01.html </URL>
<DATE> 2004/09/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hagi Çok iyi genç oyuncularımız var... 
</HEADLINE>
<TEXT>

     Galatasaray Teknik Direktörü Gheorghe Hagi, National Bükreş maçında kadroda yer verdiği gençlerin performansından memnun olduğunu belirtirken, ''Taraftarlarımız da Galatasaray'ın çok iyi gençleri olduğunu gördü'' dedi. 
     Hagi, 2-1 kazandıkları maçtan sonra yaptığı açıklamada, çok iyi bir hafta geçirdiklerini ve iyi çalıştıklarını, National Bükreş maçında da iyi oynadıklarını söyledi. 
     Maçta çok sayıda genç futbolcuya yer verdiğini ifade eden Hagi, ''Onları kazanmamız iyi oldu. Bazı gençlerimiz bu gece çok güzel rüya görecek. Taraftarlarımız da Galatasaray'ın çok iyi gençlerinin bulunduğunu gördü'' diye konuştu. 
     10 gündür milli takımlarda bulunan oyunculardan yoksun çalıştıklarını, bu nedenle üzgün olduğunu kaydeden Hagi, şöyle devam etti 
     ''Samsunspor maçını düşünüyorum. Onlarla en son 2-3 gün birlikte çalışabileceğiz. Ama kazanmamız gereken bir maç oynayacağız. Futbolcularımın hepsinden memnunum. Gençlere de zaman tanımamız lazım. Onları yetiştirmeliyiz. Çok çalışsınlar ve sabretsinler.'' Hagi, milli takımlarda bulunan ve sakat olan Ergün ve Sabri'nin durumlarının hatırlatılması üzerine de ''Sakatlıklarının fazla önemli olduğunu sanmıyorum. Dönünce göreceğiz. Ama onlar olmasa da yerlerinin doldurulabileceğini görüyoruz'' diye konuştu. 
     Galatasaray'ın ilk golünü atan futbolcu Necati de genç oyuncuların bu akşamki performansını överken, ''Galatasaray'ın geleceğinin emin ellerde olduğu bu akşam görüldü'' dedi. 
     Bu arada, Galatasaraylı futbolculara maçtan sonra 2 gün izin verildi. Sarı-kırmızılı futbolcular, 6 Eylül Pazartesi günü toplanarak, Samsunspor maçı hazırlıklarına başlayacak. 
     
</TEXT>
</DOC>
