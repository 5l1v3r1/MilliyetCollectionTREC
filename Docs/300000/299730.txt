<DOC>
<DOCNO> 299730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/spor/spo01.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın şifresi 24 
</HEADLINE>
<TEXT>


Demirören, Oktay ve Bosque zirvesinde, "Geleceğin Beşiktaş"ı şekillendi. Yeni sezonda Siyah-Beyazlılar'ın kadrosu 24 kişiden oluşacak, yaş ortalaması da 24'ü aşmayacak 

ORHAN YILDIRIM 


Sessiz devrim 
SİYAH - Beyazlılar'ın Ümraniye zirvesinde devrim niteliğinde kararlar alındı, gelecek sezonun planlaması şimdiden gerçekleştirildi. Başkan Yıldırım Demirören, Futbol Şube Sorumlusu Kıvanç Oktay Teknik Direktör Bosque ile görüşerek, gelecek sezon takımın yaş ortalamasının 24'e indirilmesini karara bağladı. Ayrıca kadroda da en çok 24 futbolcunun bulunması kararlaştırıldı. 

Ersen planı 
BEŞİKTAŞ, transferi de bu planlamaya göre yapacak. Ayrıca tüm yabancıların durumu da yeniden gözden geçirilecek. Ara transferde Cordoba, Ronaldo ve Juanfran'ı gözden çıkaran Siyah - Beyazlı yönetimin, Ahmed Hassan, Pancu ve Carew için de tekliflere açık olduğu ifade edildi. Öte yandan Denizlispor'dan Ersen Martin'i isteyen Beşiktaş, bu oyuncuya karşılık Veysel'i önerdi. 

Yönetim kampa giriyor 

BEŞİKTAŞ Yönetimi, bir ilke imza atmaya hazırlanıyor. İstifaların ardından idareciler arasında kaynaşmayı sağlayıp, birlik beraberlik mesajı vermek isteyen Başkan Yıldırım Demirören, yönetimini cumartesi günü kampa alacak. Spor kıyafetleriyle Ümraniye'ye çağırılan Siyah - Beyazlılar, akşam da tam kadro burada kalacak. 
KARTAL'IN yöneticileri, pazar sabahı da eş ve çocuklarıyla birlikte yine tesislerde birlikte kahvaltı yapacak. Kamp sırasında Siyah - Beyazlı yöneticiler mini futbol maçı, çeşitli oyunlar ve tenis müsabakaları yaparak kampı tamamlayacak. Başkan Demirören'in aynı uygulamayı sezon sonunda da yapacağı öğrenildi. 

Fran arayışta 

BÜYÜK umutlarla transfer edilen ancak hayal kırıklığı yaratan Juanfran kendine kulüp aramaya başladı. Teknik Direktör Vicente Del Bosque'nin de gönderilmesi için yeşil ışık yaktığı İspanyol oyuncu, Göztepe maçı sonrası yönetimle bir araya gelecek. Juanfran, İspanyol medyasına yaptığı açıklamada, "Beşiktaş'ın beni devre arasında satması zor gibi gözüküyor. Çünkü önümde çok kısa bir süre var. Bu yüzden ayrılmam sezon sonuna kalabilir" ifadelerini kullandı. 

Taktik tutmadı 

KARTAL'DA, istifa edenlerin yerine geçecek asil üyeleri belirlemek için yapılan toplantıda ilginç bir olay yaşandı. Başkan Yıldırım Demirören, yedekler arasında kura çekilmesini ve asil üyelerin belirlenmesini istedi. Ancak en yaşlı yönetici İlhan Durusoy, "Beni kuradan çıkarın, gençleri alın" deyince, Murat Ürünsak da buna katıldı. İki üye de, Süleyman Eren ve Bülent Deriş'in, "Olmaz, siz varken bize düşmez" demesini beklerken, yedekte kaldı. 

Beşiktaş işi sıkı tutuyor 

SÜLEYMAN HATISARU 

TÜRKİYE Kupası'nda bugün Göztepe ile karşılaşacak olan Beşiktaş, rakibin durumuna bakmadan maça çok disiplinli hazırlandı. Son taktik çalışmasını dün tesislerinde yapan Siyah - Beyazlılar, dün THY ile İzmir'e gitti. Siyah - Beyazlılar'da ülkelerine giden Cordoba ve Ronaldo, sakatlıkları süren Ahmet Yıldırım, Carew ile Tayfun kadroya alınmadı. Sergen ile İbrahim Toraman da kafilede yer almadı. 
FUTBOL Şube Sorumlusu Kıvanç Oktay, rakibin kim olduğuna değil, statüye baktıklarını söyleyerek, "Göztepe'yi kesinlikle hafife almıyoruz, çok ciddi bir maç olarak bakıyoruz" dedi. İbrahim Üzülmez de rakibi tanımadıklarını vurguladı. Pancu ise şunları söyledi "Herkesin düşündüğü gibi rahat olmayabilir, ama Beşiktaş turu geçecek. Gol atıp tatile moralli gitmek istiyoruz." 



</TEXT>
</DOC>
