<DOC>
<DOCNO> 259295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko32.html </URL>
<DATE> 2004/07/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Plaskart, halka açılacak... 
</HEADLINE>
<TEXT>

     Akıllı kart üreticisi Plastkart, halka açılmaya hazırlanıyor. 
     Plastkart'ın yüzde 28.57'lik hissesi, 10 Ağustos Salı günü Borsa'da satış tekniğiyle halka arz edilecek. 
     Plastkart Genel Müdürü Ali Yıldız, yaptığı yazılı açıklamada, Ekim 2000'de sermayesinin tamamı Türk yatırımcılar tarafından karşılanarak kurulan Plastkart'ın hisselerinin 2 bin 900 liradan halka arz edileceğini bildirdi. 
     Akıllı kartların, dijital kimlik kartları, bankacılık, toplu taşımacılık, ankesörlü telefon, GSM, internet, sadakat programları-elektronik cüzdan, televizyonculuk, geçiş kontrolü ve dijital haklar gibi pek çok farklı alanda kullanıldığını belirten Yıldız, Türkiye'deki akıllı kart sektörünün önünün çok açık ve büyüme potansiyelinin oldukça yüksek olduğunu vurguladı. 
     Yıldız, ''Bu nedenle sektörün öncüsü olmanın yanı sıra sektörde ilk halka açılan şirket olduğumuz için talebin canlı olmasını bekliyoruz'' dedi. 
     Halka arzdan elde edilecek kaynak ile yeni üretim hatları oluşturulacağını ve kapasite artırımına gidileceğini ifade eden Yıldız, aynı zamanda bir akıllı kart yazılım evine iştirak edilmesinin ya da devir alınmasının planlandığını bildirdi. 
     Yıldız, halka arzın yüzde 28.57 veya 4 trilyon lira nominal değerli hisse ile sınırlı olacağını kaydetti. 
     
     ''GELECEK AYLARDA DIŞARIYA DAHA FAZLA YÖNELECEĞİZ'' 
     Ali Yıldız, açıklamasında, Plastkart'ın ihracat hedefleri ve stratejik işbirlikleri hakkında şunları kaydetti 
     ''İlk ihracatımız Irak Telekom'a olmuştu. Gelecek aylarda Türkiye marketinin hızlı projelerinin sonuçlanması ve kapasite artırımımız ile dışarıya daha fazla yöneleceğiz. Tabii ki stratejik ortağımız olan Gemplus kanallarının kullanımı da çok önemli olacak. Akıllı kartın çok farklı marketleri var. Tam olarak bir market payından bahsetmek doğru değil. Ancak elimizdeki bilgiler dahilinde telekomünikasyon alanında cirosal büyüklükler dikkate alındığında yüzde 50 ve hatta biraz fazlası market payına, akıllı bankacılık kartları tarafında ise sonuçlanan ihaleler dikkate alındığında yine aynı değerlerde bir pazar payına sahip olduğumuzu tahmin ediyoruz.'' Yıldız, bankacılık ve kimlik kartı uygulamalarında stratejik ortaklıkları bulunduğunu anımsatarak, yeni yatırımları birlikte yapmak üzere görüşmelerin devam ettiğini vurguladı. 
     Ortaklığın gerçekleşmesi halinde Gemplus'ın yurtdışındaki iş hacminin bir kısmını Türkiye'ye kaydırmasının söz konusu olabileceğini belirten Yıldız, ''Bu da Plastkart için dışarıya açılmada en hızlı ve kolay yöntem olarak gözüküyor. Kaldı ki mevcut endüstriyel ortaklık anlaşması ile Türkiye'deki üretim hakları alınmış ve sektörde ortak hareket ederek satışın Plastkart tarafından yapılması karara bağlanmıştır'' dedi. 
     
</TEXT>
</DOC>
