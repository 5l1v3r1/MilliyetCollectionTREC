<DOC>
<DOCNO> 266895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonsiy08.html </URL>
<DATE> 2004/08/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yıldırım "En ufak bir gevşeklik üzücü olaylara sebep olabilir" 
</HEADLINE>
<TEXT>

     Ulaştırma Bakanı Binali Yıldırım, emniyet tedbirlerinin devamlılık arz etmesi gerektiğini belirterek, ''En ufak bir gevşeklik, üzücü olaylara sebep olabilir'' uyarısında bulundu. 
     Ulaştırma Bakanı Yıldırım, Türkiye'de ilk kez İstanbul'da düzenlenen Avrupa Sivil Havacılık Konferansı'nın açılışını, video konferans bağlantısı ile Telekom Erzincan İl Müdürlüğü'nden yaptı. 
     Konuşmasını İngilizce yapan Bakan Yıldırım, daha sonra gazetecilere yaptığı açıklamada, 11 Eylül saldırılarının ardından uçuş güvenliği ve havaalanlarındaki emniyet tedbirlerinin tüm dünyada arttığını belirterek, Türkiye'de de emniyet tedbirlerinin sıkı bir şekilde uygulandığını söyledi. 
     Sivil Havacılık Örgütü'nden teknik elemanların zaman zaman havaalanlarında inceleme yaptığını hatırlatan Yıldırım, şöyle konuştu 
     ''Bugüne kadar yapılan incelemelerde oldukça iyi sonuçlar ortaya çıktı. Çok ciddi anlamda bir aksamamız söz konusu değil. Ama bu iş bir seferlik yapılacak iş değil. Emniyet tedbirlerinin çok devamlılık arz etmesi gerekiyor. En ufak gevşeklik, üzücü olaylara sebep olabilir.'' İstanbul'da yapılan toplantıda uçuş güvenliği ve havaalanlarının emniyeti temalarının ele alınacağını kaydeden Yıldırım, ''Güvenlik en önde gelir. Ancak güvenlikle insanların seyahat etme özgürlüğü eziyete dönüştürülmeden uyum içerisinde götürülmesi lazımdır'' dedi. 
     Ulaştırma Bakanı Binali Yıldırım, Sivil Havacılık Konferansı'nın Türkiye'de yapılmasının bu işe verilen önemi gösterdiğini sözlerine ekledi. 
     
</TEXT>
</DOC>
