<DOC>
<DOCNO> 268399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun32.html </URL>
<DATE> 2004/09/02/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
AB Dönem Başkanı Bot Türkiye ile müzakereler hemen başlamalı 
</HEADLINE>
<TEXT>

     Avrupa Birliği AB dönem başkanı Hollanda'nın Dışişleri Bakanı Bernard Bot, Türkiye'nin siyasi kriterleri yerine getirdiğine karar verilmesi halinde, tam üyelik müzakerelerine hemen başlanması gerektiğini söyledi. 
     Bot, Avrupa Parlamentosu AP Dış İlişkiler Komitesi'nde yaptığı konuşmada, Türkiye'de büyükelçi olarak görev yaptığını ve Türkiye'yi iyi tanıdığını kaydederek, ''Türkiye'nin siyasi kriterleri yerine getirdiğine karar verilmesi halinde bence müzakerelere hemen başlanmalı, ancak başlamak için biraz zamana ihtiyaç olacağı muhakkak'' dedi. 
     Hollanda Dışişleri Bakanı, Türkiye'nin müzakerelere başlamaya hazır olmaması durumunda farklı senaryoların gündeme gelebileceğini ifade etti. 
     Genişleme konusunda karar vermek için Ekim ayında yayınlanacak Türkiye ile ilgili ilerleme raporunu beklediklerini belirten Bot, ''Türkiye için yeni hiçbir kural olmayacak'' dedi. Bot, AB'nin Aralık ayı zirvesinde Türkiye hakkında alınacak kararla ilgili farklı görüşlerin dile getirilebileceğini, ''Hollanda'nın dönem başkanı olarak hiçbir görüşe işaret etmediğini'' söyledi. 
     Bot, Türkiye ile özel ortaklık kurulması yönündeki görüşlerle ilgili bir soru üzerine, Türkiye'ye tam üyelik perspektifi verildiğini ve gelişmelerden bütün kurumların haberdar olduğunu belirterek, ''Sanki Türkiye'nin üyeliği yeni ortaya çıkmış gibi davranmaya gerek yok'' diye konuştu. 

     
</TEXT>
</DOC>
