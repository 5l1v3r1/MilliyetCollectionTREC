<DOC>
<DOCNO> 283920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonyas21.html </URL>
<DATE> 2004/10/27/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Satürn'ün ayı Titan'dan ilk görüntüler 
</HEADLINE>
<TEXT>

     BBC 

Satürn'ü incelemek üzere geliştirilen Cassini - Huygens aracı, gezegenin en büyük uydusu Titan'ın fotoğraflarını dünyaya geçmeye başladı. Cassini Salı günü Titan'a en yakın geçişini yaptı ancak görüntüleri Dünya'ya ulaştırmaya başlaması dokuz saat sürdü. 
     Fotoğraflarda Titan puslu bir ay görünümünde. 
     Yüzeyde net bir şekilde birbirinden ayrılan karanlık ve aydınlık bölgeler var. NASA görüntüleme ekibi bunun yüzeydeki buzla kaplı yükseltilerden kaynaklandığını düşünüyor. 
     Titan, bir uydu olsa da Merkür ve Plüton gezegenlerinden daha büyük. Azot açısından zengin bir atmosferi olan Titan'ın sıvı metan ve etan maddelerinden oluşan göllerle kaplı olduğu düşünülüyor. 
     Uzmanların bu tahminlerin doğruluğunu sınayacak görüntüleri incelemesi ise uzun sürecek. 
     3 milyar 300 milyon dolara mal olan Cassini Huygens aracı, önümüzdeki günlerde uydu üzerinden toplam 45 geçiş yapacak. 
     Cassini'nin taşıdığı Huygens inceleme aracı, ana gövdeden ayrılarak Aralık ayında Titan'a indirilecek. 
     Amerika Birleşik Devletleri ve Avrupa uzay ajansları NASA ve ESA'nın ortak girişiminin sonucu olan Cassini ise önümüzdeki dört yıl boyunca güneş sisteminin halkalarıyla ünlü altıncı gezegenini ve çevresindeki 31 ayı inceleyecek. 
     Cassini Huygens, Satürn yörüngesine giren ilk inceleme aracı. 
     Adını, 17. ve 18. yüzyıl gökbilimcileri Jean Dominique Cassini ve Christian Huygens'ten alan araç, Satürn'e ulaşmak için altı yıl önce yola çıktı ve bu sürede 3 milyar kilometreyi aşkın bir yol katetti. 
     
</TEXT>
</DOC>
