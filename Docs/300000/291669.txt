<DOC>
<DOCNO> 291669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/yazar/zbirand.html </URL>
<DATE> 2004/11/24/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Gerçek suçlu bizleriz... 
</HEADLINE>
<TEXT>


Pazartesi günkü MANŞET CNN Türk'te hafta içi hergün 17.00'de programında kıyametler koptu. Dört büyük kulübün taraftarları telefonları kilitlediler. Meğer ne kadar da dertliymişler. En büyük şikayetleri de, tribünlerdeki Amigo terörüydü. 
Hele FB'li bir taraftar isim vererek Amigoların nasıl tetikçi gibi kullanıldıklarını, kulüplerden elde ettikleri biletleri karaborsada satarak nasıl para kazandıklarını anlattı. 
BJK'lı taraftar da hemen hemen aynı sorunlardan şikayet etti. 
Maç kapısında arama yapan polis memurlarından birinin söyledikleri de çok ilginçti. Kulüp yöneticilerinin yanlarına 10-15 kişilik gruplar alıp, hiçbir arama yaptırmadan nasıl içeri soktuklarını, aramaya kalkıldığında ise nasıl terslendiklerini anlattı. 
Yanlış anlama olmasın. Stadlardaki terörü kulüp yöneticileri çıkartmıyorlar. Ancak bu terörün durması için gereken koşulları oluşturmuyorlar. Gerçekten de, bu mafya tipli adamlar tribünlerde cirit atıyorlar. Kimse de sesini çıkaramıyor. 

SPOR PROGRAMLARINDAKİ KABALIKLARI DA DURDURUN 
Yine kulüp yöneticilerinin sorumluluklarından bir diğeri de, kullandıkları kelimelere ve genel yaklaşımlarına dikkat etmeleri olmalıdır. 
Külhan bir dil kullanan ve gerilimi özellikle arttıran demeçler verenleri izliyoruz. İnsanları kışkırtan konuşmalarla karşılaşıyoruz. 
Taraftar dediğiniz kişiler de, bundan çok etkileniyorlar. Adeta deliriyorlar ve öylesine gergin bir havada maça gidiyorlar. 
Sadece kulüp yöneticileri değil, TV'lerdeki spor programlarına bakın. Sırf reyting elde edebilmek için, bir futbolcu veya hakemi hedef alıp, onu yerden yere vuranlar. Argo bir dille açıkça seyirciyi kışkırtanlar kol geziyor. 
Siz böyle bir ortamdan ne beklersiniz 
O taraftar delirmesin de ne yapsın 
Hep birlikte düşünelim. 
Sorumluluğu başkalarına atmayalım. 
Gerçek suçlu bizleriz. 



DEVLET HUKUKA UYMAZSA, ORTAYA PEKER'LER ÇIKAR Dikkat edecek olursanız, toplumun her kesiminde bir köşe dönmecilik, yasalara uymamanın yolunu arama merakı var. 
Küçük boylu işlerin temsilcisi , Sedat Peker. Baksanıza ellerini nerelere kadar uzatmış. Tam anlamıyla bir iş bitirme örgütü kurmuş. Parayı bastırdınız mı, sorununuz hallediliyor. Hem de her alanda çalışıyor. Dışardan baktığınızda ise, Devletin yanında yer alan ve Devlet için çalışan bir vatansever gibi görülüyor. 
Bir üst düzey mafya kesiminin temsilcisi ise, Alaaddin Çakıcı. O daha büyük işler yapmış. Banka alış verişinden, onu bunu korkutarak iş çevirmeye kadar gidiyor. Ancak onun rakkamları daha büyük. Onun soyunduğu rol de, Ermeni terörüne karşı Devlet adına mücadele vermek. 
Bu tiplerin yaşaması, sadece Devletin tutumuna bağlı. 
Devlet hukuka bağlı kalmaz, herkese eşit mesafede durmaz, birgün solculara ve PKK' ya karşı Ülkücüleri kullanır yarın Hizbullah'ı devreye sokarsa, toplumda da çarpıklıklar hemen başlar. 
İşte o zaman da, Uzan'lar çıkar ve neden başkaları yapıyor da, bizler yapmıyoruz der. 
Hepimizin en fazla dikkat etmesi gereken nokta işte budur. 
Herşeyden önce Devlet kendine çeki düzen vermek zorundadır. 
Önce Devlet hukuka uymalıdır. Yasaları, herkese aynı mesafede durup uygulayan devlet olmalıdır. Kimine az, kimine çok uygulamamalıdır. 
İşte o zaman uygar bir toplum olabiliriz. 



BİZ DEĞİL, BAŞKALARI HAREKETE GEÇSİN Hastalığımız devam ediyor. 
Ortaya bir sorun mu çıktı veya çözülmesi gereken bir konuyla mı karşı karşıyayız. 
Üzerinde düşünülmesi, çalışılması ve sonuca götürülmesi mi gerekiyor 
Bizde kimse işi yüklenmek istemez. Hemen bir başkasına pas eder. 
Tribünlerdeki terörde de aynı durumla karşılaşmadık mı 
Valilik Federasyona, Federasyon Kulüplere, Emniyet Özel Güvenlik şirketlerine ve en sonunda da hepsi birleşip sorumluluğu Medya'ya bıraktılar. 
Gayet tabii medya'nın da sorumluluğu var. 
Nedir o 
Kışkırtmamak, zavallı taraftarı deli etmemek. 
Ancak herkes önce kendi evinin önünü temizlesin ve lütfen en sonunda Medya' nın kapısı çalınsın. Bizim de bu işte hatalarımız var. Biz de tertemiz değiliz, ancak bir de öncelikler var... 
Herkes işini yapsın, yeter. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
