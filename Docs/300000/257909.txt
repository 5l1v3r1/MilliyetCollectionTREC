<DOC>
<DOCNO> 257909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sontur26.html </URL>
<DATE> 2004/07/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Balıkesir'de vahşet... Başı ve kolları kesik kadın cesedi bulundu 
</HEADLINE>
<TEXT>

     Balıkesir'in Edremit İlçesi'nde bulunan başı ve kolları kesik kadın cesediyle ilgili soruşturma sürdürülüyor. 
     Soruşturma kapsamında, annesi tarafından kayıp olduğu bildirilen bir kadının ayrı yaşadığı eşinin çalıştığı çiftlikte, kemik parçaları ve kafatası bulununca, bu kişi ile çiftlik sahibi tutuklandı. 
     Alınan bilgiye göre, Ortaoba Köyü'nde yaklaşık 10 gün önce, dere kenarında sürüsünü otlatan bir çobanın, çalılıklar arasındaki çuvalda kafası ve kolları kesik halde kadın cesedi bulmasının ardından, olayla ilgili soruşturma başlatan Edremit İlçe Jandarma Komutanlığı ekipleri, önemli bulgulara ulaştı. 
     Ekipler, kadının kimliğini belirlemeye çalışırken, ilçede yaşayan Leman O, kızı Çiğdem D'nin 13 Temmuz'da ''İşe gidiyorum'' diye evden ayrıldığını, ancak bir daha dönmediğini söyleyince, araştırma bu yönde yoğunlaştırıldı. 
     Edremit Cumhuriyet Başsavcılığı, kadın cesedinin Çiğdem D'ye ait olup olmadığının belirlenmesi amacıyla ceset ile kızının kayıp olduğunu ihbar eden anneyi, DNA testi için İstanbul Adli Tıp Kurumu'na gönderdi. 
     Bu arada, Çiğdem D'nin, son olarak bir süredir ayrı yaşadığı N.D'nin 32 çalıştığı Ortaoba Köyü yakınlarındaki çiftlikte görüldüğünü belirleyen jandarma ekipleri, çiftlikte yaptıkları aramada, küller arasında kemik parçaları buldu. Doktorun, kemiklerin bir kadına ait olabileceği yönünde görüş bildirmesi üzerine güvenlik güçleri, İzmir'den getirilen özel eğitimli köpeklerle bölgede yaptıkları detaylı aramada, fosseptik çukurunda kafatası buldu. 
     Olayla ilgili gözaltına alınan 5 kişiden 3'ü serbest bırakıldı N.D. ve çiftlik sahibi İ.Ö. 62 sorgulanmalarının ardından çıkarıldıkları nöbetçi mahkemece tutuklandı. 
     Olayla ilgili soruşturmanın sürdürüldüğü kaydedildi. 
     
</TEXT>
</DOC>
