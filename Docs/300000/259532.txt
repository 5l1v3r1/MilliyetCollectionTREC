<DOC>
<DOCNO> 259532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun18.html </URL>
<DATE> 2004/07/31/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Özbekistan'daki saldırılar 50 kişi gözaltına alındı... 
</HEADLINE>
<TEXT>

     Özbekistan'da dünkü saldırılardan sonra 50 kişinin gözaltına alındığı bildirildi. 
     İtar-Tass, zanlıların başkent Taşkent ve Buhara bölgesinde gözaltına alındığını duyururken, saldırılarda 3'ü intihar eylemcisi 6 kişinin hayatını kaybettiğini duyurdu. 
     Özbekistan İçişleri Bakanı Zakir Almatov, İtar-Tass'a yaptığı açıklamada, yaralılardan birinin hastanede hayatını kaybetmesiyle ölü sayısının 3'e yükseldiğini belirterek, hastanede tedavi gören 8 yaralının durumunda endişe verici bir durum olmadığını söyledi. 
     Ajans, dünkü saldırılarda hayatını kaybedenlerden birinin İçişleri Bakanlığı, birinin Ulusal Güvenlik Servisi ve diğerinin de Başsavcılık Bürosu görevlisi olduğunu belirterek, intihar saldırısında bulunan 3 kişiden birinin kimlik tespitinin yapıldığını duyurdu. 
     Kimliği belirlenen intihar eylemcisinin adı açıklanmazken, diğer 2 intihar eylemcisinin cesetlerinin çok kötü durumda olduğu ve cinsiyetlerinin dahi tespit edilemediği bildirildi. 
     Almatov, Taşkent'teki durumun kontrol altına alındığını ve büyükelçiliklerin önündeki güvenlik önlemlerinin artırıldığını belirterek, sınırlardaki güvenliğin de artırıldığını sözlerine ekledi. 
     Taşkent'te dün İsrail ve Amerikan büyükelçilikleri ile başsavcılığa düzenlenen intihar saldırılarını, Özbekistan İslami Hareketi adlı örgütün ardından Hizbüttahrir de üstlenmişti. 
     
</TEXT>
</DOC>
