<DOC>
<DOCNO> 286145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur14.html </URL>
<DATE> 2004/11/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sahte şeyhe suçüstü 
</HEADLINE>
<TEXT>

     Ramazan ÇETİN DENİZLİ, DHA 

DENİZLİ'de Arap şeyhleri gibi giyinerek kendini Dubaili şeyh olarak tanıtan Hataylı 52 yaşındaki Fuat Çenkel ile uyuşturucu kaçakçılığından İnterpol tarafından aranan suç ortakları 37 yaşındaki Memet Gezer ve 28 yaşındaki Özgür Çavlak, kendilerini müşteri gibi anıtan jandarmaya sahte altın satarken suçüstü yakalandı. Fuat Çenkel, jandarmaya verdiği ifadede kendini Robin Hood gibi gördüğünü söyleyerek, "Zenginden alıp fakire veriyorum. Dolandırdığım insanların paralarıyla 30 aileye bakıyorum. 30 aile benden ekmek bekliyor'' dedi. 
     Kendini Arap şeyhi olarak tanıtan bir kişinin vatandaşları sahte altınla dolandırdığı istihbaratını alan Denizli İl Jandarma Alay Komutanlığı İstihbarat Timleri, Gümüşler Jandarma Karakolu ekipleri ile birlikte operasyon yaptı. Kendilerini alıcı gibi tanıtan istihbarat görevlileri sahte şeyh Fuat Çenkel ve iki suç ortağıyla önceki gece Bahçelievler Mahallesi'nde buluştu. Elinde 37 kilo 300 gram Suriye altını olduğunu söyleyen ve Arap şeyhleri gibi giyinen Fuat Çenkel, altının kilosu için 13 bin 500 dolar istedi. Jandarma, pazarlık yaptığı Fuat Çengel'le 37 kilo 300 gram altın için kilosu 9 bin dolardan 335 bin 700 dolara anlaştı. Elindeki gerçek altın olan numuneyi sivil jandarmaya veren Çengel ve iki arkadaşı, çevrede önlem alan jandarma ekipleri tarafından suçüstü yakalandı. 
     Gözaltına alınan sahte şeyh, pirinçten yapılmış 4 metre uzunluğunda 7 santimetre eninde altın rengindeki levhaları Suriye altını' olarak tanıtıp vatandaşları dolandırdığını itiraf etti. Yapılan araştırmada Fuat Çenkel'in dolandırıcılıktan arandığı, Özgür Çavlak'ın uyuşturucu madde satmaktan sabıkalı olduğu ve dolandırıcılıktan arandığı, Mehmet Gezer'in ise 8 ayrı suçtan sabıkalı olduğu ve İnterpol tarafından uyuşturucu kaçakçılığından arandığı ortaya çıktı. 
     Fuat Çenkel, jandarmaya verdiği ifadede, "Kendimi Dubaili Arap şeyhi olarak tanıtıp Arapça konuşuyorum. Cebimdeki deste şeklindeki dolarları da gösterince hemen inanıyorlar. Ben zenginden alıp, fakire veriyorum, dolandırdığım paralarla 30 ailenin karnını doyuruyorum. Şu anda bile benden bu aileler ekmek bekliyor'' dedi. 
     Fuat Çenkel'in çok iyi derecede Arapça, Farsça ve Süryanice bildiği öğrenildi. Çenkel'in aynı yöntemle İzmir, İstanbul ve Hatay'da çok sayıda kişiyi yaklaşık 30 trilyon lira dolandırdığı, dolandırılanlar arasında üst düzey bürokratların, rütbeli askerlerin ve polis müdürlerinin de olduğu, ancak konumları gereği şikayetçi olmadıkları iddia edildi. 
     Ayrıca Çengel'in üzerinde desteler halinde 600 adet 1 dolarlık banknotlar ve çantasında porno dergiler bulundu. Çenkel'in, dolandırıcılıkta kullandığı 37 kilo 300 gram ağırlığındaki sahte altın plakaları da bir çanta içinde bulunarak elkonuldu. 
     
</TEXT>
</DOC>
