<DOC>
<DOCNO> 279760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonsiy15.html </URL>
<DATE> 2004/10/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ercan Yalçınkaya, Yargıtay'dan ayrıldı... 
</HEADLINE>
<TEXT>

     Yargıtay Genel Sekreter Yardımcısı Tetkik Hakimi Ercan Yalçınkaya, Yargıtay'daki görevinden ayrıldı. 
     Hakimler ve Savcılar Yüksek Kurulu HSYK , Yalçınkaya'yı Ankara'nın Kazan ilçesine Cumhuriyet savcısı atadı. 
     AA muhabirinin aldığı bilgiye göre, Yalçınkaya, bugün, HSYK Başkanlığı'na iletilmek üzere Yargıtay Birinci Başkanlığı'na Yargıtay'daki tetkik hakimliği görevinden ayrılma istemini içeren dilekçe verdi. 
     Yalçınkaya dilekçesinde, 2001 yılından bu yana Yargıtay Tetkik Hakimi sıfatıyla Yargıtay Genel Sekreter Yardımcılığı görevini sürdürdüğünü anımsattı. 
     Dilekçesinde, ''12 Ekim 2004 günlü bir kısım yayın organlarında yer alan ve adının geçtiği dayanıksız, insafsız ve amaçlı haberler nedeniyle son derece üzgün'' olduğunu belirten Yalçınkaya, ''Yapılacak araştırma sonucunda gerçekler ortaya çıkacaktır. Ancak, bu süreçte hizmet vermekten onur duyduğum Yüce Yargıtay'ın isminin daha fazla örselenmemesi için kurum dışına atanmamı talep durumundayım'' dedi. 
     Yalçınkaya dilekçesinde, eşinin Yargıtay'da görev yapması ve çocuklarının eğitim durumu göz önünde bulundurularak öncelikle Ankara Cumhuriyet Savcılığı, olmaması halinde Ankara'nın Gölbaşı veya Sincan ilçelerine cumhuriyet savcısı olarak atanma talebinde bulundu. 
     Dilekçeyi inceleyen Yargıtay Birinci Başkanlık Kurulu, Ercan Yalçınkaya'nın Yargıtay'daki görevinden ayrılması için muvafakat verdi. 
     Ercan Yalçınkaya'nın atanma istemini görüşen HSYK da Yalçınkaya'nın eşinin Ankara'da çalışması ve çocuklarının eğitim durumunu dikkate alarak, Yalçınkaya'yı Kazan'a cumhuriyet savcısı atadı. 
     
</TEXT>
</DOC>
