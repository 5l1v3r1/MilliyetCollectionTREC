<DOC>
<DOCNO> 289478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun27.html </URL>
<DATE> 2004/11/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Yepyeni bir hastalık Körfez Savaşı sendromu 
</HEADLINE>
<TEXT>

     1991 Körfez Savaşı'na katılan askerleri etkilediği söylenen ''körfez sendromu'', İngiltere'de yarı resmi bir kurumun yaptırdığı araştırmayla doğrulandı. 
     ''Royal British Legion'' adlı kurumun finanse ettiği araştırmayı yürüten ekibin başkanı Lord Anthony Lloyd, ''Körfez sendromu diye bir şey var'' dedi. Lord, ''Hükümet, Körfez Savaşı'na katılan askerlerin bu yüzden hastalanmış oldukları ihtimalini çok daha geç olmadan ve hakkaniyetle kabullenmeli'' diye konuştu. 
     İngiliz hükümeti, ''sendromu'' şimdiye kadar asla kabul etmedi ve resmi soruşturma açtırmaya yanaşmadı. 
     Lord Lloyd, savaşa katılan 5 bin kadar eski askerin bugün çok çeşitli semptomlar gösterdiğini, bunların 2585'inin hastalıklarının son aşamasında olduğunu kaydetti ve ''Bu insanların hastalıkları sendrom olarak nitelendirilebilir mi Evet...'' ifadesini kullandı. 
     Araştırma sonuçlarına göre, eski muharip askerlerin rahatsızlıklarının birçok sebebi bulunuyor. Çeşitli aşılar, çadırlarda kullanılan böcek ilaçları, zayıflatılmış uranyum tozları ve sinir gazları bu sebepler arasında gösteriliyor. 
     Sendromlar konusunda daha ayrıntılı çalışmalar yapılması gerektiğine de işaret eden uzmanlar, Savunma Bakanlığı yetkililerinin, bu hastalıkların Körfez Savaşı ile bağlantısını kabul etmesi gerektiğini vurguladılar. 
     
</TEXT>
</DOC>
