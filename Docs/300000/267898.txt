<DOC>
<DOCNO> 267898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo32.html </URL>
<DATE> 2004/08/31/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Ankete göre, en fazla taraftarı olan kulüp Fenerbahçe... 
</HEADLINE>
<TEXT>

     Fenerbahçe Kulübü'nün, taraftar potansiyelini belirlemek için Yıldız Teknik Üniversitesi'ne yaptırdığı anket sonucunda, ülke genelinde yüzde 37.1'lik oranla, en çok Fenerbahçe taraftarı olduğu ortaya çıktı. 
     Sarı-lacivertli kulübün internetteki web sitesinde, Fenerbahçe Dergisi'nin eylül sayısının içeriğiyle ilgili yapılan açıklamada, anketin sonuçları verildi. 
     Taraftardan gelen yoğun istek doğrultusunda Pro Medya Ltd. şirketi tarafından Yıldız Teknik Üniversitesi İstatistik Bölümü Danışmanlığı'na yaptırıldığı bildirilen araştırma sonucunda, Türkiye genelinde yüzde 37.1 Fenerbahçe, yüzde 29.2 Galatasaray, yüzde 22.4 de Beşiktaş taraftarı olduğu açıklandı. 
     İnternet sitesinde özetle şu ifadelere yer verildi 
     ''Fenerbahçeli taraftarımızca sabırsızlıkla beklenen ve spor kamuoyunu asılsız araştırmalarla meşgul eden bu konuya kulübümüz tam anlamıyla açıklık getirdi. Fenerbahçe Spor Kulübü, her zamanki gibi yine taraftarın isteğine kulak kabarttı ve tamamen gerçekleri yansıtan bir anket yaptırdı. Pro Medya Ltd. şirketi tarafından Yıldız Teknik Üniversitesi İstatistik Bölümü Danışmanlığı'nda yapılan araştırma kapsamında görüşülen kişilere taraftarı oldukları takım soruldu. İşte tarihi gerçek. Sonuçlara göre Türkiye genelinde yüzde 37.1 ile en fazla taraftarı olan takım Fenerbahçe çıktı. Fenerbahçe'yi yüzde 29.2 ile Galatasaray taraftarları izlerken, Beşiktaş taraftar oranı yüzde 22.4 ile 3. sırada yer aldı.'' 
     
</TEXT>
</DOC>
