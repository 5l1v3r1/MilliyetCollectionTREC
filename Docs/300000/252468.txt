<DOC>
<DOCNO> 252468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy24.html </URL>
<DATE> 2004/07/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Meclis'te yine türban tartışması... 
</HEADLINE>
<TEXT>

     TBMM Adalet Komisyonu'nda, Türk Ceza Kanunu TCK Tasarısı'nın görüşmeleri sırasında ''türban'' tartışması yaşandı. 
     Komisyon'da, Tasarı'nın ''eğitim ve öğretimin engellenmesi'' başlıklı maddesi müzakere edilirken, AK Parti Manisa Milletvekili İsmail Bilen, Kilis Milletvekili Hasan Kara ile Isparta Milletvekili Recep Özel, değişiklik önergesi verdi. Önergede, ''cebir veya tehdit kullanılarak ya da hukuka aykırı başka bir davranışla eğitim ve öğretim hakkının kullanılmasının engellenmesi halinde 2 yıldan 5 yıla kadar hapis cezası verilmesi'' hükmü yer aldı. 
     CHP Niğde Milletvekili Orhan Eraslan, ''Bu tam da türban önergesidir'' diyerek, önergenin Anayasa'ya aykırı olduğunu savundu ve değişikliğe karşı çıktı. Aynı önergenin alt komisyonda da karşılarına geldiğini ve krize yol açtığını anlatan Eraslan, kendilerine verilen güvenceyle sorunun giderildiğini kaydetti. 
     Eraslan, AK Parti'li milletvekillerine, ''Bunu getirirseniz zorlamış olursunuz. Ayrıca uzlaşmış saymayız. Kendi çoğunluğunuza dayanarak Ceza Kanunu yaparsınız. Böyle yaparsanız biz çıkarız ve kendi kendinize yaparsınız. Ama biz de bu yasayı Anayasa Mahkemesi'ne götürürüz'' dedi. 
     
     ''KAFANDAKİ ŞABLON...'' 

     Önerge sahiplerinden AK Parti'li Hasan Kara, Eraslan'ın ''kendi kafasındaki şablonu Ceza Kanunu'na monte etmeye çalıştığını'' öne sürerek, önergeyle Anayasa'daki eğitim ve öğretim hakkını yasaya taşıdıklarını savundu. ''Olayın türbana indirgenmesi çok yanlış'' diyen Kara, kullanılmayan bir hakkın Anayasa'da olmasının anlamı olmayacağını kaydetti. Kara, ''Türban dışında bir nedenle okulun kapısından geri çevrilen bir kişi hakkında ne uygulanacak '' diye sordu. 
     CHP'li Eraslan, başka bazı maddelerde de benzer önergelerin geleceğini ileri sürerek, bunların alt komisyonda uzun süre tartışıldığını, getiriliş amacını sorduğunu ve ''türbanla ilgili olduğu'' yanıtını aldığını söyledi. 
     Alt komisyon çalışmalarına katılan Gazi Üniversitesi Öğretim Üyesi Doç. Dr. İzzet Özgenç, alt komisyonda konu görüşülürken CHP'li milletvekillerinin ''düzenlemenin türbanla ilgili olduğunu'' iddia ettiklerini anlatarak, ''eğitim öğretim hakkının kullanılmasının engellenmesinin kanunla güvence altına alınmadığı'' görüşünü savundu. 
     CHP'li Eraslan ise Özgenç'in gerçeği anlatmadığını ileri sürerek, ''Ben size bilim namusunuz üzerine söyleyin, bu türbanla ilgili değil mi diye sordum, siz de evet karşılığını verdiniz'' demesine, Özgenç karşı çıktı. 
     Eraslan'ın, ''Eğitim öğretim hakkı güvence altına alınmıyor mu '' sorusuna, AK Parti'li milletvekilleri ''hayır'' karşılığını verdi. 
     Tartışmaların sürmesi üzerine Komisyon Başkanı Köksal Toptan, toplumun her kesiminin katkısıyla Ceza Kanunu yapmayı hedeflediklerini, yasanın, iki partinin ortak çalışması olarak Genel Kurul'dan çıkmasını istediklerini söyledi. Çalışmanın uzlaşmayla bugünkü noktaya geldiğini hatırlatan Toptan, ''Bu maddenin ve önergenin salim kafayla, iyi irdelenmesi, üzerinde durulması gerekiyor. Bu nedenle çalışmalara Pazartesi günü devam edelim'' diyerek toplantıyı bitirdi. 
     
     TARTIŞMALAR SÜRDÜ 

     Komisyon toplantısı sona erdikten sonra da CHP'li Eraslan ile AK Parti'li milletvekilleri arasında tartışma sürdü. 
     CHP'li Eraslan'ın ''Böyle 7 madde daha gelecek buraya...Anayasa'nın arkasından dolanmaya çalışıyorsunuz, buna izin vermeyiz'' sözlerine AK Parti'li Bilen ''Sizin evet dediklerinize evet dersek iyi, yoksa kötü öyle mi Öyleyse ben Komisyon'da kalmam, giderim'' karşılığını verdi. AK Parti'li Kara da ''Madem siz her şeyi alt komisyonda konuşmuş halletmişsiniz Komisyon'a gerek yok'' dedi. 
     Tartışmaları izleyen Adalet Bakanı Cemil Çiçek, milletvekillerine, ''Beyler pazartesi gününü bekleyin'' dedi. 
     
     CİNSEL TACİZ 

     Komisyon, bugünkü çalışmasında 13 madde kabul etti. 
     Çocuğu cinsel yönden istismar eden kişiye 3 yıldan 8 yıla kadar hapis cezası öngörülürken, cinsel istismarın vücuda organ veya sair bir cisim sokularak yapılması halinde 8 yıldan 15 yıla kadar ceza verilecek. 
     Cinsel istismarın üstsoy, ikinci veya üçüncü derecede kan veya kayın hısmı, üvey baba, evlat edinen, vasi, eğitici, bakıcı, sağlık hizmeti veren veya koruma ve gözetim yükümlülüğü bulunan diğer kişiler tarafından yapılması halinde ceza yarı oranında artırılacak. Suçun mağdurun bitkisel hayata girmesi veya ölümüne neden olması halinde, ağırlaştırılmış müebbet hapis cezasına hükmedilecek. Suçun sonucunda mağdurun ruh ve beden sağlığını yitirmesi halinde, 15 yıldan az olmamak üzere hapis cezası verilecek. 
     Cebir, tehdit ve hile olmaksızın 15 yaşını bitirmiş olan çocukla cinsel ilişkide bulunan kişi, 6 aydan 2 yıla kadar hapis cezasına çarptırılacak. Fail mağdurdan 5 yaş daha büyükse, şikayet koşulu aranmaksızın cezası 2 kat artırılacak. 
     Bir kimseyi cinsel amaçlı olarak taciz eden kişi hakkında, mağdurun şikayeti üzerine, 3 aydan 2 yıla kadar hapis cezası veya adli para cezası verilecek. 
     Komisyon, Pazartesi günü çalışmalarına tartışmalara konu olan 114. maddeden itibaren devam edecek. 
     
</TEXT>
</DOC>
