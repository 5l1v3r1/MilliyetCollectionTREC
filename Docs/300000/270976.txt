<DOC>
<DOCNO> 270976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonspo22.html </URL>
<DATE> 2004/09/11/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Fenerbahçe'nin olimpik yüzme havuzu açıldı... 
</HEADLINE>
<TEXT>

     Fenerbahçe Kulübü ve eski yönetici Mehmet Ali Aydınlar'ın katkılarıyla yapılan olimpik yüzme havuzu, törenle açıldı. 
     Fenerbahçe Burnu'ndaki havuzun açılışını Devlet Bakanı ve Başbakan Yardımcısı Mehmet Ali Şahin yaptı. Açılış törenine, Devlet Bakanı Şahin'in yanısıra Gençlik ve Spor Genel Müdürü Mehmet Atalay, İstanbul Valisi Muammer Güler, Kadıköy Belediye Başkanı Selami Öztürk, Fenerbahçe Kulübü Başkanı Aziz Yıldırım ve yöneticiler ile kulüp eski başkanları da katıldı. 
     Devlet Bakanı ve Başbakan Yardımcısı Şahin, sporda yeniden yapılanmanın programını hazırladıkları bir dönemde Fenerbahçe Kulübü'nün bu havuzu yaptırmasını çok anlamlı bulduğunu belirterek, ''Sporda yeni bir yapılanmanın eşiğindeyken, Fenerbahçe Kulübü'nün, onun değerli başkanı Aziz Yıldırım öncülüğünde burada bir tesisi yaptırmış olmasını Türk sporunun sıçrama yapmasında önemli bir köşe taşı olduğuna inanıyorum'' dedi. 
     
     ''FENERBAHÇE KULÜBÜ ÖNDERLİK YAPIYOR'' 
     1 yıl önce de yine Fenerbahçe'de bir tesis açılışında bulunduğunu hatırlatan Şahin, ''Her ne hikmetse bunda hep Fenerbahçe Kulübü önderlik yapıyor. Diğer kulüplerimizin de rekabet anlayışı içinde bu tür tesislere imza atmalarını bekliyoruz. Hükümet olarak kulüplerin amatör branşlara destek verebilmeleri için, bize düşen görevlerin de farkındayız. Spordan sorumlu bir arkadaşınız olarak bu işin takipçisi olacağım'' diye konuştu. 
     Şahin, Atina'da yapılan 28. Yaz Olimpiyat Oyunları'nda spordaki başarıların ülke tanıtımındaki önemini gördüklerini anlatarak, şunları söyledi 
     ''Olimpiyatlarda tanık oldum. Spora uluslar çok büyük önem veriyor. Çünkü ülke tanıtımında spordaki başarının ne kadar önemli olduğunu farkettiler. Bunu biz de gördük. 10 madalya aldık, bunun 3'ü altın. Ama Türkiye geçmişi, mazisi olan, dünya çapında değerleri olan bir ülke. 70 milyonuz, 66 sporcuyla orada olmamalıydık. 10 madalyayla dönmemeliydik. Madalya sıralamasında da ülke olarak yerimiz 22. sıra değildi. Bunun için öncelikle nerede olduğumuzu tespit etmek, nereye varacağımızı çok iyi ortaya koymak ve ona göre çalışmak gerekiyor.'' 2008'de Pekin'de yapılacak olimpiyatlarda ülke olarak çok önemli başarılar elde edileceğine inandığını ifade eden Şahin, özetle şunları kaydetti 
     ''Bunu neye dayanarak söylüyorum, biz kulüplere 'Bunun için neler yapmamız gerekiyor ' diye sormadan, Fenerbahçe Kulübümüz 'Bunları yapalım, daha da başkalarını yapacağız, biz spora sevdalıyız' dediler. O bakımdan kendilerini tebrik ediyorum. Sporcular her bakımdan kendisini yetiştirirse başarılı olur. Tahsilini de yaparak ülkemizi her alanda en iyi temsil edecek sporcuları yetiştirmeye mecburuz. Ay-yıldızlı bayrağın ne anlama geldiğini, sırtına giydiği o formanın, ay-yıldızlı formanın ne anlam ifade ettiğini bilecek ve ona asla gölge düşürmeyecek sporcular yetiştirmeye mecburuz.'' 
     
     AÇILIŞTAN NOTLAR 
     Mehmet Ali Şahin'i havuza gelişi sırasında sporcular ve aileleri çiçeklerle karşıladılar. Aynı anda folkor ekibi halk oyunları gösterisi yaptı. 
     Aziz Yıldırım, açılış töreninden önce Şahin ve beraberindeki heyete, havuz ile birlikte yapılan sporcu konaklama tesislerini gezdirdi. 
     Fenerbahçe Kulübü, günün anısına Şahin ile diğer yetkililere plaket verdi. 
     
     HAVUZUN ÖZELLİKLERİ 
     Fenerbahçe Burnu'nda inşa edilen olimpik yüzme havuzu, 6 bin metrekare alan üzerine yapıldı. 
     Tesiste 750 kişilik tribün, 70 bayan ve erkek sporcuya aynı anda hizmet verebilen soyunma odaları, duşlar, hakem odaları, aynı anda 20 sporcunun tüm gün konaklayabileceği odalar, internet bilgisayar ve iletişim olanaklarının sağlandığı kamp bölümü, fitness, masaj salonları ve sağlık odaları bulunuyor. 
     - 
     
</TEXT>
</DOC>
