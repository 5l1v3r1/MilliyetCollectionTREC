<DOC>
<DOCNO> 293732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun21.html </URL>
<DATE> 2004/12/01/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Ukrayna'da hükümet düştü... Şimdi ne olacak 
</HEADLINE>
<TEXT>

     Ukrayna parlamentosu, tartışmalı devlet başkanlığı seçimlerinin neden olduğu siyasi krizin sona erdirilmesine yardımcı olmak amacıyla Başbakan Viktor Yanukoviç liderliğindeki hükümet için sunulan güvensizlik önergesini kabul etti. 
     Parlamentoya sunulan güvensizlik önergesinin oylamasında, 229 milletvekili, 21 Kasım'daki seçimleri kazandığı açıklanan Başbakan Yanukoviç'in görevden alınması yönünde oy kullandı. 
     Parlamentoda yapılan oylamada, geçici hükümet kurulması da kabul edildi. 
     
     KUÇMA'DAN YENİ SEÇİMLERE DESTEK 

     Ukrayna Devlet Başkanı Leonid Kuçma, ülkeyi siyasi belirsizliğe sürükleyen devlet başkanlığı seçimlerinin en baştan yapılmasına destek verdiğini söyledi. 
     Kuçma, ülkesindeki ekonomik durumun, sokak gösterilerinin ve siyasi çıkmazın görüşüldüğü hükümet toplantısında, üçüncü tur devlet başkanlığı seçimlerine karşı olduğunu, seçimlerin en başından yenilenmesini desteklediğini belirtti. 
     Kuçma, dünyanın hiçbir yerinde 3. tur seçime gidilmediğini ifade ederek, ''Bu bir maskaralık. Bunu hiçbir zaman desteklemem çünkü anayasaya uygun değil'' dedi. 
     Bu arada, İnterfaks ajansının, Kuçma'ya yakın kaynaklara dayanarak verdiği haberde, Kuçma, Viktor Yanukoviç, Viktor Yuşçenko ve yabancı arabulucuların bugün bir toplantı yapmasının beklendiği bildirildi. 
     Muhalefet, Kuçma tarafından desteklenen Başbakan Viktor Yanukoviç'in zaferini ilan ettiği ikinci tur seçimlerin, adaylardan Viktor Yuşçenko'nun oylarının çalındığı gerekçesiyle tekrar edilmesini istiyor. 
     
</TEXT>
</DOC>
