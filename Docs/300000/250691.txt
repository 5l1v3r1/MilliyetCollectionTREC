<DOC>
<DOCNO> 250691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonyas08.html </URL>
<DATE> 2004/06/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Johnny Depp, "Çılgın Ozzy" oluyor... 
</HEADLINE>
<TEXT>

     Rock müzik dünyasının çılgın ve sıradışı ismi Ozzy Osbourne'un hayatı film oluyor. Filmde, yarasa ısırmaktan inek patlatmaya kadar şovlarıyla tanınan Osbourne'u, Johnny Depp'in canlandırması bekleniyor. 
     Internetteki ''imdb'' sitesinin haberine göre, anketlerde ''sinema dünyasının en çekici erkeği'' seçilen Depp, ''korsanlıktan'' şarkıcılığa geçiş yapıyor. ''Karayip Korsanları'' filmindeki oyunuyla Oscar'a aday gösterilen Johnny Depp, film için görüşme masasına oturdu. 
     Projeye sıcak baktığı ve anlaşmaya çok yakın göründüğü belirtilen Depp'in, Osbourne ve eşi Sharon tarafından rol için özel olarak seçildiği kaydedildi. Henüz imzayı atmayan Depp'in, çiftin ısrarlarına uzun süre dayanamayacağı söyleniyor. 
     Aktöre büyük hayranlık duyduğunu dile getiren Ozzy Osbourne da, ''Johnny ile görüşüyoruz. Ama şimdilik yüzde 100 kabul ettiğini söyleyemeyiz'' açıklamasında bulundu. 
     
     DELİ Mİ, DAHİ Mİ, KİMDİR BU OZZY 
     Çılgın şovlarıyla öne çıksa da rock müziğin efsane isimleri arasına ismini yazdıran Ozzy Osbourne, 1949'da İngiltere'de dünyaya geldi. 
     1969'da Tony Iomi ile birlikte efsanevi İngiliz rock grubu Black Sabbath'ı kuran Osbourne, bu grupla ''Black Sabbath'', ''Paranoid'', ''Sabbath Bloody Sabbath'', ''Sabotage'' gibi albümler yaptı. 
     1979 yılında topluluktan ayrılarak solo kariyerine adım atan Osbourne, 1980'de ''Bart at the Moon'' isimli ilk solo albümünü yayınladı. Hemen sonrasında çıktığı dünya turnesinde gitaristi ve yakın arkadaşı Randy Rhodes'un aşırı dozda uyuşturucudan ölmesi onu derinden etkiledi. 
     1980'li yıllarda çılgın sahne şovlarıyla ön plana çıkan Ozzy Osbourne, bir konserde kendisine atılan yarasanın başını dişleriyle kopararak hayvanı öldürdü. Daha sonra hayvanı ''plastik yarasa'' sandığını söylemesi şarkıcıyı kurtaramazken, Ozzy bu çılgınlığın bedelini ağır ödedi, aylarca kuduz aşısı oldu. 
     Bir şovunda da dinamit koyduğu ineği kazayla havaya uçuran Ozzy'nin bu son çılgınlığı, hakkında pek çok rivayet türemesine neden oldu. Özellikle sahnede ''civciv ezdiği'' rivayeti, sadece onu değil tüm rock dünyasını ''töhmet altında'' bıraktı. Osbourne'un intiharla ilgili ''Suicide Solution'' adlı parçasını dinleyen bir hayranının kendini öldürmesi de her şeyin üzerine tuz biber ekti. Ancak, çocuğun ailesince açılan davayı Osbourne kazandı. 
     Artık uslandığını dile getiren ve değişik organizasyonlarda hayvan hakları savunucusu olarak öne çıkan Ozzy Osbourne'un ailesiyle birlikte gerçek yaşamlarını gözler önüne serdiği televizyon şovu büyük ilgi görüyor. 
     
</TEXT>
</DOC>
