<DOC>
<DOCNO> 259408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur37.html </URL>
<DATE> 2004/07/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Sanal "Titan"a suçüstü .. 
</HEADLINE>
<TEXT>

     Mali polis, internet ortamında ''Titan'' oluşturarak vatandaşlardan para toplayan 2 kişiyi gözaltına aldı. 
     Ankara Kaçakçılık ve Organize Suçlar Şube Müdürlüğü Mali Büro ekipleri, bir istihbaratı değerlendirerek, Almanya'da oluşturulan bir internet sitesi üzerinden para toplandığını tespit etti. 
     ''Kolaypara.net'' ''para24.net'' adlı internet sitelerini takibe alan mali polis, Yusuf S. ile ODTÜ'de öğrenci olan Senem D'yi gözaltına aldı. Gözaltına alınan kişilerin ''TİTAN'' oluşturarak, vatandaşlara kendi hesaplarına 10 milyon lira yatırmalarını istedikleri, saadet zinciri geliştikçe yüksek miktarda para kazanacakları duyurusunda bulundukları saptandı. Söz konusu sitenin tarifine uyarak ''saadet zincirine'' giren çok sayıda kişi belirlendi. 
     Gözaltına alınan Yusuf S. ile Senem D. hakkında, Türk Ceza Kanunu'nun 504. maddesinin öngördüğü nitelikli dolandırıcılık suçundan işlem yapılacağı kaydedildi. 
     
</TEXT>
</DOC>
