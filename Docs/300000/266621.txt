<DOC>
<DOCNO> 266621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo18.html </URL>
<DATE> 2004/08/26/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Kayserispor Teknik direktörü Fenerbahçe'yi yenmek olay 
</HEADLINE>
<TEXT>

     Kayserispor Teknik Direktörü Hüsnü Özkara, Fenerbahçe'ye yenilmenin kolay, yenmenin olay olduğunu belirterek, takımın bu olayı gerçekleştirmek için var gücüyle çalışacağını söyledi. 
     Özkara, düzenlediği basın toplantısında, Fenerbahçe'nin güçlü bir ekip olduğunu, ancak önlemlerini buna göre aldıklarını kaydetti. 
     Ankaragücü maçındaki hatalarını tekrar etmeyeceklerini ifade eden Özkara, ''Fenerbahçe'ye yenilmek kolay, yenmek olay. Biz bu olayı gerçekleştirmek için vargücümüzle çalışacağız. Kötü bir takım değiliz. Sadece antrenmanlardaki performansımızı sahaya yansıtamıyoruz. Bu nedenle sorun yaşıyoruz. Ankaragücü maçında yaptığımız gibi golü korumak için geriye çekilmeyeceğiz'' diye konuştu. 
     Özkara, takımda cezalı olan Serkan dışında eksik bulunmadığını, antrenmanda yaralanarak yüzüne 7 dikiş atılan Ali Turan'ın Fenerbahçe maçında oynayacağını belirtti. 
     Kayserispor Basın Sözcüsü Ergün Bilen de daha önce Fenerbahçeli taraftarlar için ayrıldığı duyurulan açık tribüne, güvenlik gerekçesiyle Kayserisporlu taraftarların alınacağını, Fenerbahçeli taraftarlar için de Erkilet kale arkası tribünün ayrıldığını kaydetti. 
     Bilen, maçın oynanacağı 28 Ağustos günü stat kapılarının saat 12.00'de açılacağını belirterek, bu nedenle taraftarların maça erken gelmesini istedi. 
     
</TEXT>
</DOC>
