<DOC>
<DOCNO> 296590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonsiy09.html </URL>
<DATE> 2004/12/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İlkokul mezunlarına ehliyet almada engel kalkıyor 
</HEADLINE>
<TEXT>

     İlkokul mezunları 31 Aralık'tan sonra da sürücü belgesi almaya devam edecekler. 
     Karayolları Trafik Yasası'nda daha önce, "ilkokul" mezunlarına 31 Aralık 2004'ten sonra sürücü belgesi verilmeyeceğine ilişkin bir düzenleme yapılmıştı. Bu tarihten önce ehliyet almak isteyen, 5 yıllık ilkokul mezunları da sürücü kurslarına akın etmişti. TBMM İçişleri Komisyonu'nda, Karayolları Trafik Yasa Tasarısı için kurulan alt komisyon, ehliyet alabilmek için en az "ilköğretim" mezunu olma koşulu getiren düzenlemeyi değiştirdi. 
     Altkomisyonda tasarı görüşülürken, AB üyesi ülkelerde sürücü belgesi için sadece okur-yazar olma şartı ve sağlık raporu istendiği belirtildi. Yurt dışında bulunan vatandaşların aldıkları ehliyetlerin Türkiye'ye geldiklerinde sadece değiştirildiği ve bu durumda yurt dışına gidenlerle gidemeyen vatandaşlar arasında eşitsizlik olacağı ifade edildi. Komisyonda, zorunlu ilköğretimin şimdilik 8 yıl olduğu ancak 11 yıla çıkarılmasının planlandığı ifade edildi. 
     Altkomisyonda, bu nedenlerle 31 Aralık 2004'ten sonra sürücü belgesi almak için en az "ilköğretim" mezunu olma koşulu getiren hüküm değiştirildi. 
     
</TEXT>
</DOC>
