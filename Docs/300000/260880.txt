<DOC>
<DOCNO> 260880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo38.html </URL>
<DATE> 2004/08/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Ralf Schumacher, Macaristan'da da yok 
</HEADLINE>
<TEXT>

     Formula 1'de, Williams BMW pilotu Ralf Schumacher'in hafta sonunda yapılacak Macaristan Grand Prix'sinde de kokpitteki yerini alamayacağı açıklandı. 
     Williams BMW takımından yapılan açıklamada, 29 yaşındaki Alman pilotun henüz iyileşmediği ve Macaristan'daki yarışta piste çıkmasının zor olduğu bildirildi. 
     Schumacher'in menajeri Willi Weber de Alman pilotun Macaristan'da yarışmasının kariyerinin sonu olabileceğini belirterek, 2 kemiği tam iyileşmeyen Schumacher'in tekrar kaza yapması durumunda felç kalma tehlikesinin bulunduğunu söyledi. 
     Alman pilot, ABD Grand Prix'sinde geçirdiği kaza sonucu pistlerden uzak kalmış, yerine Fransa ve İngiltere Grand Prix'lerinde takımın üçüncü pilotu İspanyol Marc Gene, Almanya'daki yarışta ise test pilotu Brezilyalı Antonio Pizzonia, Williams BMW adına mücadele etmişti. 
     
</TEXT>
</DOC>
