<DOC>
<DOCNO> 279578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/dunya/dun03.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta bir kafa daha kestiler 
</HEADLINE>
<TEXT>



Terör örgütü El Kaide'yle bağlantılı Ensar El Sünnet adlı grup, dün de Amerikan güçleri için "casusluk" yaptığı suçlamasıyla Şii bir Iraklının başını keserek öldürdüklerini duyurdu. Grup, bir internet sitesinde yayımladığı bildiride, "Iraklı radikal Şii lideri Mukteda El Sadr milislerinden El Seyyid Ala El Maliki'nin, ABD güçleriyle işbirliği yaptığı için en tehlikeli casuslardan biri olduğunu" iddia etti. Grubun aynı siteye gönderdiği video görüntülerinde de önce maskeli 2 kişinin silahlarını rehinenin başına yönelttiği, daha sonra bu kişilerden birinin rehinenin başını kestiği ve başı cesedin üzerine koyduğu görüldü. Ensar El Sünnet grubu, önceki gün de Mahir Kemal Aydınlıoğulları adlı Türk'le Iraklı Kürt tercümanı Lukman Hüseyin'in Amerikan güçleriyle çalıştıkları için kafalarını keserek öldürdüğünü duyurmuştu. 


</TEXT>
</DOC>
