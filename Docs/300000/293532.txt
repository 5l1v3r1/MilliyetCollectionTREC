<DOC>
<DOCNO> 293532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur11.html </URL>
<DATE> 2004/11/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Küfürden korkan kadın antrenör maça çıkmadı 
</HEADLINE>
<TEXT>

     Erkan YILMAZ DHA 

TÜRKİYE'nin ilk kadın futbol antrenörü Özgür Gözüaçık, futbolcularının uyarısı üzerine küfürden korkup maça gitmedi. 
     Kastamonu 1'inci Amatör Küme takımlarından Cidespor futbol takımını çalıştıran Gözüaçık, önceki gün deplasmanda Bozkurt Belediyespor ile yaptığı maça, iki kulüp arasında geçen yıllarda yaşanan gerginlik nedeniyle çıkmadı. Kadın antrenör Gözüaçık, futbolcularının maça gelmemesini istediklerini belirterek, "Futbolcularım, Hocam size kötü bir söz söylerlerse kavga çıkar, hepimiz kırmızı kart görürüz' diyerek maça gelmemi istemediler, ben de bu yüzden maça gitmedim'' dedi. 
     Bozkurt Belediyespor takımının kendilerini çok iyi karşıladığını ve maçta hiçbir olayın yaşanmadığını belirten Cidespor Kulübü Başkanı Necmettin Aslan ise, "Maça çıkmadan önce tedirgindik. Geçmişte iki kulüp arasında olaylar yaşanmıştı. Ancak, hiçbir küfür ya da olay olmadı. Centilmenliklerinden dolayı Bozkurtlular'ı tebrik ediyorum'' dedi. 
     Bozkurt Belediyespor maçından 6-1 yenik ayrılan Cidespor takımı ligde henüz galibiyet yüzü görmedi. 

     
</TEXT>
</DOC>
