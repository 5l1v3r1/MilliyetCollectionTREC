<DOC>
<DOCNO> 295410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/spor/axspo01.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a artçı şok 
</HEADLINE>
<TEXT>


Siyah-Beyazlılar, seyircisiz maçlarda da federasyona yüzde 10'luk hasılat payını ödemeyi sürdürecek 

CEMAL ERSEN 


ÇAYKUR Rizespor maçında meydana gelen ölüm olayı nedeniyle üç maç seyircisiz oynama cezası alan Beşiktaş, boş tribünler için Futbol Federasyonu'na yüzde 10'luk payını ödemeye devam edecek. Payın hesaplanmasında Siyah - Beyazlı takımın İnönü Stadı'nda olay çıkan maçtan önce oynadığı karşılaşmanın bilet fiyatları ve hasılatı esas alınacak. Buna göre Beşiktaş, ligin 11. haftasındaki Fenerbahçe derbisinin yaklaşık 1 trilyonluk hasılatının yüzde 10'unu federasyona yatıracak. Beşiktaş'a, Futbol Disiplin talimatının 15. maddesi uygulanacak. 
TÜRKİYE Kupası ikinci kademesinde Göztepe'yi elediği takdirde kura sonrası üçüncü kademe maçını İnönü Stadı'nda oynaması durumunda Beşiktaş'a "ekstra bir fatura" daha çıkacak. Seyircisiz son maçı kupa müsabakası olan Siyah - Beyazlı kulüp, talimat gereği tribünlerin dolu olduğu varsayılarak kaybederse Fenerbahçe maçının hasılatının yüzde 60'nı, kazanırsa yüzde 40'nı rakip kulübe ödeyecek. Böylece Beşiktaş'ın kasasından yüklü bir miktar daha gidecek. 

Bosque içini döktü 

ORHAN YILDIRIM 

'Utanıyorum' 
TEKNİK Direktör Del Bosque, kendisi hakkında "Yeniköy kasabı" benzetmesi yapan kongre üyesi Nevzat Demir konusundaki rahatsızlığını yönetime açtı. Medyaya "Kalbimden geçenleri söyleyemem" diyen İspanyol hocanın yöneticilere, "Tesislere her gelişimde kapıdaki ismi görünce kendi adıma utanıyorum" dediği ve güçlükle sakinleştirildiği öğrenildi. 

'İsim değişebilir' 
OCAK ayında yapılacak mali kongrede ise bazı üyelerin, Ümraniye'deki Nevzat Demir Tesisleri'nin adının değiştirilip, "Kartal Yuvası" olması için önerge vermeye hazırlandıkları bildirildi. Bu arada yönetim de Parma maçından sonra UEFA vizesinin alınması halinde Teknik Direktör Del Bosque'nin sözleşmesini beş yıla çıkarmayı planlıyor. 

Demir hız kesmedi 

IŞIK Sigorta'nın 11 Altın Adam yarışmasında söylediği sözlerle gündeme oturan Nevzat Demir dün yaptığı yazılı açıklamada Beşiktaş Teknik Direktörü Del Bosque'yi yine eleştirdi. Demir, "Sayın Bosque kalbinden geçenleri söyleyemediğini belirtmiş. Tam tersine fazlasını bile söylüyor. Söyleyemediği buradaki tatlı hayatı başka bir yerde bulamayacağı gerçeğiyle, tazminatından başka bir şey düşünemediğidir" ifadelerini kullandı. 

Beşiktaş'a durmak yok 

SİYAH - Beyazlılar, cuma günü deplasmanda Kayserisypor ile oynayacağı maçın hazırlıklarına ara vermeden dün başladı. Çift kalede Emre ile bir hava topu mücadelesine giren Ahmet Yıldırım sakatlanarak idmanı yarıda bıraktı. Ahmet'in ciddi bir sorunu olmadığı açıklandı. Beşiktaşlı futbolcular öğleden sonra da Kaan Dobra'nın İzmit'teki restoranının açılışına katıldılar. Bu arada Parma maçını Fransız hakem Laurent Duhamel'in yöneteceği açıklandı. 

Sergen barut fıçısı 

İSTANBULSPOR önünde bilerek kart görerek cezalı duruma düştüğü yolundaki iddialara Sergen Yalçın sert tepki verdi. Tecrübeli oyuncu, "Bilerek forma giymemek en büyük ihanettir. Bunları çıkaranların biraz onuru varsa altında boğulurlar. Top bana geldiği anda düdük sesini duydum. Hamle yaptığım için topa hafifçe dokunup kaleciye vermek istedim. Kartlık durum yoktu. Ama hakemler konu Beşiktaş olunca çok cömertler. Ama yine de Kayseri'ye gideceğim" dedi. 

Carew şaşırttı 

STEAUA Bükreş maçında sakatlanan ve ligin ilk yarısını kapadığı açıklanan John Carew'in beklenenden daha çabuk iyileşmesi teknik heyeti sevindirdi. Ülkesine gitmeyen ve tedavisini İstanbul'da sürdüren Norveçli yıldızın, Akçaabat Sebatspor maçı ile birlikte 22 Aralık'ta İzmir'de oynanacak olan kupa karşılaşmasında Göztepe'ye karşı oynayabileceği açıklandı. 


</TEXT>
</DOC>
