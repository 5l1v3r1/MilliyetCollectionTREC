<DOC>
<DOCNO> 259194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/siyaset/siy06.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bila Görevimi yaptım 
</HEADLINE>
<TEXT>


ANKARA Milliyet 


Milliyet Gazetesi Ankara Temsilcisi Fikret Bila, "Sivil Darbe Girişimi ve Ankara'daki Irak Savaşları" adlı kitabından dolayı yargılandığı davada, "Gazetecilik görevimi yerine getirdiğime inanıyorum. Kitabımdaki yazı siyasi diyaloglardan ibarettir. Suç oluşturmamaktadır" dedi. 
Ankara 11. Ağır Ceza Mahkemesi'ndeki duruşmaya Bila ve kitabın yayımcısı Ümit Gürtuna ile avukatları katıldı. Bila, MİT Müsteşarlığı'nın "gizli" olduğunu ileri sürdüğü belgelerin, 2 kişi arasında geçen diyaloglardan ibaret olduğunu söyledi. İddianamede, Ümit Yayıncılık tarafından çıkarılan kitapta, İngiltere'nin Ankara Büyükelçisi Peter Westmacott'un, 17 Temmuz 2002'de AB'den Michael Leigh ile yaptığı görüşme metninin yer aldığı belirtilerek, bunun "çok gizli" nitelikte olduğu ifade ediliyor. Bila ile Gürtuna'nın "devlet sırlarını ifşa ettikleri" gerekçesiyle 12.5'ar yıla kadar hapisle cezalandırılması isteniyor. 


</TEXT>
</DOC>
