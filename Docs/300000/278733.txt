<DOC>
<DOCNO> 278733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonspo34.html </URL>
<DATE> 2004/10/09/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Milli maçın ardından... 
</HEADLINE>
<TEXT>

     Milli Takımlar Teknik Direktörü Ersun Yanal, Kazakistan karşısında aldıkları 4-0'lık farklı galibiyetin grupta yapacakları diğer maçlar öncesi takıma iyi bir moral olduğunu söyledi. 
     Yanal, maçtan sonra düzenlediği basın toplantısında, maçın ilk yarısında futbolcuların gerginliği üzerlerinden attıkları dakikalara kadar istedikleri pozisyonları bulamadıklarını ve özellikle savunmadan çıkışlarda yavaş kaldıklarını ifade etti. 
     Bu durumun hücum oyuncularını etkilediğini kaydeden Yanal, ''Rakibimizin başarılı alan savunması karşısında bu yavaşlık hücum oyuncularımızın pozisyon bulamamasına neden oldu. İkinci yarı daha ataktık. Golden sonra oyunun temposu bizim lehimize geçti. Hızlı tempoyla farklı kazandık. Oyuncularımı özellikle ikinci yarıdaki tempolarından dolayı kutluyorum. Önümüzdeki maçlar için galibiyet iyi bir moral oldu'' diye konuştu. 
     2. Grup'ta her takımın mücadele ortamı yüksek futbol sergilediğini ifade eden Ersun Yanal, 13 Ekim Çarşamba günü Danimarka ile yapacakları maçın bu akşamki karşılaşmadan çok daha farklı geçeceğini dile getirdi. 
     
     DANİMARKA MAÇI ÇOK DAHA FARKLI OLACAK'' 
     Yanal, Danimarka maçıyla ilgili olarak, ''Bu grupta her maç farklı geçecek. Danimarka maçı çok daha farklı olacak. Danimarka maçında boş sahaları daha fazla yakalayan ve bunu en iyi değerlendiren takım kazanacak. Futbol adına da yüksek bir tempo olacak'' dedi. 
     Yanal, Danimarka maçıyla ilgili son olarak Yunanistan karşılaşmasına benzer bir karşılaşma olacağını kaydetti. 
     Ersun Yanal, Danimarka maçında bugün kadroda yer almayan Emre ve Okan'ın da katılacağını belirtti. 
     Teknik Direktör Yanal, bir soru üzerine, milli takıma oyuncu seçimini yaparken ligdeki sıralamaya bakmadığını, kadronun 30 kişiden oluşan bir ekip olduğunu vurgulayarak, ''Bunu bir oyun kültürü yaratmaya çalıştığım bir kadro olarak düşünün'' dedi. 
     Ersun Yanal, ''Bu maçtaki taktiğinizin Gürcistan maçına göre farkı neydi '' şeklindeki soruya da ''Felsefemiz aynıydı. Daha süratli olmalıydık. Kazakistan ile Gürcistan'ın oyun formatı birbirine benziyor. Gürcistan'da daha yaratıcı oyuncular var. Kazakistan'ın ise mücadele gücü ve oyun bozması daha iyi'' diye yanıt verdi. 
     Kazakistan'ın hızlı kapandığını ve taktik bozmaya yönelik oynadığını anlatan Yanal, ''Kazakistan'ın yaptığı alan savunmasını gözardı etmemeliyiz. Hızlı kapanıp oyun bozuyorlar. Bu alanları geçmek için yaratıcı oyuncularımızın hızlı oyununa bağlı bir şekil yaratmamız gerekti. Arkadaki oyuncuların da oyuna süratli katılmaları lazım. Bu koordinasyonları yakalamalıyız'' dedi. 
     
     ''STATTA FUTBOL ADINA GÜZEL BİR ATMOSFER VARDI'' 
     Ersun Yanal, Fenerbahçe Şükrü Saracoğlu Stadı'nda taraftarların adeta bir karnaval havası yarattığını belirterek, ''Futbol adına güzel bir atmosferdi. Emeği geçenlere teşekkür ederim. Stadı karnaval havasına çeviren seyirciye de teşekkür ediyorum. Futbolun en güzel kısmı buydu. Milli takımın, seyirci kültürü oluşturmada başlangıç teşkil etmesini diliyorum'' diye konuştu. 
     
     KAZAK CEPHESİ 
     Kazakistan Teknik Direktörü Sergey Timofeyev ise tecrübe eksikliği yaşadıklarını belirterek, genel olarak maçtaki performanslarından memnun olmadığını söyledi. 
     Türkiye'nin özellikle ikinci yarıda tecrübesini göstererek, galibiyeti elde ettiğini anlatan Timofeyev, ''Maçtan çok memnun değiliz. Daha farklı oyun bekliyordum. İlk yarı çok güçlü oynadık. Ancak ikinci yarı rakibimiz tecrübesini gösterdi. Çok çalışmamız gerekiyor. Çok basit hatalar yaptık. Yorgunluk da vardı. Daha işin başındayız. Bu tür hatalar olacaktır'' şeklinde konuştu. 
     Timofeyev, maçın ikinci yarısında Nihat'ın attığı gol sonrası sakatlanan kalecileri Novikov'un sol elinde bir sorun nedeniyle hastaneye kaldırıldığını ve röngten çekildiğini sözlerine ekledi. 
     
</TEXT>
</DOC>
