<DOC>
<DOCNO> 291218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur35.html </URL>
<DATE> 2004/11/22/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Kartalkaya'da kar kalınlığı 30 santimetreye ulaştı 
</HEADLINE>
<TEXT>

     Bolu'da dün başlayan ve aralıksız devam eden kar yağışı sonrasında kar kalınlığı Kartalkaya Kayak Merkezi'nde 30, Abant'ta 20 ve Gölcük Tabiat Parkı'nda 15 santimetreye ulaştı. 
     Meteoroloji İl Müdürlüğü'nden alınan bilgiye, Bolu ve çevresinde dün başlayan ve aralıksız devam eden kar yağışı bugün de etkisini devam ettirecek. 
     Yetkililer, kar yağışının ardından Bolu kent merkezinde kar kalınlığının 5, Kartalkaya Kayak Merkezi'nde 30, Abant'ta 20, Gölcük Tabiat Parkı'nda ise 15 santimetreye ulaştığını kaydettiler. 
     Kartalkaya'da kar kalınlığının 30 santimetreye ulaşması en çok turizmcileri sevindirdi. Kartalkaya'da bulunan otel işletmecileri, kar yağışının bir hafta daha bu şekilde devam etmesi halinde, bu sene kayak sezonunu erken açabileceklerini bildirdiler. 
     Abant ve Gölcük Tabiat Parkı ise kar yağışının ardından ayrı bir güzelliğe büründü. Abant ve Gölcük'te tatilini geçiren vatandaşlar, Bolu'da kışın tatil yapmanın ayrı bir keyfi olduğunu ifade ettiler. 
     Bu arada, kar yağışı sonrasında bembeyaz karla kaplanan Gölcük Tabiat Parkı ile Bolu-Seben yolunda kartpostalları andıran doğa manzaralarının ortaya çıktığı gözlendi. 
     
     ZİNCİRSİZ ARAÇLAR YOLDA KALDI 
     Öte yandan, Bolu'da devam eden kar yağışı günlük hayatı ve ulaşımı olumsuz etkiliyor. Etkili olan kar yağışı nedeniyle D-100 karayolunun Bolu Dağı kesimlerinde zincirsiz yola çıkan sürücüler zor anlar yaşadılar. 
     Bolu-Seben karayolunda ise zincirsiz olarak yola çıkan araçlar yolda kaldı. Araçların karayolları ekiplerinin çalışmasının ardından yollarına devam edecekleri kaydedildi. 
     Ankara-İstanbul karayolunun Bolu Dağı kesiminde ulaşımın kesintisiz olara devam ettiğini belirten Trafik Bölge Müdürlüğü yetkilileri, sürücüleri kar yağışı ve buzlanmaya karşı uyararak, araçlarda zincir, çekme halatı ve takoz bulundurulması istendi. 
     
</TEXT>
</DOC>
