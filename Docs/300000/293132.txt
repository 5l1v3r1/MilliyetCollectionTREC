<DOC>
<DOCNO> 293132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonspo17.html </URL>
<DATE> 2004/11/29/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Küfürü, polis kameraları önledi... 
</HEADLINE>
<TEXT>

     Hafta sonunda oynanan Konyaspor- Trabzonspor maçında kullanılan polise ait 5 kamera ve 4 fotoğraf makinesi çirkin ve küfürlü tezahürata karşı caydırıcı oldu. 
     Son haftalarda sporda artan şiddetin üzücü sonuçlar vermesi nedeniyle özellikle Süper Lig maçlarında ciddi önlemler alınmaya başlandı. 
     Hafta sonunda Konya'da oynanan Konyaspor-Trabzonspor maçında polisin stat girişinde ve tribünlerde olay çıkmaması için aldığı önlemler olumlu sonuç verdi. 
     Özellikle sürekli tribünleri izleyen 5 kamera ve 4 fotoğraf makinesi, taraftarlar üzerinde küfürlü tezahürat ile olası tartışma ve kavgalara karşı etkili oldu. 
     Yetkililer, taraftarların sürekli izlendiğini bildiğini bu yüzden taşkınlıkların olmadığını ifade ederek, ''Sporda şiddet ve çirkin tezahürata ceza uygulamada, kamera ve fotoğraf makinesi ile tespit yapılması caydırıcı oldu. Maçta bir tek küfür bile edilmedi'' dedi. 
     
     ATATÜRK STADI, KAMERAYLA İZLENECEK 
     Konya Gençlik Spor İl Müdürü Fazlı Bayram Hadi, sporda şiddeti, çirkin tezahüratı önlemeye kararlı olduklarını söyledi. 
     Bu kapsamda Atatürk Stadı'na kapalı devre kamera sistemi kuracaklarını dile getiren Hadi, şunları kaydetti 
     ''Bunun konu üzerinde çalışmalarımız başladı. Kısa sürede bu çalışmamızı sonuçlandıracağız. Kapalı devre sistem ile stada giriş yapılan 13 kapının yanı sıra, turnikeler, kafeteryalar, tuvaletler, koridorlar ve 360 derece dönen kameralar ile tribünler izlemeye alınacak. Giriş ve çıkışlar tamamen kontrol altında tutulacak.'' Hadi, bunu sağlamaları durumunda sporun şiddet ve çirkin tezahürattan arındırılacağını ve hak ettiği değeri bulacağını vurgulayarak, ''Hafta sonunda 5 kamera ve 4 fotoğraf makinesi ile alınan önlemler bile çok etkili oldu. Küfür duymayan hakemler Konya'dan çok memnun ayrıldı. Bunu sürekli hale getireceğiz'' diye konuştu. 
     
</TEXT>
</DOC>
