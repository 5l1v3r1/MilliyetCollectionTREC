<DOC>
<DOCNO> 266749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/spor/spo05.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan'dan altın adım 
</HEADLINE>
<TEXT>


5000 metrede yaşadığı hayal kırıklığından sonra çabuk toparlanan milli atletimiz, 1500'ün yarı finalinde de dördüncü sırada yer aldı, yarın gece TSİ 20.00'deki finalde koşmaya hak kazandı 

FUAT ERCAN, MURAT AĞCA, VEDAT DANACI 


Dengesini kaybetti 
ATİNA Olimpiyatı'nda atletizmdeki madalya umuduz olan ancak 5 bin metredeki sürpriz 12.'liğiyle hayal kırıklığı yaratan Elvan Abeylegesse, 1500 metrede finale kaldı. Dün akşam yarı final ilk serisinde piste çıkan Elvan, henüz yarışın başında kalabalık arasına sıkıştı ve Etiyopyalı Dulecha'nın ayağına basmasıyla dengesini kaybetti. Ancak çabuk toparlanan ve temposunu yeniden bulan milli atlet, 9. girdiği 1100 metrede atağa kalkarak finişi 4.07.10'luk derecesiyle 4. sırada geçmeyi başardı. 

'Umuda yolculuk' 
İKİNCİ serinin daha hızlı koşulduğu 1500 metre yarı finali sonunda 11. sırayı alan Elvan, serisinde de ilk beşe girdiği için direkt finale kaldı. İlk seriden ise yedi atlet finale çıktı. 1500 metre finali yarın saat 20.00'de koşulacak. Elvan'ın antrenörü Ertan Hatipoğlu, "Umuda yolculuk devam ediyor" dedi. Bayanlar yüksek atlama seçmelerinde ise Candeğer Oğuz, 1.80 ve 1.85'i ilk hakkında, 1.89'u da ikinci hakkında geçtikten sonra 1.92'de üç denemesinde de başarılı olamayarak finale kalamadı. 

ABD'ye protesto 

ATİNA Olimpiyatları'nda dünkü 200 metre erkekler finali müthiş bir protestoya sahne oldu. Evsahibi ülkenin bu mesafedeki yıldız atleti Kostas Kenteris'in olimpiyatların hemen öncesinde doping kontrolüne girmediği için oyunlardan çekilmek zorunda kalması, stadı dolduran 70 bine yakın seyirci tarafından protesto edildi. Yunanlı seyircilerin, özellikle ABD'li atletleri hedef alan protestosu yüzünden sporcular konsantre olmakta güçlük çekince yarış 15 dakika geç start aldı. 
200 metre final yarışını ABD'li Shawn Crawford 19.79 ile kazanırken, diğer iki ABD'li Bernard Williams gümüş, 100 metre şampiyonu Justin Gatlin de bronz madalya aldılar. 400 metre engellide yarışın favorisi Dominik Cumhuriyeti'nden Felix Sanchez, 47.63 ile altın madalyaya ulaşırken, erkekler uzun atlamada da Birleşik Amerikalı Dwight Phillips, 8.59 metre ile altın madalyanın sahibi oldu. 

En çileli bronz 

DÖRT yıl önce Sidney'de güreşin yenilmez efsanesi Aleksandr Karelin'i finalde yenerek olimpiyat şampiyonu olan ABD'li Rulon Gardner'in, Atina'ya gelinceye kadar başından geçenler, pişmiş tavuğun başına gelmedi 2002 kışında kar motosikletiyle 18 saat kaybolan ve donma tehlikesi geçiren Gardner'in ayak başparmağı kesildi. Bu yıl bir motosiklet kazası geçiren ve basketbol oynarken sağ dirseği çıkan güreşçi, bunlar yetmezmiş gibi bir de eşinden boşandı. Herşeye rağmen Atina'ya şampiyonluk için gelen Gardner belki altına ulaşamadı, ama güreşe bronz madalyayla veda etmeyi başardı. 

Özal da kürsüde 

Bronz kazandı 
GREKOROMEN güreşte 96 kilo temsilcimiz Mehmet Özal bronz madalya kazandı. Özal sabah seansındaki çeyrek finalde Kübalı Ernesto Pena'yı 4 - 1 yenerek yarı finalist oldu. Ancak güreşçimiz, Mısırlı Karam İbrahim'e 1 dakika 9 saniyede 10 - 0 teknik üstünlükle mağlup olarak final şansını kaybetti. Mehmet Özal zorlu bronz sınavında da İranlı Mesud Haşimzade'yi 3 - 2 ile geçti ve kilosunda üçüncü oldu. Özal'ı mağlup eden Mısırlı ise finalde Gürcü'yü de 12 - 1 yendi ve altın aldı. 

Serbest başlıyor 
SERBEST güreşte ilk dört sıkletteki sporcularımızın rakipleri belirlendi. 55 kiloda Harun Doğan, K.Koreli Song Nam, Yunanlı Karntanov, Ermeni Berberyan ile mücadele edecek. 66 kiloda Ömer Çubukçu, Slovak Fernyak ve Macar Hatos, 84 kiloda Gökhan Yavaşer, Ukraynalı Danko ve Ermeni Agaev ile karşılaşacak. 120 kiloda Aydın Polatçı, Alman Thiele ve Rumen Chintoan ile oynayacak. Maçlar 09.30'da başlayacak. 

Türkiye'den özür dilerim 

Grekoromendeki gümüş sporcumuz Şeref Eroğlu, en zayıf rakibine yenildiğini belirtti, "2008 Pekin'de de varım" diye konuştu 

"En güzel yanıt" 
GREKOROMEN güreşte ülkemize tek gümüşü getiren Şeref Eroğlu, kendisine "hasta" muamelesi yapanlara en güzel cevabı minderde verdiğini söyledi. Oyunlar öncesi "kanser"söylentilerinin bilinçli olarak çıkarıldığına inandığını söyleyen Eroğlu, "Eşim bile artık bana gerçekten hasta mısın diye sormaya başlamıştı. Ama kimse beni yıpratamaz. Bu noktaya bedelini ödeyerek geldim. 2008 Pekin Olimpiyatı'nda da varım" diye konuştu. 

"Acısını çıkardım" 
ATİNA'DA kendisine ve Türkiye'ye yakışan maçlar yaptığını söyleyen Eroğlu, daha önceki iki olimpiyatın acısını çıkardığını, ancak en büyük üzüntüsünün altı Avrupa ve Dünya altınının yanına olimpiyatı ekleyememek olduğunu belirtti. Eroğlu, "En zayıf rakibime yenildim. Olimpiyat öncesi bana ikinciliği verelim deselerdi kabul etmezdim. Gümüşte kaldığım için Türk halkından bir kez daha özür diliyorum" dedi. 

En güzel rüya 94-102 

ABD, İspanya'yı mağlup ederek yarı final biletini kaptı. Yarı finalde İtalya - Litvanya, ABD - Arjantin eşleşti 

Marbury yıldızlaştı 
BASKETBOL erkeklerde ABD Rüya Takımı, İspanya'yı çeyrek finalde 102 - 94 yenerek kabustan uyandı, yarı finale yükseldi. İspanya karşısında ikinci yarıda oyuna ağırlığını koyan ABD'de Marbury 31 sayı ile maçın yıldızı oldu. Çeyrek finalin diğer maçlarında Litvanya, Çin'i 95 - 75, İtalya, Porto Riko'yu 83 - 70, Arjantin de Yunanistan'ı 69 - 64 mağlup ederek yarı final vizesi aldılar. Yarı finalde yarın İtalya - Litvanya, ABD - Arjantin finale kalabilmek için karşı karşıya gelecekler. 

Hoşgeldiniz 

ATİNA'DA 3 altın 1 de bronz madalya kazanan Halter Milli Takımı kafilesi yurda döndü. Üst üste üçüncü kez olimpiyat altını alarak tarihe geçen Halil Mutlu, görevlerini en iyi şekilde yapmaya çalıştıklarını belirtti. Bayan şampiyon Nurcan Taylan da büyük bir gurur yaşadığını kaydetti. Taner Sağır, artık tecrübe edindiğini söyledi. 

Haydi Atagün 

BOKSTA Atagün Yalçınkaya, bugün finale kalabilmek için ringe çıkacak. 48 kiloda 17 yaşındaki boksörümüz, 19.30'da Peristeri Boks Salonu'nda başlayacak maçta 2003 Dünya Şampiyonu Kazak Sergey Kazakov ile karşı karşıya gelecek. Yalçınkaya daha önceki turlarda Ugandalı Katongole, Azeri Abiyev ve İtalyan Pinto'yu yenmişti. Federasyon Başkanı Caner Doğaneli, genç jenerasyonun yıldız isimlerinden olan Yalçınkaya'ya güvendiğini belirtti. 

ATİNA'DA DÜN 

FUTBOL 
BAYANLARDA Brezilya'yı finalde uzatmada 2 - 1 yenen ABD şampiyon oldu. Normal süresi Tarpley ve Pretihna'nın golleriyle 1 - 1 kapanan maçta ABD'yi şampiyonluğa, 113. dakikada Wambach'ın golü taşıdı. 

ÇİM HOKEYİ 
BAYANLARDA Hollanda'yı 2 - 1 yenen Almanya altın madalyanın sahibi oldu. Bu dalda bronz madalya ise Çin'i 1 - 0'la geçen Arjantin'e gitti. 

MODERN PENTATLON 
ERKEKLERDE birinciliği 5480 puanla Rus Andrey Moiseev kazandı. Bu dalda ikinciliği 5428 puanla Litvanyalı Zagneprovskis, bronz madalyayı ise 5392 puanla Çek Capalini elde ettiler. 

YELKEN 
49 sınıfında 16 yarış sonunda 91 puanala ulaşan İspanyol Iker Martinez - Xavier Fernandez ikilisi altın madalyanın sahibi oldu. 

TEKVANDO 
ERKEKLER 58 kiloda Meksikalı Francisco Salazer'ı 5 - 1 mağlup eden Taipei'li Yen Mu Chu altın madalyanın sahibi oldu. Bayanlar 49 kiloda Kübalı Yuliet Labrada'yı 5 - 4 yenen Taipeili Hsin Shih Chen birinciliği elde etti. 

TRİATLON 
ERKEKLERDE altın madalyayı 1.51.07.73 ile Yeni Zelandalı Hamish Carter alırken, vatandaşı Berant Docherty gümüş, İsviçreli Sven Riederer bronz madalyanın sahibi oldular. 

SUTOPU 
BAYANLARDA ilk kez finale çıkan evsahibi Yunanistan karşısında iki uzatma sonunda 10 - 9'luk üstünlük kuran İtalya şampiyonluğa ulaştı. 


</TEXT>
</DOC>
