<DOC>
<DOCNO> 257142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonspo26.html </URL>
<DATE> 2004/07/21/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Amoroso, Birmingham City'ye gitmekte kararlı... 
</HEADLINE>
<TEXT>

     Almanya Birinci Futbol Ligi ''Bundesliga'' takımlarından Borussia Dortmund'un Brezilyalı forveti Marcio Amoroso, İngiltere Premier Ligi takımlarından Birmingham City'ye gitmekte kararlı olduğunu açıkladı. 
     Brezilya, İtalya ve Almanya'da futbol oynadığı dönemlerde ''altın ayakkabı'' ödülünü kazanan 29 yaşındaki golcü futbolcu, Borussia Dortmund ile olan sözleşmesinin bitmesi ve kulüple anlaşamaması üzerine zor günler geçirmişti. 
     Amoroso, Almanya'nın haftalık spor gazetesi ''Sportbild''e yaptığı açıklamada, ''Her şeyin yeniden yolunda gideceğini hissetseydim, Borussia Dortmund ile sözleşme imzalardım, ama bunu hissedemedim. Bu ayın sonunda Birmingham City ile sözleşme imzalayacağım'' dedi. 
     Ancak İngiliz takımıyla antrenmanlara çıkan Amaroso'nun baldırından sakat olduğu belirtiliyor. 
     Borussia Dortmund'un 2002 yılında 25 milyon euro ödeyerek transfer ettiği ve o sezon Almanya'nın en pahalı futbolcusu olan Amoroso, attığı gollerle Alman takımının lig şampiyonu ve bu sezon UEFA Kupası'nda final oynamasında önemli rol oynamıştı. Ancak Brezilyalı futbolcunun formu, takımdaki bazı arkadaşlarıyla tartışması sonrası önemli ölçüde düşmüştü. 
     Basın, Borussia Dortmund'un yeni teknik direktörü Bart Van Marwijk'in, Amoroso'ya takımda ikinci kez şans tanımak için teklifte bulunmaya hazır olduğunu, ancak Brezilyalı futbolcunun menajerlerinin, Amoroso'nun artık Alman takımında oynamak istemediğini bildirdiğini belirtiyor. 
     İngiliz takımıyla sözleşme imzalarsa Amoroso, Birmingham City'de, Alman liginin yıldız futbolcularından eski Borussia Mönchengladbachlı Mikael Forssell ile birlikte forma giyecek. 
     
</TEXT>
</DOC>
