<DOC>
<DOCNO> 284186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur60.html </URL>
<DATE> 2004/10/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Gazeteci Özer Oral'ı kaybettik 
</HEADLINE>
<TEXT>

     İSTANBUL Milliyet 

Türk basın dünyasına sosyal içerikli haberleri, inceleme ve araştırma yazıları ile damgasını vurmuş olan gazeteci Özer Oral 69 , dün Yalova'da geçirdiği kalp krizi sonucu yaşamını yitirdi. 
     Gazetemiz Yayın Koordinatörü Emre Oral'ın da babası olan Özer Oral'ın cenazesi, İstanbul'da toprağa verilecek. 
     
     Milliyet'te uzun yıllar 
     Refika ve Fehmi Oral'ın oğlu olan Özer Oral, Tekirdağ Mürefte'de 1935 yılında dünyaya geldi. İstanbul Üniversitesi İÜ İktisat Fakültesi ve İÜ Gazetecilik Enstitüsü'nde eğitim gören Oral, 1958 yılında Yeni İstanbul Gazetesi'nde muhabir olarak mesleğe başladı. Dünya ve Cumhuriyet'in yanısıra, uzun yıllar Milliyet gazetesinde görev yaptı. Oral, Türkiye Gazeteciler Cemiyeti'nden yazım ve inceleme dalında birçok kez ödül aldı. Gülser Oral ile evli olan Basın Şeref Kartı sahibi Oral'ın, Emrah, Emre ve Elvan adlı üç çocuğu bulunuyor. 
     
     Dolu dolu gazetecilik 
     Oral, 1990'lı yıllarda da Türkiye Gazeteciler Cemiyeti tarafından çıkarılan Bizim Gazete de, forumlar düzenleyerek Türkiye'nin önemli sorunlarını gündeme taşıdı. Oral, gazetecilik yaşamı boyunca özellikle iş ve çalışma dünyasından yaptığı haberlerle büyük ses getirdi. Türk çiftçisi ve işçisinin sorunlarını yaptığı haberler, analizler ve araştırma yazılarıyla kamuoyuna aktaran Oral, sendika haberciliğinde de önemli başarılara imza attı. 
     
</TEXT>
</DOC>
