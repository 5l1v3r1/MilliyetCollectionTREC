<DOC>
<DOCNO> 270155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur22.html </URL>
<DATE> 2004/09/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kastamonu'da 115 metrede can pazarı 
</HEADLINE>
<TEXT>

     Mustafa ÖZDEMİR-Seçkin KIRARSLAN-Ahmet TOKYAY-Murat KÖSE KASTAMONU, DHA 

KASTAMONU'nun Küre İlçesi'nde bakır madeninde tünel inşaatında kaynak yapılırken çıkan yangında 31 işçi mahsur kaldı. Maden ocağından şu ana kadar 19 işçinin cesedinin çıkartıldı, diğer işçilere ulaşabilmek için 115 metre derinliğe halat sarkıtıldı. Arama kurtarma ekiplerinin aralıksız çalışması sonucu yangından 19'ü ölü, 8'i yaralı 27 kişi çıkarıldı. Arama kurtarma ekiplerinin saat 18.30 sularında madenden 7 kişiyi daha sağ olarak çıkarmasıyla yaralı sayısı 17'ye yükseldi. 
     Başbakanlık'tan yapılan resmi açıklamaya göre, saat 11.00 sıralarında Kastamonu'nun Küre İlçesi'nde Etibank A.Ş adına maden çıkartan STFA Tünel İnşaatı'nda kaynak yapılırken çıkan yangın sonrası gaz sıkışması olayı ile ilgili arama kurtarma çalışmaları devam ediyor. 
     Kastamonu Valisi Mustafa Kara, maden ocağı önünde gazetecilere yaptığı açıklamada, ocaktan sağ çıkarılan 8 işçiden 4'ünün hastanedeki tedavilerinin devam ettiğini, 4'ünün ise taburcu olduğunu belirtti. 
     Maden ocağından 19 işçinin cesedinin çıkarıldığını bildiren Kara, ''İçeride kaç kişinin bulunduğu net değil. Ancak kurtarma ekipleri içeriden sesler duyduklarını söylüyorlar'' dedi. 
     Ölen işçilerin kimliklerinin henüz belirlenemediğini ifade eden Vali Kara, cesetlerin Kastamonu Devlet Hastanesi Morgu'na kaldırıldığını kaydetti. 
     Kara, kurtarma çalışmaları için İçişleri Bakanlığı tarafından helikopterle gönderilen ekiplerin olay yerine ulaştıklarını ve çalışmalara başladıklarını belirtti. 
     Yetkililer, ölen 19 işçinin yanı sıra maden ocağından 2 işçinin daha sağ olarak, çıkartıldığını kaydettiler. 

     
</TEXT>
</DOC>
