<DOC>
<DOCNO> 278092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy18.html </URL>
<DATE> 2004/10/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Fransa Ankara Büyükelçisi ''Komisyon'un raporu son derece pozitif'' 
</HEADLINE>
<TEXT>

     Fransa'nın Ankara Büyükelçisi Bernard Garcia, AB Komisyonu'nun Türkiye ile ilgili raporunun son derece pozitif olduğunu ve sonuçlarının öyle olacağına inandığını söyledi. 
     Garcia, Galatasaray Üniversitesi Hukuk Fakültesi'nce üniversitenin Ortaköy'deki yerleşkesinde düzenlenen ''Günümüzde Parlamento Sempozyumu''nun açılışında yaptığı konuşmada, Türkiye'nin son dönemde çok büyük bir değişim sürecinden geçtiğini söyledi. 
     TBMM'nin dünya parlamentoları arasında önemli bir yere sahip olduğunu ve Mustafa Kemal'in önderliğinde kurulduğu günden beri önemli aşamalardan geçtiğini kaydeden Garcia, Türk parlamentosunu, özellikle son yıllarda gerçekleştirdiği çalışmaları nedeniyle kutladığını ifade etti. 
     Garcia, AB Komisyonu'nun dün açıkladığı rapora da değinerek, şöyle konuştu 
     ''Bugün bazı gazetelere baktım. Genelde göze çarpan, rapordaki bazı olumsuz ifadelerdi. Ancak ben raporun algılandığından da çok daha olumlu olduğunu düşünüyorum. Komisyon'un raporu son derece pozitiftir ve sonuçlarının da pozitif olacağına inanıyorum. Bu, AB yolundaki Türkiye için çok büyük bir aşamadır ve ülkenin daha birçok aşamadan geçmesi gerekiyor.'' 
     
     SEMPOZYUM 

     Galatasaray Üniversitesi Rektörü Prof. Dr. Duygun Yarsuvat da, 2 gün sürecek olan sempozyum hakkında bilgi vererek, ''Dünyada parlamentoların güç kaybına uğraması ve Avrupa Parlamentosu'nun ulusal panlamentoların zararına olarak yetki kazanımı, parlamentoların rolü ve etkinleştirilmesi konusunda düşünmeyi gerekli kılmıştır'' dedi. 
     Prof. Dr. Yarsuvat, ''Günümüzde Parlamento Sempozyumu''nun amacının, parlamentonun etkinliği üzerine düşünürken, diğer yandan da beliren yeni yetkilerini tespit etmek olduğunu ifade ederek, bu amaçla 4 ana başlık altında oturumlar gerçekleştirileceğini kaydetti. 
     Yerli ve yabancı hukukçuların katılımıyla, ''Parlamento ve siyasi sistem'', ''Temsil görevi'', ''Karar alma ve kontrol görevleri'' ile ''Ulusal parlamento ve Avrupa'' konu başlıkları altındaki oturumlarla sürecek olan sempozyum, yarın sona erecek. 
     
</TEXT>
</DOC>
