<DOC>
<DOCNO> 266685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonyas07.html </URL>
<DATE> 2004/08/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
2004 Atina Olimpiyatları'nda prezervatif rekoru 
</HEADLINE>
<TEXT>

     2004 Atina Olimpiyatları, birçok yönden uzun süre hafızalardan silinmeyecek özellikler taşıyor. Oyunlara katılan sporcular için inşa edilen Olimpiyat Köyü'ndeki Sağlık Merkezi'nde yer alan eczanede, isteyen herkese ücretsiz prezervatif ve geciktirici dağıtılıyor. Ancak, Atina Olimpiyatları'nın başladığı 13 Ağustos tarihinden bu yana 90 binden fazla prezervatif dağıtılması, sportif rekorların dışında Atina'da adeta "Seks Rekoru" kırıldığını da ortaya çıkardı. 202 ülkeden 10 bin 500 sporcu ve 6 bin idareci, 24 saat hizmet veren Sağlık Merkezi'ndeki eczaneye gelerek prezervatif alıyor. Prezervatif ve geciktirici alarak odalarına çekilenler arasında rekortmen sporcuların da bulunması dikkat çekiyor. 
     Jamaika adına katıldığı bayanlar 4x100 metre bayrak yarışı birincilerinden Peta Gaye Dowelie, "Burada sporcuların her türlü ihtiyacı düşünülmüş. Prezervatif dağıtılması da çok güzel. Ben, ihtiyacım olduğu kadar alıyorum ve bunu herkese tavsiye ediyorum. Hastalıklardan korunmak ve güvenli cinsel ilişki için prezervatif kullanılması gerekiyor. Burada herkes unutamayacak anlar yaşıyor" dedi. 
     Olimpiyat Köyü Sağlık Merkezi'nde görevli eczacılardan Sarantos Papadimitro ise, yoğun prezervatif kullanımının kendilerini şaşırttığını ancak yine de herkese istedikleri kadar vermeye devam ettiklerini belirtti. Yoğun kullanımı dikkate alarak 100 bin prezervatif siparişi daha verdiklerini açıklayan Sarantos Papadimitro, yarışlar bittikçe kullanımın arttığına dikkat çekti. 
     Olimpiyat gönüllüsü Venos Zahany Adis de, sporcular ve idarecilerin her türlü ihtiyacını karşılamak için ellerinden geleni yaptıklarını ifade ederek, bu kadar çok prezervatif dağıtılmasına rağmen hepsinin kullanılıp kullanılmadığını bilemeyeceklerini vurguladı. 
     Bu arada, bin 240 dönümlük arazi üzerinde 366 binadan oluşan Olimpiyat Köyü'nde 2 bin 340 daire ve 18 bin 500 yatak bulunuyor. 28 branşta müsabakalar yapılan olimpiyatlar sonunda 301 sporcuya altın madalya verilecek. 
     Öte yandan, 2000 Sidney Olimpiyatları'nda kullanılan prezervatif miktarının 40 bin civarında olduğu öğrenildi. 
     
</TEXT>
</DOC>
