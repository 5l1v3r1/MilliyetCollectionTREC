<DOC>
<DOCNO> 269416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun53.html </URL>
<DATE> 2004/09/06/ </DATE>
<TIME> 22.58 </TIME>
<AUTHOR>  </AUTHOR>
<HEADLINE>
İsrail ile Rusya arasında Terörizmle mücadele anlaşması imzalandı 
</HEADLINE>
<TEXT>

     İsrail ile Rusya arasında uluslararası terörizmle mücadele konusunda işbirliğini öngören bir anlaşma imzalandığı bildirildi. 
     Rusya'nın güneyindeki Kuzey Osetya'da yüzlerce kişinin öldüğü okul baskınından günler sonra İsrail'de temaslarda bulunan Rusya Dışişleri Bakanı Sergey Lavrov'un, ''uluslararası terörizmle mücadele konusunda geniş çaplı ikili, bölgesel ve çok taraflı işbirliğinin mümkün olan her yolla geliştirilmesini'' hedefleyen anlaşmayı, İsrail Dışişleri Bakanı Silvan Şalom ile imzaladığı açıklandı. 
     İsrail Başbakanı Ariel Şaron, Lavrov ile görüşmesinden sonra yaptığı açıklamada, ''Rusya'yı vuran terörizm, bizi vuran terörizmle tam olarak aynı türde'' dedi. 
     Lavrov da terörizmin sadece uluslararası işbirliğiyle durdurulabileceğini belirterek, terörizmin milliyeti olmadığını, herhangi bir din ya da milliyetle bağlantısı bulunmadığını söyledi. 
     
</TEXT>
</DOC>
