<DOC>
<DOCNO> 272017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonsiy01.html </URL>
<DATE> 2004/09/15/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
ABD Dışişleri Türkiye işbirliğinin devamından yana 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, Türkiye'nin, ABD ile işbirliğinin devam etmesini istediğini kaydetti. 
     Boucher'a, günlük basın toplantısında, Dışişleri Bakanı Abdullah Gül'ün, "Telafer'deki tutum devam ederse ABD ile Irak'ta işbirliğine son verilebileceği" yönündeki açıklaması soruldu. Boucher, ABD Dışişleri Bakanı Colin Powell'ın Cuma günü Gül ile bir telefon görüşmesi yaptığını doğrularken, Telafer operasyonlarının bölgedeki terörist unsurlara ve dışarıdan gelen seveşçılara yönelik olduğunu kaydetti. 
     Boucher, Türkiye hükümeti ile birlikte çalıştıklarını vurgulayarak, Telafer'e giriş ve çıkışlara yeniden izin verilmeye başlandığını basından izlediğini kaydetti. 
     Boucher, "Irak'ı ilgilendiren tüm konularda Türkiye ile çok yakın çalışıyoruz. Türkiye hükümeti de bize ve sanırım kamuya da açık olarak bu işbirliğinin devam etmesini istediklerini bir kez daha tekrarladı" diye konuştu. 
     Boucher, Türkiye'nin, ABD ile işbirliğine büyük önem verdiğini de ifade etti. 
     Richard Boucher, Başbakan Recep Tayyip Erdoğan'ın, ABD'nin PKK ile mücadelesi konusunda Türkiye'nin sabrının taşmaya başladığı yönündeki sözlerini de değerlendirdi. 
     Boucher, PKK'nın bir terörist grup olduğu, kontrol altına alınıp etkisiz hale getirilmesi konusunda Türkiye hükümetiyle aynı görüşte olduklarını kaydetti. Boucher, Türk hükümetine, ABD'nin konuyla ilgili çalışmalarına yönelik olarak bilgi vermeye devam ettiklerini de söyledi. 
     
</TEXT>
</DOC>
