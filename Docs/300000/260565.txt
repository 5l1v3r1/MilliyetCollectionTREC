<DOC>
<DOCNO> 260565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo25.html </URL>
<DATE> 2004/08/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Olimpiyat Oyunları pulları tanıtıldı... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Genç nüfusa sahip bir ülke olarak, gençlerimizi çok iyi eğiteceğiz. Ancak bunun yanında onları birer başarılı sporcu olarak da yetiştirmek mecburiyetindeyiz'' dedi. Mehmet Ali Şahin, PTT Genel Müdürlüğü'nce çıkartılan ''Olimpiyat Oyunları'' konulu pulların Sirkeci Büyük Postane binasındaki tanıtım toplantısına katıldı. Bakan Şahin, burada yaptığı konuşmada, PTT'ye, Atina Olimpiyat Oyunları öncesinde sporculara verdiği destekten dolayı teşekkür etti. 
     Bakan Şahin, çocukluğunda söylenen ''Telgrafın tellerine kuşlar mı konar, herkes sevdiğine böyle mi yanar'' türküsüne işaret ederek, ''Tanıtım puluyla ilgili çalışmayı görünce hafızamdan şöyle bir şey geçirdim 'PTT'nin pulları üzerine şampiyonlar konar, bir millet şampiyonlarına böyle mi sahip çıkar' gibi hafızamdan dizeler geçti'' dedi. 
     Bu milletin kendisini başarıyla temsil etmiş, bayrağını göndere defalarca çektirmiş ve İstiklal Marşı'nı dinletmiş olan şampiyonlarına hep sahip çıktığını dile getiren Şahin, 13 Ağustos'ta başlayacak Atina Olimpiyat Oyunları'na katılan sporculardan da şampiyonluk beklediklerini söyledi. 
     Olimpiyat Oyunları'na ülkelerin en fazla 28 branşta katılabildiğini anımsatan Şahin, Türkiye'nin ise sadece 10 branşta katıldığını ifade etti. 
     Bakan Şahin, ''Bu, 'Türkiye, olimpiyatlarda 28 branşta ülkeyi temsil edecek sporcu yetiştiremedi' demek. Hükümetimizin önünde, spor yönetimimizin önünde, Gençlik ve Spor Genel Müdürlüğü ve federasyonlarımızın önünde, 'Ne zaman 28 branşta Türkiye olimpiyatlarda temsil edilecek ' sorusunun cevabı yatıyor. Bunu mutlaka bulmak zorundayız'' dedi. 
     Nüfusu, sosyal ve ekonomik kalkınması Türkiye'den daha geride olan ülkelerin Türkiye'den daha fazla sayıda sporcu ile olimpiyatlara katıldığını kaydeden Mehmet Ali Şahin, bu bakımdan Türkiye'nin eksikliği bulunduğunu, 70 milyon nüfusa rağmen sadece 500 bin lisanslı sporcu varolduğunu hatırlattı. 
     PTT Genel Müdürü İbrahim Şahin'in konuşmasında 'her gün dağıtıma çıkan 13 bin postacının da birer sporcu gibi olduğunu' dile getirdiğini belirten Şahin, bu sırada Gençlik ve Spor Genel Müdürü Mehmet Atalay'ın da 'Hemen lisans verelim' şeklinde konuştuğunu anlattı. 
     Bakan Şahin, ''Son derece genç bir nüfusa sahip bir ülke olarak, gençlerimizi çok iyi eğiteceğiz. Ancak bunun yanında onları birer başarılı sporcu olarak da yetiştirmek mecburiyetindeyiz. Olimpiyatlara Türk sporcuları 28 branşın hepsinde de katılma başarısını elde etmelidir. Hedefimiz budur'' dedi. 
     Kış Olimpiyatları'nda da 7 dalda yarışmalar yapıldığını ifade eden Şahin, Türkiye'nin o zaman da sadece 1 dalda katıldığını söyledi. 
     İstanbul Valiliği'nin, olimpiyatlardan başarıyla dönen sporculara ödül verme kararı aldığını hatırlatan Şahin, kendilerinin de ödül yönetmeliğini değiştirerek, olimpiyat oyunlarından derece alan sporculara çok daha fazla ödül vermeye karar verdiklerini, böylece spora olan ilginin artacağını ve sporcuların da daha iyi motive olacaklarını kaydetti. 
     
     TRİBÜNLERDE YAŞANAN OLUMSUZ OLAYLAR 
     Şahin, bir gazetecinin, Spor Müsabakalarında Şiddet ve Düzensizliğin Önlenmesine Dair Kanun'a ilişkin değerlendirmesini sorması üzerine de bu yasanın uygulanma fırsatı verilmemesini arzu ettiğini dile getirerek, şöyle devam etti 
     ''Tribünlerde yaşadığımız olumsuzlukları yeni sezonda yaşamayalım istiyoruz. Cuma günü başlayacak ligde artık bu yasa uygulanmaya başlayacak. Aslında bu yasayı uygulama fırsatı verilmemesini arzu ve temenni ediyorum. Ancak Ankara'da TSYD Kupası'nda yaşadığımız 1-2 olumsuzluk karşısında, maalesef bu sezonda da buna benzer olumsuzlukları yaşama riski karşısında bu yasanın uygulanmasını çok yakından takip edeceğiz. Valilerimiz, illerde kurulmuş olan komisyonlar, yakınen bu konuları takip edecekler. Tribünlerde saygısızca, küfür diye niteleyeceğimiz sözler sarf edenler artık kameralarla takip edilecekler, ya stattan çıkarken ya da daha sonra tespit edilip evlerinden veya işyerlerinden alınarak kendilerine yeni çıkan yasanın müeyyideleri uygulanacaktır. Spor seyircilerinin sportmenliğe yakışır davranışlar içerisinde bulunmalarını arzu ediyoruz. Statlarımıza herkes hiçbir huzursuzluk duymadan, çoluğu çocuğuyla gelebilmeli, bir spor müsabakasını zevkle izleyebilmelidir. Kimsenin o tribünleri savaş alanına çevirmeye hakkı yoktur. Devlet olarak, hükümet olarak tüm kurumlar olarak, spor kulüpleri olarak bu konuda fikir birliğine vardık. En ufak bir hadisenin üzerine şiddetle gideceğiz.'' 
     
     DİĞER KONUŞMALAR 
     İstanbul Valisi Muammer Güler de olimpiyat oyunlarının bir ülkede yapıldığını, bu coşkuyu ise tüm ülkelerin paylaştığını dile getirerek, ''Özlemimiz olimpiyatların Türkiye'de, İstanbul'da yapılmasıdır'' dedi. 
     Atina'daki Olimpiyat Oyunları'na katılan sporculardan şampiyonluk beklediklerini de ifade eden Güler, İstanbul Valiliği olarak Atina Olimpiyat Oyunları'nda altın madalya kazanan sporculara 250, gümüş madalya alanlara 200, bronz madalya alanlara da 150 altın ödül verme kararı aldıklarını söyledi. 
     PTT Genel Müdürü İbrahim Şahin ise 13 bin posta dağıtıcısı bulunduğunu ifade ederek, bu dağıtıcıların her gün yürüyerek spor yaptıklarını ve böylece en çok sporcusu olan kurum olduklarını söyledi. 
     PTT'nin 13 Ağustos'ta Atina'da başlayacak Olimpiyat Oyunları için özel pullar çıkarttığını ifade eden İbrahim Şahin, hazırlanan 4 adet özel pulun üzerinde 2'şer kez olimpiyat şampiyonu olan Hamza Yerlikaya ve Halil Mutlu, Dünya şampiyonu güreşçi Ercan Yıldız ve Süreyya Ayhan'ın fotoğraflarının kullanıldığını anlattı. PTT'nin ilk kez yaşayan insanların fotoğraflarını pula işlediğini de dile getiren Şahin, pulların olimpiyatların başladığı gün 13 Ağustos'ta satışa çıkacağını kaydetti. 
     Konuşmaların ardından İbrahim Şahin tarafından Devlet Bakanı ve Başbakan Yardımcısı Mehmet Ali Şahin'e bir pul albümü ve üzerinde Ercan Yıldız'ın fotoğrafının yer aldığı anı pulu hediye edildi. 
     Tanıtım toplantısına katılan Hamza Yerlikaya ve Ercan Yıldız'a da üzerlerinde kendi resimleri bulunan anı pulları ile pul albümü ve birer şilt verildi. 
     Bu arada, Süreyya Ayhan ile Halil Mutlu antrenmanda olmaları nedeniyle toplantıya katılmazken, hediyeleri kendilerine gönderilmek üzere dağıtıldı. 
     Öte yandan, toplantıya katılan olimpiyat şampiyonları Naim Süleymanoğlu, Müzeyir Sille, Mahmut Demir, Ahmet Ayık ve Hüseyin Özkan'a da birer plaket ve anı pulu verildi. 
     PTT tarafından çıkartılan ''Olimpiyat Oyunları Pulları'', 600, 700 ve 800 bin liradan satışa sunulacak. 
     
</TEXT>
</DOC>
