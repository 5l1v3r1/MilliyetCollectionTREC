<DOC>
<DOCNO> 257140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonspo24.html </URL>
<DATE> 2004/07/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Olympiakos, Brezilyalı Rivaldo ile anlaşma yolunda 
</HEADLINE>
<TEXT>

     Yunanistan Birinci Ligi takımlarından Olympiakos'un, 1999 yılında dünyanın en iyi oyuncusu seçilen Brezilyalı futbolcu Rivaldo ile anlaşma yolunda olduğu bildirildi. 
     Takımdan yapılan açıklamada, Rivaldo'nun bu gece Madrid'den Atina'ya gideceği belirtildi. 
     Yunan basını, Rivaldo'nun transferiyle ilgili olarak, 'Yunan futbol tarihinin en büyük transferi' başlığını kullanırken, 32 yaşındaki futbolcunun transfer için yaklaşık 2 milyon dolar ücret alacağı da konuşulanlar arasında yer alıyor. 
     Geçen yıl aralık ayında AC Milan tarafından serbest bırakıldıktan sonra Brezilya'nın Cruzeiro takımında forma giyen ancak 2 ay sonra bu takımdan da ayrılan Rivaldo, İngiltere'nin Bolton Wanderers, İskoçya Lig Şampiyonu Celtic Glasgow ve Almanya'nın SV Werder Bremen takımlarında da top koşturmuştu. 
     Rivaldo'nun Hikayesi 
     
     Cimbom ağır kaldı 

     Brezilya'nın dünya futboluna armağan ettiği en yetenekli futbolculardan birisi olan Rivaldo, önce harikalar yarattığı Barcelona'da Barcelona'da Van Gaal ile sorunlar yaşadı. İtalya'nın yolunu tutan yıldız, Milan'da ise Ancelotti'nin kendisini küçük düşürdüğüne inanarak futboldan soğudu. 
     Ünlü futbolcu için işler 1.5 yıl önce kötüye gitmeye başlamıştı. Büyük ümitlerle transfer edildiği Milan'da teknik direktör Carlo Ancelotti'nin gözüne giremiyor, evde de eşiyle tartışmaları her geçen gün büyüyordu. 
     Oysa Rivaldo, daha 1999'da kelimenin tam anlamıyla zirvedeydi. O yıl Avrupa'nın iki saygın dergisi France Football ve World Soccer tarafından Rivaldo, kıtada yılın futbolcusu seçildi. 
     
     5 aydır oynamıyor 

     En son maçını 17 Şubat'ta oynayan Rivaldo, şu anda Guaratingueta'daki sahibi olduğu spor okulu ile meşgul. Bir taraftan takım arıyor, diğer taraftan ise antrenörlük ve TV yorumculuğu seçeneklerini düşünüyor. Artık çocuklarının yanında ama şimdi takımı yok. Bir elin ona uzanmasını bekliyordu ve bu el Yunanistan'dan geldi. Galatasaray'ın uzun süredir gündeminde bulunan Rivaldo, böylece komşu Yunanistan'a giderken, Cimbom bir transferden daha eli boş dönmüş oldu. 
     

     
</TEXT>
</DOC>
