<DOC>
<DOCNO> 250748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/siyaset/asiy.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'de Gürel'e izin yok 
</HEADLINE>
<TEXT>


DSP Genel Başkan adayı Şükrü Sina Gürel'in İzmir İl Başkanlığı'nda delegelerle toplantı talebi reddedildi. Gürel'e izin vermeyen İl Başkanı Çümen'in genel merkezden talimat aldığı ileri sürüldü 

İZMİR DHA 


DSP Genel Başkanlığı'na talip olan eski Dışişleri Bakanı Şükrü Sina Gürel'e il binasında toplantı izni verilmedi. Gürel'e destek veren eski İzmir İl Başkanı Cenap Börühan, İl Başkanı Mehmet Çümen'in, Gürel'in kurultay delegeleriyle il başkanlığında toplantı yapmasına engel olduğunu söyledi. 
25 Temmuz'da yapılacak Büyük Kurultay öncesi DSP'de hareketlilik başladı. Börühan, Gürel'in 19 Haziran'da İzmir İl Başkanlığı'nda kurultay delegeleriyle toplantı yapma isteğini Çümen'e ilettiklerini, ancak izin alamadıklarını kaydetti. 

'Hak ihlal etti' 
Börühan, "Çümen kendisinin Zeki Sezer'in tarafında olduğunu, genel merkezin talimatı nedeniyle Gürel'in toplantı yapmasına izin veremeyeceğini söyledi. Ben de kendisine bir hak ihlal ettiğini ifade ettim. Ancak birşey değişmedi" dedi. İzmir İl Başkanlığı'nda toplantı yapmasına izin verilmeyen Gürel de, kurultay delegeleriyle Fuar Golf Gazinosu'nda bir araya geldi. Börühan, 48 kurultay delegesinden 25'ine ulaşabildiklerini ve toplantıya 17'sinin katıldığını söyledi. 

Kurultayda gündem hazır 

Mustafa Özbek Kongre ve Spor Salonu'nda yapılacak kurultayda Başkanlık Kurulu'nun seçilmesinin ardından tüzük, program, politika kararları ve gelir - gider, kesin hesap komisyonları oluşturulacak. Genel Başkan Bülent Ecevit'in açılış konuşması yapacak. Genel başkan ve yetkili organların seçimlerine geçilecek. 


</TEXT>
</DOC>
