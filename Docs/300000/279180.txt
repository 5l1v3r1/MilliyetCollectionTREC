<DOC>
<DOCNO> 279180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonspo31.html </URL>
<DATE> 2004/10/11/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
AEK Yarınki maçın Türk-Yunan dostluğuna katkısı önemlidir 
</HEADLINE>
<TEXT>

     Galatasaray ile yarın özel maç yapacak Yunanistan'ın AEK takımının oyuncu, yönetici ve taraftarları, Fener Rum Patriği Bartholomeos'u ziyaret etti. 
     Patrikhane'de, yaklaşık 1,5 saat Patrik'in gelmesini bekleyen AEK'liler, kilisede mum yakıp dua etti. Patrik, işleri nedeniyle geç geldiğini belirterek, bekleyenlerden özür dilerken, yaptığı konuşmada, yarınki maçın Türk-Yunan dostluğuna katkıda bulunmasını diledi. 
     AEK'nın, Türkiye'den Yunanistan'a göç edenler tarafından kurulduğunu hatırlatan ve kulübün 80. kuruluş yıldönümünde bu karşılaşmanın anlamının bir kat daha fazlalaştığını vurgulayan Patrik Bartholomeos, ''Yarınki maçın sonucundan ziyade, Türk-Yunan dostluğuna katkısı önemlidir. Nihayetinde yarın bir spor karşılaşması oynanacak. Önemli olan kazanmak veya kaybetmek değil, dostluk, barış ve iki ülke takımlarının yan yana gelmesidir'' dedi. 
     Bartholomeos, ''başka birine dostluk elini uzatan bir kişinin, mutlaka karşısında dost bir el bulacağını'' belirterek, ''Yarınki maç da iki ülke halklarının dostluğuna büyük katkıda bulunacaktır'' diye konuştu. 
     AEK'lılar konuşmayı büyük bir dikkatle dinlerken, daha sonra hep birlikte dua okundu. 
     Patrik ile AEK Kulübü Başkanı Demis Nikolaidis, birbirlerine hediye verdi. Nikolaidis''in, Bartholomeos'a üzerinde Galatasaray ve AEK'nın isimlerinin yazılı olduğu bir flama vermesi dikkat çekti. 
     Bu arada Nikolaidis, ziyaret sırasında Patrik'in elini öptü. 
     
     AEK BAŞKANI 32 YAŞINDA 
     Galatasaray Kulübü Başkanı Özhan Canaydın ile bu gece dostluk yemeği yiyecek olan AEK Kulübü Başkanı Nikolaidis, henüz 32 yaşında. 
     Yemeğe, iki kulübün yöneticileri ve eşleri de katılacak. 
     AEK'da ve İspanya'da futbol oynayan, kulübün yüzde 51 hissesini alarak bu unvanı elde eden genç başkanın, Yunanistan'ın ünlü şarkıcılarından Despina Vandi ile evli olduğu belirtildi. 
     
</TEXT>
</DOC>
