<DOC>
<DOCNO> 280173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonyas20.html </URL>
<DATE> 2004/10/14/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Anne ve 3 çocuğu bıçaklandı, ev havaya uçtu 
</HEADLINE>
<TEXT>

     Hollanda'nın Naaldwijk kasabasında bir anne ve üç çocuğu bıçaklandı. Anne yaşamını yitirirken, üç çocuğun durumunun kritik olduğu bildirildi. 
     Polisten verilen bilgiye göre, Naaldwijk kasabasında sabah saatlerinde, 12 yaşında bir erkek ile 1 ve 2 yaşlarında iki kız çocuğu ve anne, dairelerinin bulunduğu apartmanın boşluğunda, bıçaklanmış ve baygın şekilde komşular tarafından bulundu. 
     Hastaneye kaldırılan yaralılardan anne yaşamını yitirdi. Ailenin dördüncü çocuğununsa olay sırasında kaçtığı ve okulda bulunduğu öğrenildi. 
     Polis, olayla ilgili 39 yaşında bir kişinin gözaltına alındığını açıkladı, ancak çocukların babası ya da aileyle yakınlığı konusunda bilgi vermedi. 
     
     EVDE PATLAMA 
     Öte yandan, Almanya'nın Thüringen eyaletinin Eisenach kenti yakınlarındaki Dorndorf-Steudnitz kasabasında bir evde meydana gelen patlamada 3 kişi öldü. 
     Polis, patlamanın sebebinin henüz bilinmediğini, enkaz altından çıkartılan 3 cesedin kimliklerinin de henüz tespit edilmediğini bildirdi. 
     Evin büyük ölçüde zarar gördüğü patlamadan sonra çıkan yangının söndürüldüğü kaydedildi. 
     
</TEXT>
</DOC>
