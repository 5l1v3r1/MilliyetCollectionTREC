<DOC>
<DOCNO> 284235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/guncel/axgun02.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev - Sol'a 10 müebbet 
</HEADLINE>
<TEXT>


6 polis memurunun öldürülmesi eylemine karıştıkları gerekçesiyle 35 sanığın yargılandığı dava, 12 yıl sonra sonuçlandı. 20 sanık zamanaşımından yararlandı 

İSTANBUL Milliyet 

Dev-Sol örgütüne üye oldukları ve 6 polisin şehit edilmesi, 8 polisin de yaralanmasına karıştıkları gerekçesiyle 35 sanığın yargılandığı dava, eylemlerin oluş tarihinden 12 yıl sonra karara bağlandı. Sanıklardan 10'u müebbet ağır hapis cezasına çarptırılırken, 20 sanık zamanaşımından 4 sanık da öldüklerinden davaları ortadan kaldırıldı. 

Tahliyelerini istediler 
İstanbul 11. Ağır Ceza Mahkemesi'ndeki duruşmada, sanıklar makul yargılama süresinin aşıldığını savunarak, tahliyelerin, talep etti. Kararı açıklayan Mahkeme heyeti, sanıklardan Kenan Kahramanoğlu, Halil Keskin, Ali Ekber Akkaya, Seyit Veysi Poyraz, Muammer Pakkan, Rasim Öztaş, İsmet Bülbül, Birol Abatay, Halil Acar ve Sezgin Çelik'i, "Anayasal düzeni silah zoruyla değiştirmeye teşebbüs etmek" suçundan müebbet ağır hapis cezasına çarptırdı. 
Mahkeme, Osman Osmanağaoğlu, Mustafa Yılmaz, Safinur Teyzen ve Mehmet Salgı hakkındaki davanın ölmüş oldukları için, 20 sanık hakkındaki davanın da "zamanaşımı" süresi dolduğundan ortadan kaldırılmasına hükmetti. Mahkeme, Kenan Tandoğan'ın hakkında ise "görevsizlik" kararı verdi. 




</TEXT>
</DOC>
