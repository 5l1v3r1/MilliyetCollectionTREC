<DOC>
<DOCNO> 268326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/spor/aspo.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
BEYAZ ELLER OPERASYONU 
</HEADLINE>
<TEXT>


Galatasaray, eski başkanlar Faruk Süren ve Mehmet Cansun hakkında yıllardır iddia düzeyinde kalan dosyaları, "100. yılda temizlik" kampanyası çerçevesinde gün yüzüne çıkaracak, Cim-Bom'un düştüğü durum bütün kulüplere ibret olacak 

ÖZEL HABER CÜNEYT KARAKAYA 


Hep iddia düzeyinde kaldı. Kimse kanıtlayamadı. Başkan Özhan Canaydın bile, ağır baskılara rağmen, etik olmayacağını düşünerek suskun kaldı. Ama FAİR - PLAY kalesi Canaydın'ın, saldırı düzeyine çıkan eleştirilere rağmen, derin sessizliğe gömüldüğü yolsuzluk gerçeklerini, MİLLİYET ortaya çıkarıyor... Çünkü Galatasaray camiası, eski başkanların defterlerini açacak örnek bir operasyona, BEYAZ ELLER OPERASYONUNA hazırlanıyor... Başkan Canaydın "bıçak kemiğe dayandı" tükenişiyle açıklama konusunda ikna aşamasına gelirken, "100. yılda temizlik" diyen Cim - Bom, cesur adımları birer birer atıyor... 
İsmi bizde saklı bir restorantta, Galatasaray'ın yine ismi bizde saklı Yönetim Kurulu üyeleri ile duayenlerinin çarpıcı konuşmaları, BEYAZ ELLER OPERASYONUNUN çıkış noktasına kılavuz oluyor... İddialar ayrı, ama isyan sözcükleri inanılmaz... İşte birkaçı 
"Galatasaray, 100, 200, 1000. yıl demeden, hem toplumumuza örnek olmak, hem de kulüp itibarını kurtarmak adına, kendine yakışanı yapmalı, kulüp içi yolsuzlukları açıklamalı ve temizliğe gitmelidir". 
"Galatasaray'ın, yolunacak kaz gibi görülüp, parası götürülmüşse, hatta bunu bir başkan bile yapmışsa, hesaplar kesilmelidir". 
"Ya herşey halının altına süpürülecek ya da bundan sonra kulüp tertemiz yoluna devam edecek". 
"Hergün kulübün kapısına Dünya'nın dört bir yanından tanımadığımız adamlar gelip para istiyordu. Bıçak kemiğe dayandı. Başkan, iş hayatından gelen ödeme ahlakıyla zorlandı. Tüm hesaplar gözaltına alındı. Neler çıktı, neler ". 
"Yapılmış gibi gösterilen birçok şey ortada yok. Faruk Süren, Mehmet Cansun ve yönetimleri bu çıkmazların hesabını verecekler". 
"Herşey yönetimin elindedir. Başkan bunları açıklamazsa ki, açıklama yüreği ve cesareti kendisinde vardır, bir sonraki yönetimde, bazı arkadaşlar olmayabilir". 
İşte 99 yıllık tarihi bir kulübün, geldiği nokta... Canaydın yönetimi ve ileri gelen üyelerin isyanı aslında herşeyi anlatıyor... Ama belgeleri yönetimde saklı gerçekleri, kamuoyuna açıklamak da önce bize düşüyor... 

1- 120 milyon dolara proje 

GALATASARAY yönetiminin ilk ele alacağı dosyalar arasında en ilginci stat projesindeki 14 - 16 milyon dolara varan açık. Proje çizimine 13 milyon Dolar ödenmiş olması dikkat çekiyor. Bir stat yapımının 50 - 60 milyon Dolara çıktığı yerde, sadece çizime, proje bedelinin 4'te 1'i kadar para ödenmesinin nedenleri araştırılacak. Bir de, inşaatı bile başlamamış bir stat için, inşaat gözetim firmasına yaklaşık 4 - 5 milyon Dolar ödenmiş. 1.5 yıl önce, 
PENGUEN isimli bir şirket daha ortaya çıkıyor. Bahamalar'da kurulmuş. "Bu proje için aracı olduk, 1 milyon Dolar komisyon alacağımız var" diyor. 

2- AIG tam skandal 

AIG'Yİ kulübün başına saran yönetim, genel kuruldan, B Grubu hisselerini limitli satmak üzere yetki alıyor BİLGİ A ve B olmak üzere iki hisse grubu var. A'lar satılamaz ve devredilemez, B'ler ise el değiştirebilir . Yetki öncesi ve sonrası AIG ile yapılan tüm pazarlıkların dökümü de şu anki yönetimin elinde... AIG ile yapılan anlaşma incelendiğinde, Galatasaray'ın bir dolu hakkından vazgeçip, bu şirkete avantaj sağlandığı ortaya çıkıyor. Ardından hukuka aykırı kurulan Sportif AŞ. Yönetim Kurulu C ve D hisse senetleri icat ederek, AIG'ye satışı gerçekleştiriyor. Yani kulübün gelirlerinin toplandığı şirketin hisseleri satılıyor. Kulübün kağıt üzerinde yüzde 21 hissesini satıyorsun, ama yönetim hakkını karşı tarafa veriyorsun. Zaporelli diye biri, şirketin başkanı olmamasına rağmen, milyarda bir hisse sahibi olması nedeniyle Başkan Özhan Canaydın'a, yöneticiler Şükrü Ergün ve Refik Arkan'a dil uzatma hakkını kendinde bulabiliyor. 
Zaporelli işi bununla bitmiyor. Bir menajerlik şirketi, Galatasaray'ın isim haklarını belli bir süre için 25 milyon dolara satın almak istiyor. Kulübün acil paraya ihtiyacı var. Dolayısıyla mükemmel bir teklif. Ama isim hakları Zaporelli'nin elinde "Kötü teklif" diyor anlaşmaya imza atmıyor. Ve 2000 Şubat krizi patlayıp, ülkede herşey alt üst olunca, menajerlik şirketi geri çekiliyor. Zaporelli'ye gün doğuyor. Bu adamın getirdiği menajerlik şirketinden para alınmadığı gibi, üste 750 bin Dolar ödeniyor. Yani zarar 25 milyon 750 bin Dolar. 

3- Transfer şüphesi 

FİLİPESCU, İspanya'ya satılıyor. Ancak bu transfer için ödenen para ile Galatasaray'a gelen fatura arasında 3 - 4 milyon Dolar fark var. Bulgaristan üzerinden ilginç ödemeler yapılmış, hepsi tespitli ve belgeli...Serkan Aykut'lara, Bülent Akın'lara ödenen paraların Dünya standartlarıyla ilgisi yok... 

4- Ortağa torpil 

MEHMET Cansun yönetiminin günü kurtarmak için yaptıkları planların arasında ilginç bir anlaşma da var. Cansun ile Ünal Aysal, "Tele İletişim Teknolojileri Sanayi ve Ticaret A.Ş"de ortaklar. Bir yöneticinin kulübün malını ortağına kiralamasının etik açıdan sakıncalar yarattığı söyleniyor. İşte Galatasaray Adası'nın kısacık öyküsü... Aslında Galatasaray Adası'nın, bunca büyük kayıpların yanında maddi olarak sözü bile edilmez... Ama Galatasaray'ın üzerinde sık sık durduğu etik değerlere karşı gelindiği kanısı hakim... 


</TEXT>
</DOC>
