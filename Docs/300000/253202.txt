<DOC>
<DOCNO> 253202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/spor/spo01.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kluivert ile yeniden 
</HEADLINE>
<TEXT>


Hasselbaink ile temaslarını sürdüren Beşiktaş, şimdi de Barcelona ile bağlarını koparan Hollandalı forvete yöneldi. Teknik Direktör Del Bosque de raporunda, aynı ülke ya da takımdan transfer istemişti 

ORHAN YILDIRIM 


Pazarlık başladı 
KARTAL, boşta bulunan iki yabancı kontenjanını da Hollandalı ile doldurmak için harekete geçti. Hasselbaink'in transferiyle ilgili çalışmaların olumlu geçmesine sevinen Siyah - Beyazlılar, gözünü yeniden Kluivert'e dikti. Daha önce teklif götürdüğü Hollandalı futbolcunun Barcelona ile yollarını ayırması üzerine yeniden temasa geçildi, pazarlıklar başladı. 

Demirören'in tavrı 
CAREW için henüz somut bir gelişme elde edemeyen Beşiktaş'ta Başkan Yıldırım Demirören de, Kluivert ile Hasselbaink'in aynı ülkeden olması nedeniyle, ikisinin birden alınması yönünde tavır koydu. Teknik Direktör Del Bosque da transfer edilecek yabancıların aynı ülke ya da takımdan olması konusunda yönetime raporunu sunmuştu. 

Nouma dönüyor 
BEŞİKTAŞ, taraftarın Nouma sevgisini kullanmayı düşünüyor. Kulübün amblemini taşıyan malzemelerin tanıtımı için yapılacak reklam çekiminde, Pascal Nouma'nın oynatılma fikri ortaya atıldı. Eğer bu konu yönetimden geçerse Fransız futbolcu, reklam yıldızı olarak Beşiktaş'a geri dönecek. Öte yandan Siyah - Beyazlılar'da kombine bilet satışları başladı. Yer önceliği de müracaat sırasına göre yapılacak. 

Emre'de aracı Okan Buruk 
EMRE Belözoğlu'nu bu sezon takımda görmek isteyen Beşiktaş, yeni transferi Okan Buruk'u devreye soktu. Arkadaşıyla sürekli telefon görüşmesi yapan Okan, Emre'yi ikna etmek için çalışıyor. Interli futbolcu ise Türkiye'ye dönmeyip, İtalya ya da İspanya'da oynamak istiyor. Kartal, en azından bir yıllık kiralık alabilmek için Okan kanalıyla baskı yapıyor. 

Ahmet Dursun işi tamam 
SİYAH - Beyazlılar'a dönmek isteyen Ahmet Dursun, Çin kulübüyle bonservisi konusunda anlaşmaya vardığı öğrenildi. Golcünün alacaklarına karşılık bonservisini talep ettiği ve olumlu yanıt aldığı bildirildi. Ahmet bu hafta Çin'e giderek bağlarını koparacak ve Beşiktaş'a katılacak. Öte yandan İlhan Mansız da dönüş için sürekli Menajer - Kaptan Tayfur Havutçu'yu arayıp yardım istiyor. 

Beşiktaş Salzburg'ta 

26 kişi gitti 
BEŞİKTAŞ, yeni sezon hazırlıklarının ikinci etabı için dün Avusturya'nın Salzburg kentine gitti. Özel uçakla Salzburg havaalanına gelen Siyah - Beyazlı kafileyi bir grup gurbetçi karşıladı. 26 futbolcudan oluşan Beşiktaş kafilesi daha sonra otobüsle Anif kasabasına hareket etti ve kamp yapacağı otele yerleşti. 

İlk gün çift idman 
AVUSTURYA'DA 5 - 17 Temmuz tarihleri arasında kamp yapacak olan Beşiktaşlı futbolcular, bugün çift antrenman ile çalışmalara başlayacaklar. Kartal ayrıca Avusturya ve Almanya'daki Alpen Cup'a katılacak. Siyah - Beyazlılar, Avusturya ve Almanya'daki hazırlıklarını tamamladıktan sonra 23 Temmuz'da İstanbul'a dönecek. 



</TEXT>
</DOC>
