<DOC>
<DOCNO> 286141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur10.html </URL>
<DATE> 2004/11/04/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Adres soracağız diye girdiler ama... 
</HEADLINE>
<TEXT>

     Adem GÜVEN İZMİR, DHA 

İZMİR'in Urla İlçesi'nde gaspçı dehşeti yaşandı. Evlerine girdikleri Sümbül ve Osman Temel çiftini, tabancayla etkisiz hale getirip el ve ayaklarını koli bandıyla bağlayan 4 gaspçı, kasadaki 600 milyon lira, 1600 Euro Yaklaşık 3 milyar lira ve 1 kilogram altını alarak kaçtı. İhbar üzerine alarma geçen polis, 3 gaspçıyı yolcu minibüsünde yakaladı, 4'üncü soyguncu ise polisi atlatıp kaçtı. 
     Olay, önceki gün saat 23.00 sıralarında İskele Mahallesi 1275 sokakta 25 numaralı villada meydana geldi. Almanya'dan emekli olup 15 yıl önce Urla'ya yerleşen 62 yaşındaki Osman Temel ile eşi 60 yaşındaki Sümbül Temel'in yaşadığı tripleks villanın kapısı, adres soracaklarını söyleyen kişilerce çalındı. 
     Osman Temel'in kapıyı açmasıyla içeriye giren gaspçılardan biri tabancasını çekerek, "Bu bir soygundur. Sadece paralarınızı alıp gideceğiz. Canınıza zarar vermeyeceğiz'' diyerek Temel çiftini etkisiz hale getirdi. Gaspçılar, ardından evdeki değerli eşyaları aramaya başladı. 
     Bir soyguncu da elindeki tabancayı Sümbül Temel'in başına dayayıp ziynet eşyalarının ve paralarının yerini sordu. Korku içindeki çiftin yönlendirmesiyle ikinci kattaki yatak odasına giden gaspçılar, çelik kasayı buldu. Anahtarla açtıkları kasadaki 600 milyon lira, 1600 Euro, yaklaşık 1 kilogram tutan bilezik, küpe, kolye gibi altınları ve arkalarından ateş etmemesi için Osman Temel'in ruhsatlı tabancasına ait 15 mermiyi de alan, silahı bırakan gaspçılar yine alt kata indi. Temel çiftine sık sık kendilerine zarar vermeyeceklerini söyleyen gaspçılar, ayrıca Osman Temel'e yanlarında getirdikleri tarihi ve miktarı yazılı olmayan senet imzalattı. 
     
     KOLİ BANDIYLA BAĞLADILAR 
     Almanya'da hemşire olarak çalışan bir kızları bulunan Sümbül ve Osman Temel'i koli bandıyla el ve ayaklarını bağlayan gaspçılar geldikleri gibi kapıdan çıkarak izlerini kaybettirdi. Ellerinin bağlandığı bandı dişiyle keserek kurtulan Sümbül Temel, daha sonra eşi Osman Temel'i de kurtarıp telefonla polisi aradı. 
     İhbar üzerine alarma geçen polis, ilçenin tüm giriş ve çıkışlarında önlem alırken, sokak aralarında da devriyeye başladı. Polis, kısa süre sonra ilçe çıkışında durdurdukları Urla- Üçkuyular seferini yapan minibüste, eşkale uyan yolcuların bulunması üzerine yaklaşık 10 yolcunun kimliğini incelemek üzere topladı. Kimlik tespit çalışmalarının ardından polis yolcuların arasından 22 yaşındaki Metin Polat, 27 yaşındaki Mehmet Altın ve 15 yaşındaki amcasının oğlu H.A.'yı gözaltına aldı. 
     
     4'ÜNCÜ ZANLI KAÇTI 
     Üç zanlının sorgusunda olay sırasında elindeki tabancayla yaşlı çifti tehdit eden dördüncü kişi 22 yaşındaki Bülent Başuşağı'nın da minibüste olduğu ortaya çıktı. Kontrol sırasında eşkala uymadığı gerekçesiyle Bülent Başuşağı'nı serbest bırakıldığı, ancak kimliğinin poliste kaldığı belirtildi. 
     Araştırmayı sürdüren polis Bülent Başuşağı'nın minibüsle yoluna devam edip Üçkuyular son durakta indiğini, ardından da bindiği taksiyle şehirlerarası otobüs terminaline gittiğini tespit etti. Güvenlik görevlilerinin kaçan gaspçıyı yakalamak için yol boyunca ve İzmir içindeki aramaları ise sonuçsuz kaldı. Bu arada, zanlılar üzerinde yapılan aramada soygundan alınan 600 milyon lira, 1600 Euro ve 15 mermi bulundu. 1 kilograma yakın altının ve olayda kullandıkları tabancanın ise kaçan Bülent Başuşağı'nda olduğu belirlendi. 
     Yaşadıkları şoktan uzun süre kurtulamayan Sümbül ve Osman Temel, polisler tarafından ifadelerinin alınması için karakola götürüldü. Temel çifti, kendilerini soyan üç gaspçıyı teşhis etti. Olay anını anlatırken sürkli ağlayan Sümbül Temel, "Yüzlerine maske takmadıkları ve adlarını açık açık söyledikleri için, işleri bitince bizi öldüreceklerini düşündüm. Ama sadece altınları ve paraları alarak gittiler. Bize birşey olmadığı için, bugünü doğum günümüz kabul ediyorum'' dedi. 
     
</TEXT>
</DOC>
