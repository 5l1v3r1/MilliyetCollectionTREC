<DOC>
<DOCNO> 250986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/guncel/axgun01.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Standart var ama uyan yok 
</HEADLINE>
<TEXT>


Şüpheli paketlere müdahale yöntemi eleştirilen bomba imha uzmanlarının, 2003'ten itibaren TSE standardı aldıkları ortaya çıktı. 2002'de 3 bomba uzmanı hayatını kaybetmişti 

ŞÜKRAN ÖZÇAKMAK İstanbul 

Polisin bombalı paketlere müdahalesiyle ilgili tartışmalar sürerken, bomba imha uzmanlarının TSE Türk Standartları Enstitüsü standardı olduğu anlaşıldı. Ancak polisin, TSE standardını çok dikkate alınmadığı ortaya çıktı. 
Türkiye'de son 10 yılda 5279 bomba patladı. 487 kişi öldü, 1562 kişi yaralandı. Ölüm vakalarının 44'ü bombayı yaparken, 15'i bombayı koyarken, 127'si bombayı taşırken meydana geldi. Patlayan bombaların 27'si hedefleri, 19'u şüpheli, 185'i de masum insanları öldürdü. 47 polis ve bomba uzmanı ile 23 asker patlayan bombalarla yaşamını yitirdi. Son 20 yılda patlayan bombaların sayısı 8 bini buldu. Bu süre içinde 6 bomba imha uzmanı görevi başında öldü, 29'u yaralandı. 
Türkiye çapında yalnızca 2002'de kontrol amacıyla 21 bin 598 arama yapan bomba imha uzmanları, 3 bin 536 şüpheli paketi patlattı, 984 asılsız ihbara koştu. 2002'de 16'sı masum vatandaş 3'ü bomba imha uzmanı olmak üzere 19 kişi yaşamını yitirdi. 2003'ün ilk 6 ayında da 19'u sivil olmak üzere 21 kişi yaşamını yitirince, bomba imha uzmanları da TSE'li oldu. 

Sınavı 250 uzman geçti 
Emniyet Genel Müdürlüğü, 2002 - 2003 yıllarında fiilen görev yapan tüm bomba uzmanlarını, hizmet içi eğitim programı kapsamında 'Tekamül gelişim Kursu'na çağırdı. TSE, uzmanları "bomba uzmanı meslek standardı" kapsamında teorik ve uygulamalı sınava tabi tuttu. 18 bomba uzmanı TSE Meslek Standardı Yeterlilik Sınavı'nda başarısız oluğu için bomba uzmanı branşından çıkarıldı. Türkiye genelinde görev yapan 250 bomba uzmanı ise TSE standardı aldı. Söz konusu tarihten itibaren bomba ihma uzmanlarında TSE standardı aranmaya başlandı. 


</TEXT>
</DOC>
