<DOC>
<DOCNO> 286016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun36.html </URL>
<DATE> 2004/11/04/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
AB zirvesi başladı 
</HEADLINE>
<TEXT>

     AB üyesi ülkelerin devlet ve hükümet başkanlarının bir araya geldiği AB zirvesi, Brüksel'de başladı. 
     Zirve gündeminde, adalet ve içişleri, yasadışı göçe karşı mücadele, işsizlik, AB'nin sosyal boyutu, rekabet gibi konular yer buluyor. 
     AB Komisyonu Başkanı Romano Prodi, komisyonun aday ülkeler Türkiye, Bulgaristan, Romanya ve Hırvatistan için hazırladığı ilerleme ve öneri raporlarını liderlere sunacak. 
     Komisyon Sözcüsü Reijo Kemppinen, sadece bir bilgilendirmenin söz konusu olacağını, konunun tartışmaya açılmayacağını ve aralık ayındaki zirvenin gündemine taşınacağını açıkladı. 
     Zirve çerçevesinde, resmi olmayan temaslarda, 1 Kasım'da işbaşı yapması öngörülen, ancak Avrupa Parlamentosu'ndan henüz güvenoyu almayan yeni Komisyon Başkanı Jose Manuel Barroso'nun durumu da ele alınacak. 
     Liderler, Irak, İran, Ortadoğu barış süreci ve Sudan konularını da gündemde bulunduracaklar. 
     
     TERÖRİZM 
     Liderler, AB Komisyonu'nun terörizme karşı mücadele önerilerini de inceleyecekler. 
     AB Komisyonu, üye ülkelerde terörizme karşı mücadelenin daha etkili bir hale getirilmesi ve olası terör saldırılarına karşı daha sağlıklı önlemler alınması için bazı öneriler getirmişti. 
     Yürütme organı olan komisyonun, karar organı konseye sunduğu öneriler paketinde, 25 AB üyesi ülkenin terörizme karşı mücadele alanında işbirliğini geliştirmeleri ve somutlaştırmaları, bu çerçevede sosyal, ekonomik ve siyasi tüm etkenleri değerlendirmeleri isteniyor. 
     Komisyon, özellikle terör örgütlerinin para kaynaklarına ve finans boyutlarına eğilerek bu alanda izleme olanaklarının genişletilmesini, AB ülkelerinde banka hesaplarının terörizme karşı mücadele kapsamında daha saydam olmasının sağlanmasını, finans kurumlarının verilerine girilebilmesini, para transferlerinin daha kolay izlenmesine olanak tanınmasını öneriyor. 
     AB Komisyonu, kazanç amacı gütmeyen derneklerin ve yardım kurumlarının daha saydam çalışmalarının ve daha yakından kontrol edilmelerinin sağlanmasını, bu alanda suiistimallerin önlenmesini istiyor. 
     Olası terörist saldırılar karşısında kriz yönetimi alanında işbirliği için bir ''Avrupa Eylem Planı'' oluşturulmasını öneren komisyon, bu çerçevede, teröre hedef olabilecek altyapı tesislerinin korunması için ortak harita ve planlar oluşturulmasını, alarm sistemleri belirlenmesini gündeme getiriyor. 
     AB üyesi ülkelerin terörizm tehditlerine ilişkin ciddi istihbarat alışverişi olanakları yaratmasını öneren komisyon, bu alanda da ''ortak bir strateji geliştirmenin önemini'' vurguluyor. 
     Komisyon, 11 Mart 2004'te, Madrid'de yaşanan terör olayları sırasında hayatını kaybedenlerin anısına, 11 Mart 2005'te, AB'nin terörizme karşı mücadele önlemlerini içeren bir raporun resmen açıklanmasını öneriyor. 
     
     ALLAVİ 
     AB zirvesi sırasında yarın, devlet ve hükümet başkanlarıyla görüşecek Irak Başbakanı İyad Allavi'ye ''pozitif bir sinyal'' verilmesi de bekleniyor. 
     AB Dönem Başkanı Hollanda Dışişleri Bakanı Bernard Bot, Irak'ta seçim sürecine ve ülkenin güvenlik yeteneklerinin geliştirilmesine katkıda bulunacaklarını anlatarak, seçimlerden sonra Irak ile AB arasında ticaret işbirliği anlaşması önerisini gündeme getireceklerini söyledi. 
     Allavi, yarın NATO Genel Merkezi'ni de ziyaret edecek ve ittifak üyesi ülkelerin daimi temsilcilerinden oluşan NATO Konseyi'nin toplantısına katılacak. 
     
     ADAYLARI BİLGİLENDİRME 
     AB Dönem Başkanı Hollanda, zirvenin ardından yarın, aday ülkelerin temsilcileriyle bir araya gelerek, zirve sonuçları hakkında bilgiler verecek. Bu toplantıda Türkiye'yi, Dışişleri Bakanı ve Başbakan Yardımcısı Abdullah Gül temsil edecek. 
     Gül'ün bu akşam Brüksel'e gelmesi ve yarın akşam Belçika'dan ayrılması bekleniyor. 
     
</TEXT>
</DOC>
