<DOC>
<DOCNO> 292626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonsiy08.html </URL>
<DATE> 2004/11/27/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Yazıcıoğlu "Irak'taki soykırıma sessiz kalanları tarih affetmiyecek" 
</HEADLINE>
<TEXT>

     Büyük Birlik Partisi BBP Genel Başkanı Muhsin Yazıcıoğlu, ''Irak'ta yaşanan soykırıma sessiz kalanları tarih affetmeyecek'' dedi. 
     Merkezi Erzurum'da bulunan Doğu Anadolu Gazeteciler Cemiyeti'nde basın toplantısı düzenleyen Yazıcıoğlu, ABD'nin Irak'ta Sünni, Şii ve Türkmen demeden katliam yaptığını, ancak dünyanın Irak'ta yaşananlara seyirci kaldığını savundu. 
     Irak'taki olayları 'soykırım' olarak değerlendiren bir milletvekilinin sözlerine katıldığını belirten Yazıcıoğlu, şunları kaydetti 
     ''ABD askerleri Irak'ta camilere, türbelere giriyor. Yaralı ve sivillere kurşun sıkıyor. Ama dünya ve Türkiye tüm bunlara seyirci kalıyor. Irak'ta yaşanan bu soykırıma sessiz kalanları tarih affetmeyecek. Hele de Türkiye bu olaylara seyirci kalamaz.'' 
     
     TÜRKİYE'NİN AB'YE ÜYELİK SÜRECİ 
     Türkiye'nin Avrupa Birliği'ne AB üyelik sürecini de değerlendiren BBP Genel Başkanı Muhsin Yazıcıoğlu, kendi birliği içerisinde bulunan farklı etnik kesimleri azınlık olarak kabul etmeyen AB'nin, Türkiye'nin milli birliğini parçalamaya çalıştığını iddia etti. 
     Yazıcıoğlu, milli birliği bozacak AB üyeliğini reddettiklerini belirterek, sözlerini şöyle sürdürdü 
     ''AB, Türkiye'ye ekonomik refah getirecek birlik olmaktan çıkmıştır. İnsanın serbest dolaşımını ve AB fonlarından yararlanmayı engelleyecek bir birliğin faydası yoktur. Türkiye için ortaya sürülen ilerleme raporunun tavsiye raporu olduğu söyleniyor ama Alevi ve Kürtlerin azınlık olarak kabul edilmesi isteniyor. AB Türkiye'nin milli birliğini parçalamaya çalışıyor. Kürdü Türk'ten, Alevi'yi Sünni'den ayıracak bir AB üyeliğini reddediyoruz.'' 
     
</TEXT>
</DOC>
