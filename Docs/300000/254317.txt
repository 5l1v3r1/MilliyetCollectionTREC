<DOC>
<DOCNO> 254317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/yasam/axyas01.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayet değil, 'aşk' eylemi 
</HEADLINE>
<TEXT>


100'lük dede, bir huzurevinden diğerine nakledilen eşini, 'zulümden' kurtarmak için öldürdü. Yargıç da dedeyi bıraktı 

DIŞ HABERLER SERVİSİ 

İngiltere'de bir mahkeme, karısını öldüren 100 yaşındaki adamın suçu 'aşk için' işlediğine karar vererek hapis cezası vermedi. 
Preston Mahkemesi, bakıma muhtaç 67 yıllık eşi Ida Heginbotham'ı öldüren eski kasap Bernard Heginbotham'ın cinayeti, karısının acılarını dindirmek için işlediğine kanaat getirerek, yaşlı adamın 12 ay boyunca rehabilitasyon görmesine karar verdi. 

Sebep umutsuzluk 
Yargıç Brian Levison, kararı okurken, Heginbotham'a, "67 yıl boyunca mutlu bir şekilde evli kaldığın eşini öldürmen, onun acılarını dindirmek için yapılan, umutsuzluktan kaynaklanan bir eylemdi. Aslında bu bir aşk eylemiydi" dedi. 
87 yaşındaki Ida Heginbotham'ın sağlığı geçirdiği 2 kalça ameliyatının ardından bozulmuş ve bir bakım evine gönderilmişti. Heginbotham, mart ayında bacağını kırarak bir hastaneye yatırılmış, daha sonra, başka bir bakım evine, birkaç hafta sonra da bir başkasına alınmıştı. 

Bildiği işi yapıp boğazını kesti 
Eşinin sürekli yer değiştirmesinden bıkan Bernard Heginbotham, 1 Nisan'da oğlunun kendisini arayarak annesinin yeniden taşınacağını haber vermesiyle sinirlenerek, bakımevinde yatan eşinin boğazını kesmişti. 
Bernard Heginbotham savunmasında, eşinin bakımevlerinde hak ettiği huzura kavuşamadığını, acılarını dindirmek için onu öldürdüğünü söylemişti. 




</TEXT>
</DOC>
