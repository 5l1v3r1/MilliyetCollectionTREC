<DOC>
<DOCNO> 290904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonspo33.html </URL>
<DATE> 2004/10/16/ </DATE>
<TIME> 22.53 </TIME>
<AUTHOR>  </AUTHOR>
<HEADLINE>
Sakaryaspor maçının ardından... 
</HEADLINE>
<TEXT>

     Sakaryaspor Teknik Sorumlusu Şaban Yıldırım, Ankaragücü karşısında ilk galibiyetini alan Sakaryaspor'un gelecek haftalarda daha iyi olacağını bildirdi. 
     Şaban Yıldırım, takımın üzerinde çok baskı olduğunu, bu yüzden istedikleri oyunu sahaya yansıtamadıklarını belirtti. 
     Son haftalarda kaybettiği puanlar nedeniyle futbolcularda psikolojik sorunlar baş gösterdiğini ifade eden Yıldırım, ''Maç kazandıkça bu fırtına dağılacaktır ve gelecek haftalarda daha iyi olacağız. Ankaragücü maçı mücadeleye dayalı bir maç oldu' dedi. 
     Yıldırım, kırmızı kart pozisyonunu ise şöyle değerlendirdi 
     ''Gökhan'ın kırmızı kartla oyun dışında kaldığı pozisyona uzaktım. Ancak tribünden izleyenler bunun kırmızı kartlık bir hareket olmadığını ifade ettiler. Görüntüleri izlediğimizde pozisyonu daha sağlıklı değerlendirebiliriz. Hakemin takdiriydi.'' Ankaragücü Teknik Direktörü Reha Kapsal ise gol bölgelerinde etkili olamadıkların söyledi. 
     Oyunun kontrolünün kendilerinde olduğunu ileri süren Kapsal, şöyle konuştu 
     ''Rakip takım 10 kişi kalmasına rağmen etkili olamadık. Gol yollarında sıkıntı yaşadık. Pozisyon üretmemize rağmen gol atamadık. Gelecek haftalarda bu yönde çalışmalar yapacağız. Arkadaşlarımızın daha iyi olacağına inanıyorum. Önümüzdeki haftalarda gol atamama sorunumuzu çözeceğiz.'' 
     
</TEXT>
</DOC>
