<DOC>
<DOCNO> 285043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun21.html </URL>
<DATE> 2004/11/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
NATO Iraklıları eğitiyor 
</HEADLINE>
<TEXT>

     NATO'nun, Irak güvenlik birimlerine ülke dışında verdiği ilk eğitim bugün Norveç'te başladı. 
     İttifak açıklamasına göre, Irak güvenlik birimlerinden 20 üst ve orta rütbeli asker ve sivil, Norveç'in Stavanger bölgesindeki ''NATO Ordulararası Savaş Merkezi''nde eğitime başladı. 
     İstanbul zirvesinde alınan kararlar doğrultusunda, NATO'nun Irak dışında verdiği ilk eğitimin söz konusu olduğu belirtilen açıklamada, 8 gün sürecek stajın katılımcılarının, ''anahtar liderler'' olarak özellikle seçildikleri, silahlı kuvvetler, milli savunma bakanlığı ve içişleri bakanlığı bünyesinde görev yapan üst düzey sorumluların söz konusu olduğu ifade edildi. 
     Norveç NATO Savaş Merkezi'ni yöneten İngiliz General James Short, bu merkezdeki altyapının söz konusu eğitim için gerekli tüm koşulları sağladığını, stajın katılımcı Iraklılar için çok yararlı olacağını, bu eğitim sayesinde, ülkelerinde karşılaşacakları güvenlik sorunlarını daha kolay aşabileceklerini söyledi. 
     NATO açıklamasında, eğitim programında genelkurmay yapısı, kriz yönetimi, kuvvetlerin komutası ve kontrolü, operasyon planlamaları, sivil-asker işbirliği, çokuluslu kurumlar ve sivil toplum örgütleriyle temaslar gibi konuların yer aldığı bildirildi. 
     İttifak yetkilileri, bu eğitim faaliyetlerinin hedefinin Iraklılara kendi eğitim altyapılarını oluşturmak için yardım sağlamak olduğunu belirttiler. 
     Açıklamada, Norveç'ten sonra, bu ay sonunda Almanya'da da Iraklılara yönelik staj düzenleneceği belirtildi. 
     NATO Avrupa Kuvvetleri Komutanı SACEUR Amerikalı General James Jones, geçen hafta İttifak'ın her yıl bin kadar Iraklı üst düzey subaya eğitim vermeyi öngördüğünü açıklamıştı. 
     
     NATO'NUN IRAK OPERASYONU 
     NATO'nun Haziran İstanbul zirvesinde alınan kararların ardından, Irak güvenlik birimlerinin eğitimi amacıyla Bağdat yakınlarında görevlendirilen NATO subayları geçen Ağustos ayında çalışmaya başlamışlardı. 
     İlk aşamada sayıları 70 kadar olan NATO subayları, ''NTIM-I'' NATO Training Implementation Mission - Iraq olarak adlandırılan ve Hollanda Hava Kuvvetleri generali Carel Hilderink yönetiminde bulunan birimde görev yapıyor. ''NTIM-I'' bünyesinde asker sayısının, önümüzdeki dönemde ''birkaç yüz'' olacağı ifade ediliyor. 
     İttifak üyesi 26 ülkenin daimi temsilcilerinden büyükelçilerden oluşan Kuzey Atlantik Konseyi, üç ay süren zorlu müzakerelerin ardından siyasi uzlaşma kararı alarak, SACEUR'ü, Irak operasyonunun kapsamının genişletilmesi için ihtiyaç ve yöntemleri belirlemekle görevlendirmişti. 
     Belçika, Fransa, Almanya ve İspanya, NATO'nun Irak'taki birimlerine katkıda bulunmayacaklarını açıklamışlardı. NATO'nun Bağdat yakınlarında oluşturduğu bir çeşit ''Askeri Akademi'' de, İttifak askerlerinin yanı sıra ABD yönetimindeki çokuluslu güç tarafından da korunacak. 
     
</TEXT>
</DOC>
