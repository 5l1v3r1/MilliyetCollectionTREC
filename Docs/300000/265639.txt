<DOC>
<DOCNO> 265639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun11.html </URL>
<DATE> 2004/08/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Papadopulos, Serdar Denktaş'ın mektubunu ''asla alınmamış'' addetti 
</HEADLINE>
<TEXT>

     Kıbrıs Rum Yönetimi lideri Tasos Papadopulos'un, KKTC Başbakan Yardımcısı ve Dışişleri Bakanı Serdar Denktaş'ın kendisine Dipkarpaz ortaokuluna ilişkin gönderdiği mektubu ''asla alınmamış'' addettiği bildirildi. 
     Rum basınında yer alan haberlerde, Papadopulos'un, mektubun Rum kesimince tanınmayan KKTC'nin Dışişleri ve Başbakan Yardımcısı tarafından imzalanmış olmasından ''rahatsız olduğu'' belirtildi. 
     Haberlerde, Papadopulos'un bu nedenle Denktaş'ın mektubunu geri gönderdiği ve ''mektuba yanıt verseydi, esasen yasadışı bir kurumla diyalog başlatmış olacağı'' değerlendirmesinde bulunduğu kaydedildi. 
     Bu arada, Denktaş'ın mektubunda Dipkarpoz ortaokulunun açılmasına ilişkin dikkat çektiği bazı noktalardaki anlaşmazlıklar sürüyor. Rum basınına göre, Rum yönetimi, Kıbrıs Türk tarafının Rum yönetimince Karpaz ortaokulu için önerilen bazı öğretmenlerin milliyetçi oldukları şeklindeki saptamasını reddediyor. Rum yönetimi bu öğretmenlerin, söz konusu okulda çalışma izni almak için KKTC Eğitim Bakanlığı'na şahsen müracaat etmeleri yönündeki talebi de kabul etmiyor. 
     KKTC Dışişleri Bakanı ve Başbakan Yardımcısı Serdar Denktaş, Papadopulos'a gönderdiği mektupta, Kıbrıs Rum Eğitim Bakanı Pefkios Georgiades'i şikayet etmişti. Rum eğitim bakanının söz konusu okulun tamiratı ve okul araç gereçlerinin Rum makamlarınca finanse edilebileceği yönündeki açıklamasını eleştiren Denktaş, bunların KKTC tarafından kabulünün mümkün olmadığını kaydetmişti. 

     
</TEXT>
</DOC>
