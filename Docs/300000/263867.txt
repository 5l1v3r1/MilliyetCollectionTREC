<DOC>
<DOCNO> 263867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur02.html </URL>
<DATE> 2004/08/16/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
Fransız dağcı kadınının kafasına kaya parçası düştü... 
</HEADLINE>
<TEXT>

     Niğde'nin Çamardı İlçesi'ndeki Demirkazık Dağı'na tırmanırken kafasına kaya düşmesi sonucu yaralanan Fransız dağcı kadını kurtarmak için gelen helikopter, görüş mesafesinin kısa olması nedeniyle olay yerine iniş yapamadı. 
     AA muhabirinin aldığı bilgiye göre, 7'si Fransız, 2'si Türk rehber dağcı ekibi Demirkazık Dağı'na tırmanırken, 3 bin metre yükseklikte bulunan Dipsiz Gölü yakınlarına geldiklerinde, zeminden kopan bir kaya parçası Fransız kadın dağcının kafasına düştü. 
     Yaralanan ve henüz ismi belirlenemeyen kadın dağcının kurtarılması için bölgedeki yetkililerden yardım istendi. Niğde Doğa Sporları Arama-Kurtarma ekibi ve ODTÜ Dağcılık Kulübü üyeleri kurtarma çalışması için bölgeye hareket etti. 
     Jandarma Genel Komutanlığı'na bağlı Jandarma Arama Kurtarma JAK Timi de helikopter ile olay yerine geldi. Ancak helikopter, kazanın meydana geldiği bölgede görüş mesafesinin kısa olması nedeniyle olay yerine inemeyerek, Demirkazık Dağevi'ne geri döndü. Kurtarma ekibi, yaralı Fransız dağcının sabah saatlerinde kurtarılmasını kararlaştırdı. 
     
</TEXT>
</DOC>
