<DOC>
<DOCNO> 290615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sondun05.html </URL>
<DATE> 2004/11/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Schröder'in kardeşi Kendimi ağabeyim tarafından dışlanmış hissediyorum 
</HEADLINE>
<TEXT>

     Almanya Başbakanı Gerhard Schröder'in kardeşi Lothar Vosseler, kendisini ağabeyi tarafından dışlanmış hissettiğini belirtti. 
     Vosseler, 7 Aralık'ta piyasaya çıkacak olan ''Başbakan, Maalesef Ağabeyim ve Ben'' adlı kitabında, Schröder'in, işlerinin yoğunluğundan dolayı artık ''kendi dünyasında'' yaşadığını belirterek, küçüklüklerinde birlikte oynadıkları TuS Talle takımından bir grubun Sosyal Demokrat Parti SPD tarafından Schröder'in 60. doğum günü kutlamasına davet edildiğini, kendisinin ise davet edilmediğini yazdı. 
     Vosseler, ''Utanmadan söylüyorum, odama kapanıp iki gözüm iki çeşme ağladım. Kendimi ağabeyim tarafından dışlanmış hissediyorum. Çünkü artık onun dünyasına uymuyorum, ancak eski takım arkadaşlarımız herhalde uyuyor'' ifadesini kullandı. 
     Schröder'in, aile fertlerinin hiçbir toplantısına katılmadığını ve kendilerini bir kez bile Hannover kentindeki evine davet etmediğini kaydeden Vosseler, ''Artık kabul etmek zorundaydım. Gerhard ile aramızda büyük bir uçurum oluşmuştu. Bizi sadece dünyalar değil, kıtalar ayırıyordu'' görüşünü aktardı. Schröder'in, başbakan olmasından bu yana çok değiştiğini, en çok sevdiği yeğeni Nico'nun düğününe bile katılmadığını ifade eden Vosseler, ''Gerhard'ın tüm kardeşlerimizden uzaklaştığı gözden kaçmıyordu. Schröder başka bir dünyada dolaşıyordu. Ailemizin birliği çökmeye başlamıştı'' ifadesine yer verdi. 
     Vosseler, kitabında, ağabeyi Schröder'in kendisine olan ilgisinin azalmasından duyduğu üzüntüyü şöyle dile getirdi 
     ''Benimle, hayatımla ve üzüntülerimle ilgilenmemesini kabul edemiyordum. Sonuçta kan bağı önemli ve biz birlikte çok şeyler yapmıştık üzüntüleri, acıları ve elimizde olan her şeyi paylaşmıştık. Politikanın şaşalı dünyasında yaşamaya başladığından bu yana tüm bunları unutmuş olamazdı.'' Vosseler, Bild am Sonntag gazetesine yaptığı açıklamada da Schröder ile son olarak yaklaşık 1 yıl önce anneleri Erika Vosseler'in 90. doğum gününde görüştüğünü belirterek, ''Gerhard'ın ve benim bugün ayrı yaşantılarımız var ve bu yaşamlar arasında artık bir bağ yok. Belki arada bir aile toplantıları... Ancak çocukluğumuzda yaşadıklarımız bile bizi kaynaştıramadı'' dedi. 
     Schröder'in kendisini ve diğer kardeşlerini 60. doğum günü kutlamasına çağırmamasına da üzüldüğünü yineleyen Vosseler, ''Doğum günü partisine 600 kişi davet edilmişti. Bir tek biz kardeşler davet edilmedik. Ben de Başbakan olan bir kardeşle birlikte büyümenin nasıl bir şey olduğunu yazmak istedim. Şimdi yaşadıklarımızı da aktarmak istedim'' diye konuştu. 
     Başbakan Schröder ile Vosseler'in annesi olan Erika Vosseler, Schröder'in babası Fritz Schröder'in 2. Dünya Savaşı sırasında Romanya'da ölmesinden sonra Paul Vosseler ile evlenmişti. 
     
</TEXT>
</DOC>
