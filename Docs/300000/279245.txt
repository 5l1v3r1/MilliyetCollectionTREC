<DOC>
<DOCNO> 279245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonyas13.html </URL>
<DATE> 2004/10/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Mersin'de dev bal kabağı 1 milyar liraya satıldı 
</HEADLINE>
<TEXT>

     Mersin'in Silifke İlçesi'nde ikincisi düzenlenen ''Göksu Vadisi Köyleri 2. Kültür ve Meyve Festivali'' kapsamında üniversite öğrencilerine verilecek burs için açık artırmaya çıkartılan dev bal kabağı, bir milyar liraya satıldı. 
     Silifke Kaymakamlığı, Jandarma Komutanlığı, Tarım Müdürlüğü, Ziraat Odası Başkanlığı'nın organizasyonunda 19 köyün katılımıyla düzenlenen festivalde, muhtaç ailelerin 30 çocuğu sünnet ettirildi. 
     Kaymakam Sefa Çetin, Emniyet Müdürü Ömer Özçelik, Jandarma Komutanı Yüzbaşı Yener Kavlak'ın da katıldığı etkinlikte, Jandarma Komutanlığı'nın üniversite öğrencilerine vereceği burs için, çiftçi Hakan Taş'ın yetiştirdiği 1 metre boyunda ve 30 kilo ağırlığındaki bal kabağı açık artırmaya çıkartıldı. 250 milyon liradan başlayan açık artırma sonucunda bir milyar liradan satılan kabak, hayırsever Mehmet Okur tarafından Jandarma Komutanlığı'na bağışlandı. 
     Festivalde, çeşitli gösterilerin yanı sıra sanatçı Latif Doğan da konser verdi. 
     
</TEXT>
</DOC>
