<DOC>
<DOCNO> 281773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/yazar/gureli.html </URL>
<DATE> 2004/10/20/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Eğitimde 5 K 
</HEADLINE>
<TEXT>


Avrupa Birliği'nin henüz dalaştığı yok, ama Milli Eğitim'in durumu kendi aramızda sağdan sola sürekli eleştiriliyor. Çünkü, bir devlet politikasından yoksun Milli Eğitim'de sistem sık sık değiştiriliyor. 
İlköğretimde seviye tespit sınavı denilen, ama tam yerleştirilemeyen sistem de eleştirilerin hedefinde. 
En fazla üyesi olan Eğitim - Sen Genel Başkanı Alaaddin Dinçer, öğrencinin ilgi alanının ve yeteneklerinin ölçülmesini öngören bu sisteme ilke olarak karşı çıkmamakla birlikte, "Fakaaat" diyor 
"Bu sistem sınavlı olduğu sürece birtakım meslekler ekmek kapısı görüldükçe uygulanma şansı yoktur. Bizim anladığımız anlamda çocuklarımızı aktif kılan, öğrenciyi özne yapan modeli uygulama şansı yoktur. Çünkü sistem acımasız, korkunç bir rekabet halindedir. Getirilen her sınav çocuğun önüne yeni bir baraj koymaktadır yani kalburun delikleri giderek küçülmekte, yukarıda kalanlar azalmakta, alta düşenler çoğalmaktadır." 
Dinçer, bu sistemin 60 kişilik sınıflarda uygulanamayacağını öne sürüyor, öncelikle okulların fiziki yapılarının, donanım eksiklerinin halli gereğini vurguluyor. 
Dinçer'e göre, okullarımız "zenci - melez - beyaz okulları"na dönüştürülmüştür. Yoksul semtlerdeki okullar zenci okullarıdır. Melez okullar, üst gelir gruplarına geçmeye çalışan, ama alt gelir grubundan kopamayanların yaşadığı mahallelerdeki okullardır. Beyaz okullar ise, zengin çocuklarının gittiği ayrıcalıklı okullardır. 
Eğitim - Sen Genel Başkanı Dinçer, eğitimin temel sorunlarını ve çözümü "5 K" ile özetliyor. 
Katılım Eğitim - öğretimle ilgili karar sürecinde öğretmenlerin görüşü alınmalı, katılım sağlanmalı. 
Kaynak Okulların büyük bölümü, velilerden toplanan "bağış"la ihtiyacını karşılıyor. Öğretmen ücretleri çok düşük. 
Kalite Bilimsel ve laik bir müfredat uygulanmalı, ikili öğretime, kalabalık sınıflara son verilmeli, donanım eksikliği giderilmeli. 
Kamusallık Anayasa'nın öngördüğü parasız ilköğretim büyük ölçüde ortadan kalkmıştır. Parasız ve fırsat eşitliğine dayalı kamusal eğitim sağlanmalı. 
Kadrolaşma Siyasal iktidarın partizanca atama yapması önlenmeli. 
Eğitime haftaya farklı görüşlerle devam edeceğiz. 

Bir şiir 
Oğuz Tümbaş'ın "bellek pazarı" kitabından Ekti Yayınları, İzmir Bulut şiiriyle noktalayalım haftayı 
"Bulutu kışkırtayım Uzun uzun anlatayım seni Yağmur çarşıya insin İncik boncuk alsın sana Dalı öpsün Yürüsün suya bahara Sevmeyi öğretsin sana" 



</TEXT>
</DOC>
