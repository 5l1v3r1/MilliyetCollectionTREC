<DOC>
<DOCNO> 282627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/spor/aspo.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bence kazanırız 
</HEADLINE>
<TEXT>


Galatasaray'ın hocası Hagi, Trabzon deplasmanında hedeflerinin galibiyet olacağını açıkladı. Rumen teknik adam, "Güç ve form açısında birbirine yakın iki takımın yarışını izleyeceğiz" yorumunu yaptı 

ERHAN TELLİ 


'Kolay olmayacak' 
GALATASARAY Teknik Direktörü Hagi, Trabzon yolculuğu öncesinde Florya'da basın toplantısı düzenleyerek medyanın sorularını yanıtladı. Trabzon'a galibiyet için gittiklerini dile getiren Rumen teknik adam, "Trabzonspor da, Galatasaray da güçlü takımlar. Şu anda form durumları her iki takımın da iyi ve gol atmakta sıkıntı yaşamıyorlar. Biz 3 puan için gidiyoruz" diye konuştu. 

'Zaafları vardır' 
LİGDE bugüne kadar sergiledikleri mücadeleyi sahaya yansıtmaları durumunda galibiyete ulaşabileceklerini iddia eden Hagi, "Mutlaka Trabzonspor'un da zaafları vardır. Biz bu zaafları değerlendirmek istiyoruz" yorumunu yaptı. Galatasaray'ın hocası, rakibin bireysel yeteneklerinden çok, kendi takımının sahada neler yapabileceğini düşündüğünü de sözlerine ekledi. 

'Eğer kelimesi yok' 
HAGİ, bir medya mensubunun, "Eğer yenilirseniz, Fenerbahçe ile aranızdaki puan farkı açılacak. Bu konuda ne düşünüyorsunuz " şeklindeki sorusuna, "Benim için 'eğer' kelimesi yok. Bence kazanacağız" yanıtını verdi. Rumen teknik adam, sahaya çıkacak olan on birin Galatasaray'a yakışır bir mücadele ortaya koyup, istenen sonuca ulaşacağını da ifade etti. 

95. randevu 
TRABZONSPOR ile Galatasaray bugün 95. kez kozlarını paylaşacak. İki ekip arasında bugüne kadar yapılan 94 karşılaşmanın 41'ini Galatasaray, 31'ini ise Trabzonspor kazanırken, 22 maçta taraflar birbirlerine üstünlük sağlayamadı. Galatasaray 118, Trabzon ise 102 gol sevinci yaşadı. 

Aslan önde 
GALATASARAY lig maçlarında Trabzonspor'a karşı daha fazla galibiyet alan taraf oldu. 60 karşılaşmanın 25'ini Sarı-Kırmızılılar kazanırken, 19 maçta da gülen taraf Karadeniz ekibiydi. 16 maç ise berabere sonuçlandı. Lig maçlarında Galatasaray 73, Trabzon ise 66 gol attı. 

Evinde üstün 
İKİ ezeli rakip arasında Avni Aker'de oynanan maçlarda en çok gülen taraf ev sahibi Trabzonspor oldu. Bordo-Mavililer evindeki 30 maçta Galatasaray'ı 13 kez yenerken, Sarı-Kırmızılılar 10 kez zafere ulaştı. Cim-Bom son 8 sezonda Avni Aker'den 5 galibiyet, 3 beraberlik çıkardı. 


</TEXT>
</DOC>
