<DOC>
<DOCNO> 298997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/dunya/dun02.html </URL>
<DATE> 2004/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Irak'ta seçme ve seçilme hakkı 
</HEADLINE>
<TEXT>


DIŞ HABERLER SERVİSİ 


Irak'ta Şiilerin kutsal kentlerinden Necef ve Kerbela'da düzenlenen intihar saldırılarında 62 kişi hayatını kaybetti. Bağdat'ta da, 3 seçim görevlisi yol ortasında vurularak öldürüldü. Irak nüfusunun çoğunluğunu oluşturan Şiilerin ve seçim komisyonu çalışanlarının 30 Ocak'ta yapılması planlanan genel seçime kısa süre kala hedef alınması, teröristlerin seçimleri gölgeleme çabası olarak değerlendirildi. 
Necef'teki Hazreti Ali Türbesi'ne 300 metre mesafede bir intihar saldırganının bomba yüklü aracı patlatmasıyla 48 kişi öldü, 90 kişi de yaralandı. Patlama, bir aşiret reisinin cenaze töreni nedeniyle kalabalık bir grubun bulunduğu alanda meydana geldi. Kerbela kentinde otomobille düzenlenen intihar saldırısında da 14 kişi öldü. Saldırıda yaklaşık 39 kişi de yaralandı. 
Başkent Bağdat'ta da, 3 Iraklı seçim komisyonu üyesi, Hayfa Caddesi'nden geçerken silahlı kişilerce araçlarından indirilerek yol ortasında vurularak öldürüldü. 


</TEXT>
</DOC>
