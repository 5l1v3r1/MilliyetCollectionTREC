<DOC>
<DOCNO> 276768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/soneko09.html </URL>
<DATE> 2004/10/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Tüketicilerin yüzde 31'i, 1 YTL'nin karşılığını yanlış bildi... 
</HEADLINE>
<TEXT>

     İzmit Ticaret Odası'nın Yeni Türk Lirası ile ilgili tüketici ile esnaf ve tüccara yönelik yaptığı ankete göre, YTL'nin TL olan karşılığını, tüketicilerin yüzde 31'i, esnaf ve tüccarın da 14.4'ü yanlış bildi. 
     İzmit Ticaret Odası'nın YTL ile ilgili Türk halkının bilgisini ölçmek ve görüşlerini almak amacıyla düzenlediği anket sonuçları açıklandı. Anketi 250'si tüketici, 250'si de esnaf ve tüccar olmak üzere toplam 500 kişi yanıtladı. 
     Sonuçlara göre, tüketicilerin yüzde 31.2'si 1 YTL'nin TL olan karşılığını yanlış yanıtladı. Esnaf ve tüccarın da ancak yüzde 85.6'sı YTL'nin karşılığını doğru olarak bildi. 
     Tüketicilerin yüzde 40.8'i YTL'ye geçişin enflasyonu artıracağı görüşünü savunurken yüzde 46'sı enflasyonu etkilemeyeceğini, yüzde 13.2'si de enflasyonun düşeceğini bildirdi. 
     Esnaf ve tüccarın yüzde 69.6'sı YTL'ye geçiş sırasında fiyatlarda yuvarlamadan dolayı bir yükselme olacağını ifade ederken, yüzde 30.4'lük bölüm ise yükselme olmayacağı yönünde görüş verdi. 
     Anketteki ''YTL'ye geçiş yerine sağlam bir yabancı paraya geçme fikriniz nedir '' sorusuna ise tüketicilerin yüzde 45.2'sinin 'onur kırıcı', yüzde 47.6'sının 'gereksiz', yüzde 7.2'si ise 'daha iyi olur' şeklinde yanıt verdi. 
     Esnaf ve tüccarın da yüzde 49.2'si 'onur kırıcı' yüzde 41.2'sinin 'gereksiz' olduğu görüşünde birleşirken, yüzde 9.6'lık kesim ise yabancı paraya geçme fikrinin 'daha iyi olacağı'nı savundu. 
     
</TEXT>
</DOC>
