<DOC>
<DOCNO> 283656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/yazar/altan.html </URL>
<DATE> 2004/10/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Lamartine'den bir mısra, "O geçer, biz göçeriz"... 
</HEADLINE>
<TEXT>


HER canlının doğar doğmaz yitirmeye başladığı görünmeyen değişik büyüklüklerdeki taslardan buharlaşan "zaman" suyu... 
Buharlaşıp uçtukça, bir daha yerine konamayan gizemli su... 

Cumartesiden pazartesi akşamına kadar sonunda gönlü de, gövdeyi de mecalsiz bırakan hakemsiz bir koşu pistinde geçti zaman... 
Aynı "zaman" parçası, zindan hücrelerinde de geçti, hastane odalarında da, emekli evlerinde de... 
Oralarda ne kadar da geçmez gibiydi "zaman"... 

Cumartesi öğleye doğru, kakafonilerden arınmış bir kristal müziğinin kahkahalı maestrosu Saruhan Ayber geldi Göztepe'ye... 
Yürekten birlikte gülebildiğin dostlar da, o kadar azdır ki bu dünyada... Cumartesi öğleye doğru, yazı çalışmalarının gazetedeki fakslı dizim yardımcısı Veysel'le de, "yazı gidiş gelişlerini" ayarlarken bir süre Saruhan'la güldük şakalaştık, şakalaştık güldük... 

Ve derken 100 km'yi aşkın bir yolculuğa koyulduk TÜYAP Kitap Fuarı'na doğru... 
Bendenizin ömrünün neredeyse 4'üncü kuşağıyla, kitap ve yazı üstüne oynanan sevimli bir pingpongu... 
Zindan hücrelerinde, hastane odalarında, emekli evlerinde donmuş gibi duran ve geçmeyen zaman ve kitap fuarının minik bir köşesinde geçen zaman... 

Pazar... Soyut dertleşmelerin fıskıyesini paylaştığımız dinamik yakınım Yük. Müh. Doğan Barış'la, hafıza kepçemin değişik bir mekanda unuttuğu elmalarla armutları toplamak için başlayan bir araba yolculuğu... 
Akşam, uzun zaman önce söz verilmiş değişik bir ev yemeği buluşması... Üst düzey dostlarla, "soyut kavramlar" üstüne yarenlik... 

Pazartesi Amerikalı yazar dostumuz Richard Zimler'le bambaşka espride, kısa metraj, eğlenceli bir yemek serüveni... 
Emekli evlerinde, hastane odalarında, zindan hücrelerinde donmuş gibi duran zaman... 
Ve bendenizin gönlünü de, gövdesini de mecalsiz bırakmaya başlayan bir koşu, aynı zaman dilimi içinde... 

Pazartesi öğleden sonra saat 2... 
İsveç Başkonsolosluğu'ndaki Pen Kulüp toplantısında, değişik dünyalardan gelmiş ozan, yazar ve kalem dostlarına kısa bir "hoş geldiniz" konuşması ve insanlığın ortak bahçelerinden derlenmiş, ölümsüz çiçekler buketiyle evrensel bir bütünleşmenin, her türlü koşullanmayı aşarak uçuşan "dünya vatandaşlığı" kelebekleri... 

Pazartesi akşamı kendini, hızlı bir girişimle, basılmış kitapların tanıtımına adamaya başlamış yakınım, sevgili Şafak Barış'la, biraz da misafirlerimiz sayılan Richard için sohbetli ve elde kadehli bir ev toplantısı... 
Herkes bendenizden o kadar genç ki... Hem de ne kadar genç... 

Ama bir de torunum Sanem Altan, gelinim Ümit Altan ve Mehmet Altan, lütfedip toplantıya katılınca... 
Sabahları tıraş olurken aynalarda gördüğüm "ben" sonsuzluğu yansıtan bir aynada, acımasız bir realizmle çok daha başka göründü bana... 
Richard buna pek şaşmadı ama bendeniz, bir hayli şaşar gibi oldum. 

Pazartesi gecesi, saat gece yarısını geçe Göztepe... 
Solmaz, iki buçuk günlük bir koşuşturmanın evden sanki 3 aylık bir uzaklaşmaymış gibi geldiğini söylüyordu... 
Ah ah bilemezsiniz, nasıl ıslak bir çuvala dönmüştüm... 

Salı sabahı, saat 7.30... 
Ve yine bizim takırdayan pancar moturu... 
Dün akşam Mehmet Altan, ticari şirketlerin nasıl battığına örnek olarak, bilimsel bir deneyden söz ediyordu 
Kurbağayı, sıcak bir suya attığın zaman kurbağa hızla sıçrayarak, kendini hemen kurtarabiliyormuş. Ama kurbağayı soğuk bir suya atar da, suyu yavaş yavaş ısıtmaya başlarsan kurbağa suyun ısınmakta olduğunu hemen algılayamıyor ve sonunda da haşlanarak ölüyormuş. 
Belki de zaman, içine atıldığımız ve yavaşça ısınan bir su... 

Japonya'da yılda adam başına 25 kitap Türkiye'de yılda 6 Türk'e 1 kitap düşüyormuş. 
Tek teselli, yazar sayısının, okuyucu sayısını geçmeye başlaması... 

Geçmez gibi duran zaman ve geçen zaman... 
Son 3 günden biraz ayrıntılı söz ettiğim için, kuzum bağışlayın bendenizi büyümeden yaşlanmış bir sonbahar çocuğunun yorgunluğunu paylaşmak istedim sizlerle biraz da, "zaman" kavramının, değişik değişik buharlaşmasını, cümlelerde somutlaştırmaya çalışarak.. 



</TEXT>
</DOC>
