<DOC>
<DOCNO> 256094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sondun11.html </URL>
<DATE> 2004/07/17/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
El Kaide'den İtalya'ya, askerleri çekmemesi durumunda saldırı tehdidi 
</HEADLINE>
<TEXT>

     Terör örgütü El Kaide'nin, İtalya'ya Irak'tan askerlerini çekmesi uyarısı yaptığı, aksi takdirde bu ülkede bomba yüklü araçlarla saldırı düzenleneceği tehdidinde bulunduğu bildirildi. 
     İslami bir internet sitesinde yayımlanan ve ''Halid Bin Velid El Kaide'' imzası taşıyan bildiride, ''İtalyan halkı, hükümetiniz Irak savaşına katılmış ve ülkemize asker ve silah göndermiştir. Sizi son kez barışçı yollarla Irak'tan çekilmeye çağırıyoruz'' ifadesi kullanıldı. 
     El Kaide örgütü mensubu olduklarını belirten grup, bildiride, ''Hükümetiniz askerlerini Irak'tan çekmezse, sorun bomba yüklü araçlarla çözülecek'' tehdidinde bulundu. 
     Aynı sitede yayımlanan El Kaide ile bağlantılı Ebu Hafs El Masri Tugayları örgütüne ait olduğu belirtilen bir bildiride, İtalya Başbakanı Silvio Berlusconi'nin görevde kalması halinde, bu ülkenin ''kan gölüne'' çevrileceği tehdidinde bulunulmuştu. 
     Bildiride, İtalya'da 11 Eylül 2001'de Washington ve New York'ta düzenlenen saldırılara benzer saldırılar düzenleneceği tehdidinde bulunularak, ''Ya Berlusconi'den kurtulursunuz ya da İtalya'yı gerçekten yakarız. 11 Eylül benzeri bir kan banyosu sizi bekliyor'' denilmişti. 

     
</TEXT>
</DOC>
