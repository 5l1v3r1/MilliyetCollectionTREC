<DOC>
<DOCNO> 294082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun23.html </URL>
<DATE> 2004/12/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Alain Juppe dönüyor 
</HEADLINE>
<TEXT>

     Fransa'da temyiz mahkemesinin seçilememe cezasını 10 yıldan 1 yıla düşürdüğü eski başbakanlardan Alain Juppe'nin 2007 yılında düzenlenecek cumhurbaşkanlığı seçimine aday olabileceğini belirtiliyor. 
     Fransız gazetelerinde bugün çıkan haber ve yorumlarda, seçilememe cezası gelecek yıl sona erecek olan Juppe'nin, 2007 yılında yapılacak cumhurbaşkanlığı seçiminde adaylığı önündeki yasal engelin kalktığına dikkat çekildi. 
     Le Figaro, temyiz mahkemesinin kararını, ''Yargı, Juppe'nin Ufuklarını Açtı'' başlığıyla okuyucularına duyururken, Liberation gazetesi ''Juppe Dönüyor'' başlığıyla eski başbakanın siyasete dönmesi önünde artık bir engelin kalmadığına işaret etti. 
     Temyiz mahkemesinin dün aldığı kararda, Juppe hakkında daha önce verilen 18 ay tecilli hapis ve 10 yıl seçilememe cezası, 14 ay tecilli hapis ve 1 yıl seçilememe cezası olarak değiştirilmişti. 
     Juppe, geçen yıl verilen mahkeme kararından sonra iktidardaki Halkçı Hareket Birliği Partisi'nin UMP başkanlığından istifa etmişti. 
     Alain Juppe, Cumhuriyetçi Birlik Partisi RPR yönetimindeyken, parti içinde bazı kişilerin, Paris Belediyesi'nden çalışmadan maaş almalarıyla ilgili açılan davada suçlu bulunmuştu. 
     
     BELEDİYE BAŞKANLIĞINDAN İSTİFA ETTİ 
     Bu arada, Juppe, bugün yaptığı açıklamada, Bordeaux belediye başkanlığı görevinden de istifa ettiğini bildirdi. 
     Juppe, açıklamasında, bir süre siyasetten uzak kalacağını ve durum değerlendirmesi yapacağını belirtti. Juppe, ''ancak arkadaşları isterse yardımdan kaçınmayacağını'' söyleyerek, siyasete dönüş işareti verdi. 
     
</TEXT>
</DOC>
