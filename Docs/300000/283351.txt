<DOC>
<DOCNO> 283351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/yazar/kohen.html </URL>
<DATE> 2004/10/26/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Pera House yeniden açıldı... 
</HEADLINE>
<TEXT>


Bu başlık sakın aklınıza Beyoğlu'nda son zamanlarda tarihi Pera adını kullanarak faaliyete geçen bar, cafe veya restoranlardan birini getirmesin... 
Sözünü ettiğimiz Pera House, iki buçuk yüzyıl önce inşa edilen, Osmanlı döneminde İngiltere'nin Türkiye'deki Büyükelçiliği'ne Cumhuriyetin ilanından sonra da İstanbul'daki Başkonsolosluğuna ev sahipliği yapan görkemli binanın adıdır. 
420 yıllık Türk - İngiliz ilişkilerinin en hareketli dönemlerinde, mümtaz bir yer alan ve ismini sık sık duyuran bir binadır Pera House... 
Tarihi boyunca birkaç kez yangın felaketine uğradığı halde bunun sonuncusu 2000 yılındaydı , dimdik ayakta kalan Pera House, geçen yıl - 20 Kasım'da - hedef olduğu terörist saldırısına rağmen, varlığını sürdürmekte aynı azmi göstermiştir. 
Bu menfur saldırıda Başkonsolos Roger Short dahil, Konsoloslukta görevli 9 kişi ayrıca civardaki 16 kişi hayatını kaybetmiş, esas binanın etrafını çevreleyen duvarların bir kısmı yıkılmış, konsolosluk kompleksi de hasar görmüştü. Esas binanın restorasyonu ve güvenlik sisteminin güçlendirilmesi için yapılan yoğun çalışmalardan sonra, dün Pera House'un resmi açılışı, Galler Prensi Charles'ın katılımı - ve anlamlı bir konuşması ile - gerçekleşti... 

Prens Charles, Pera House'un giriş katındaki holde toplanan yaklaşık 300 seçkin davetliye hitap ederken, 20 Kasım'daki "cani saldırı"nın neden olduğu acıya değinmekle beraber, daha çok "ileriye dönük" düşüncelerini dile getirmeyi yeğledi. 
Şöyle konuştu Prens "Bugün burada İngiliz diplomatik ve konsolosluk faaliyetlerinin yeni bir yön kazandığı sırada, ileryie baktığımızda, Türkiye'nin AB içinde yerini almak üzere hareket ettiğini görüyoruz. Hem burada hem Avrupa'da Doğu ile Batı'nın, İslamiyet ile Hıristiyanlığın birleşmesi ile, değerlerinin, inançlarının ve standartlarının kaybolmasından korkanlar olacaktır... Türk kültürünün özü, AB içinde muhafaza edilmelidir... Şimdi Türkiye'nin karşısında olağanüstü bir fırsat vardır. Şimdi siz laik demokrasinin İslami değerlerden ödün vermek demek olmadığını ve Avrupa içerisinde Türk kültür ve sosyal değerlerini kabul etmenin demokrasinin ve hukuk devletinin tehdidi altında olmadığını gösterebilecek durumdasınız. Kanımca Türkiye Atatürk'ün vizyonu sayesinde İslam ve demokrasinin birlikte uyum içinde varolabileceğini gösterme yolunu bulmuştur..." 
İslama özel bir ilgi duyan, çeşitli vesilelerle İslam dünyası ile Batı'nın yakınlaşması lehinde konuşmalar yapan Prens Charles, Türkiye'nin bu yönde önemli bir rol oynayabileceği kanısında. Nitekim ayaküstü sohbetimizde bunu vurguladı ve Avrupa'da bazı çevrelerde hakim olan kaygıların giderilmesi gerektiğini, Türkiye'nin AB'ye girmesinin mevcut değerleri eriteceği korkusunun yersiz olduğunu belirtti. 

İngiltere bu tavrı ile, öteden beri Türkiye'nin AB davasına destek oluyor. Dünkü törende Prens Charles bu desteğin devam edeceğinden emin olduğunu söyledi. Tıpkı İngiltere Büyükelçisi Peter Westmacott'un Türkiye - AB ilişkilerine ağırlık verdiği konuşmasında belirttiği gibi... Şöyle dedi Westmacott "Biz AB Komisyonu'nun tavsiyesinin yansıttığı büyük ilerlemenin tescilini sağlamak için elimizden geleni yaptık ve yapmaya devam edeceğiz. Pera House'un onurlu, zarif ve işlevsel olarak yeniden faaliyete başlaması ile, bu sorumluluğu yerine getirmek için her zamankinden çok daha iyi bir mekanda bulunuyor olacağız..." 
Beyoğlu'nun göbeğinde tarihin tanığı ve simgesi olarak duran Pera House, şimdi de böyle yeni bir role hazırlanıyor... 



</TEXT>
</DOC>
