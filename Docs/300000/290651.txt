<DOC>
<DOCNO> 290651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonsiy01.html </URL>
<DATE> 2004/11/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Türk-İş'ten Başbakan'a yanıt Hastane konusundaki tepkiler çok doğal 
</HEADLINE>
<TEXT>

     Türk-İş Genel Başkanı Salih Kılıç, Başbakan Recep Tayyip Erdoğan'ın Emek Platformu'nun dün gerçekleştirdiği mitingle ilgili olarak söylediği, ''Miting yapacağınıza kalkıp da bu masrafla bir iki tane hastane yapsanız daha iyi olmaz mı '' sözlerine tepki göstererek, ''İki hastane daha yaptıralım da onlara da mı el konulsun'' dedi. 
     Salih Kılıç, yaptığı açıklamada, Başbakan Erdoğan'ın Emek Platformu'nun düzenlediği mitinge ilişkin sözlerini eleştirdi. 
     Kılıç, SSK hastanelerinin işçi, işveren ve emeklilerin primleriyle kurulduğunu belirterek, bu insanların hastanelerin devri konusunda tepki göstermelerinin en doğal hakları olduğunu söyledi. 
     Erdoğan'ın, ''Miting yapacağınıza kalkıp da bu masrafla bir iki tane hastane yapsanız daha iyi olmaz mı '' sözlerini anımsatan Kılıç, ''Bizim zaten 148 hastanemiz var. Ama onlara el konulmaya çalışılıyor. İki hastane daha yaptıralım da onlara da mı el konulsun Eğer hastanelere ihtiyaç varsa onu da yaparız ama bu bizim değil, hükümetin sorumluluğu'' diye konuştu. 
     
     ''TAŞIMA BİR MİTİNG DEĞİLDİ'' 

     Miting için sadece başka illerden katılımcıların getirilmediğini ifade eden Kılıç, mitingin, ''taşıma bir miting'' olmadığını, diğer illerden gelen kadar Ankara'dan da protestocunun bulunduğunu ifade etti. 
     Sıhhiye Meydanı'nın tamamen dolduğunu belirten Kılıç, bunun da katılımcıların SSK hastanelerinin Sağlık Bakanlığı'na devri ve Köy Hizmetleri Genel Müdürlüğü'nün kapatılmasına karşı ne kadar duyarlı olduklarını gösterdiğini söyledi. 
     ''Hükümetin yanlış politikalar izlediğini'' savunan Kılıç, Başbakan Erdoğan'ın sosyal diyaloğa daha fazla önem vermesi gerektiğini ifade etti. 
     Kılıç, yapılması gerekenin SSK hastanelerinin devri değil, ihtiyaçlarının giderilmesi olduğunu vurguladı. 
     
</TEXT>
</DOC>
