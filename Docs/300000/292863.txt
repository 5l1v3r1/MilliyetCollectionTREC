<DOC>
<DOCNO> 292863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sonspo22.html </URL>
<DATE> 2004/11/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Tok Bizim için çok önemli bir galibiyet oldu... 
</HEADLINE>
<TEXT>

     İstanbulspor Teknik Direktörü Erol Tok, Sakaryaspor galibiyetiyle aldıkları 3 puanın kendileri için çok büyük önem taşıdığını söyledi. 
     Erol Tok, maçtan sonra yaptığı açıklamada, karşılaşmanın İstanbulspor için hayati önem taşıdığını vurgulayarak, ''Bu maçı kazanamasaydık, düşme potasındaki takımlarla mücadelemiz sürecekti. Ama şimdi 15 puanlı ekiplerle, üst sıralara doğru tırmanmak için mücadele edeceğiz'' diye konuştu. 
     Futbolcularının hırsından memnun olduğunu dile getiren Tok, ''6 maçtır iyi giden performansımızı, burada da sürdürerek galibiyeti hakettik. Zaman zaman sıkıntılı anlar yaşadıysak da iyi bir oyun sergiledik. İstanbulspor için ilerisi daha iyi olacak'' dedi. 
     Tok, son dönemde statlarda yaşanan olaylar ve alınan güvenlik önlemleri konusunda da, ''Futbolun ve güzel oyunun hiçbir şeyle çirkinleşmemesi lazım. Sahaları savaş alanına dönüştürmek futbola hiçbir fayda sağlamaz'' ifadelerini kullandı. 
     Sakaryaspor Teknik Sorumlusu Şaban Yıldırım ise bugünkü maçı izlemeyen birisinin 3-0'lık sonuca bakarak kimin daha iyi oynadığı hakkında yanlış düşüncelere kapılabileceğini savunarak, İstanbulspor karşısında başarılı bir futbol sergilediklerini söyledi. 
     Rakiplerinden daha çok pozisyona girdiklerini, ancak bunları değerlendiremediklerini kaydeden Yıldırım, 3-4 haftadır süregelen iyi oyunlarını bu maçta ufak tefek hatalar da olsa sürdürdüklerini kaydetti. 
     Yıldırım, sahalardaki olaylarla ilgili olarak da, herkesin sorumluluk alması ve kimsenin kendi sorumluluğunu başkasına yüklememesi gerektiğini sözlerine ekledi. 
     
     NOTLAR 
     İstanbulspor ile Sakaryaspor sahaya, ''Spor Sevgi, Kardeşlik ve Barıştır, Fair-Play Sportmence Yarıştır'' pankartıyla çıktılar. 
     Maç, Beşiktaş-Çaykur Rizespor maç sırasında vefat eden Cihat Aktaş anısına yapılan 1 dakikalık saygı duruşuyla başladı. 
     Maç başlamadan önce ve devre arasında taraftarların tribünlerdeki merdivenleri kapatmamaları için sık sık anonslar yapıldıysa da, zaman zaman bu yasağa uyulmadığı gözlendi. 
     Karşılaşmayı 1000 kadar Sakaryaspor taraftarı da kendilerine ayrılan tribünden izlediler. 
     
</TEXT>
</DOC>
