<DOC>
<DOCNO> 251922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/soneko45.html </URL>
<DATE> 2004/06/30/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Dış borç stoku düştü... 
</HEADLINE>
<TEXT>

     Türkiye'nin toplam dış borç stoku, bu yılın ilk üç ayında, 2003 yılı sonuna göre 525 milyon dolar azalarak 146.5 milyar dolara düştü. 
     Hazine Müsteşarlığı 2004 Yılı birinci 3 aylık döneme ait resmi dış borç istatistikleri geçici verilerini yayımladı. 
     Buna göre söz konusu dönemde, kısa vadeli dış borçlar 867 milyon dolar tutarında artış gösterirken, orta ve uzun vadeli dış borçlarda ise 1,4 milyar dolar tutarında azalış kaydetti. 
     Açıklamada, 2004 Mart sonu itibariyle toplam dış borç stokunun içerisinde kısa vadeli dış borçların payının yüzde 16, orta-uzun vadeli dış borçların payının ise yüzde 84 olarak gerçekleştiği ifade edildi. 
     
     KISA VADELİ BORÇLAR 
     Merkez Bankası tarafından izlenen kısa vadeli dış borçlar, 2004 birinci üç aylık dönem içerisinde 867 milyon ABD Doları tutarında artış göstererek 2004 Mart sonu itibariyle 23,9 milyar dolara ulaştı. 
     Hazine'nin, uluslararası sermaye piyasalarında tahvil ihracı yoluyla doğrudan gerçekleştirdiği borçlanmalar ile proje finansmanı amacıyla genel ve katma bütçeli kuruluşlara ve diğer kamu kuruluşlarına kullandırdığı kredilerden oluşan konsolide bütçe dış borç stoku 2004 Mart sonu itibariyle, 2003 yıl sonuna göre 891 milyon dolar azalış göstererek 62,6 milyar dolara geriledi. 
     
     YEREL YÖNETİMLER VE KİT'LERİN BORÇLARI 
     Konsolide Bütçe dışında kalan yerel yönetimler, fonlar, üniversiteler, kamu bankaları ve KİT'lerden oluşan kamu kuruluşlarının toplam dış borçları, 2004 birinci üç aylık dönem içerisinde 63,6 milyon dolar tutarında azalış göstererek 6,7 milyar dolara geriledi. 
     Konsolide Bütçe'nin finansmanı amacıyla uluslararası finansal piyasalarda gerçekleştirilen tahvil ihraçlarının stoku, 2003 yıl sonuna göre 360 milyon dolar azalış göstererek 26,5 milyar dolara düştü. 
     2003 yıl sonunda 21,5 milyar dolar tutarında olan orta-uzun vadeli Merkez Bankası TCMB borçları, 2004 Mart sonunda 20 milyar dolar olarak gerçekleşti. 
     TCMB'nin Uluslararası Para Fonu'na olan yükümlülüklerinde 1,1 milyar dolar tutarında, Kredi Mektuplu Döviz Tevdiat Hesapları'nda ise 371 dolar tutarında azalış gerçekleşirken, bu gelişmeler TCMB borçlarında 1,5 milyar dolar tutarında azalışa yol açtı. 
     Orta ve uzun vadeli dış borç olarak değerlendirilen ve büyük ölçüde eurodan oluşan kredi mektuplu döviz tevdiat hesapları 2004 birinci üç aylık döneminde 2003 yıl sonuna göre 371 milyon dolar tutarında bir azalış göstererek 13,9 milyar ABD Doları olarak gerçekleşti. Bu azalış büyük ölçüde ABD Doları'nın, euro karşısında değer kazanmasından dolayı oluşan kur etkisinden kaynaklandı. 
     
     ÖZEL SEKTÖR DIŞ BORÇLARI 
     Özel sektör dış borç stoku 2003 yıl sonuna göre 1,1 milyar dolar tutarında artış göstererek 33,3 milyar dolar yükseldi. 2004 birinci üç aylık dönem içerisinde özel sektör borçlarından Finansal Kesim Özel Bankalar ve Özel Bankacılık Dışı Mali Kuruluşlar dış borçları 183 milyon dolar tutarında, Finansal Olmayan Kesim dış borçları ise 878 milyon dolar tutarında arttı. 
     Dış borç stoku, 2004 yılı birinci üç aylık dönem içerisinde, 2003 yıl sonuna göre, döviz kuru değişikliklerinden dolayı 1,2 milyar dolar tutarında azaldı. Bu gelişmede en büyük etken, söz konusu dönem içinde ABD Doları'nın euro karşısında değer kazanması oldu. 
     
</TEXT>
</DOC>
