<DOC>
<DOCNO> 258501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/soneko14.html </URL>
<DATE> 2004/07/27/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kayseri'de 101 fabrikanın temeli atılacak... 
</HEADLINE>
<TEXT>

     Başbakan Recep Tayyip Erdoğan'ın, Kayseri 1. Organize Sanayi Bölgesi'nde OSB 101 fabrikanın temel atma törenine katılması bekleniyor. 
     Kayseri 1. OSB Yönetim Kurulu Başkanı Ahmet Hasyüncü, AA muhabirine yaptığı açıklamada, yeni genişleme alanı içinde 5 bin ila 100 bin metrekare arasında değişen 350 fabrika arsası bulunduğunu kaydetti. 
     Hasyüncü, genişleme bölgesinde 31 Temmuz Cumartesi günü, Başbakan Recep Tayyip Erdoğan'ın da katılacağı törenle 101 fabrikanın temelinin atılacağını bildirerek, şu bilgileri verdi 
     ''İmara açtığımız arsaları satın almak için 900 yatırımcı başvuruda bulundu. Biz gerçek yatırımcılara arsa satacağımızı bildirdik. Başvuranlar arasında noterden yatırım taahhüdünde bulunan 181 kişiye bir süre önce arsaları sattık. Bu arsalar üzerine kurulacak 101 fabrikanın temeli 31 Temmuz'da aynı anda törenle atılacak. Dünyanın hiçbir yerinde 101 fabrikanın temeli aynı anda atılmadı. Bu rekorun Guinness Rekorlar Kitabı'na girmesi ve törenin tescil edilmesi için başvurumuzu yaptık.'' 
     
     SAZLIK ALAN TARTIŞMASI 
     Ahmet Hasyüncü, temeli atılacak olan bölgenin daha önce OSB'nin koruma bantı içinde yar alan verimsiz bir bölge olduğunu da belirterek, şöyle devam etti 
     ''Biz kuşların üreme bölgesi olduğu iddia edilen bölgeye fabrika yapmıyoruz. Bizim temelini atacağımız bölgede daha önce hububat ekimi bile yapılmıyordu. Bu bölgede yaptığımız zemin etüd çalışmalarından da fabrika yapımına uygun olduğu ortaya çıktı. Fabrikaların yapılacağı bölgenin kuşların üreme bölgesi olduğu iddiaları tamamen asılsız. Zaten sazlık ve sulak bir zeminin üzerine fabrika kurulamaz. 101 fabrikanın temelinin atılacağı bölge kesinlikle sazlık ve sulak alan değildir. Biz 900 kişi başvurmasına rağmen yatırım yapmakta ciddi bulduğumuz 181 kişiye arsa sattık. Arsa sattığımız kişilerden de noter aracılığıyla yatırım yapacağına dair taahhütname aldık. Böylece arsa alım satımı yapılarak rant elde edilmesinin önünü kestik.'' AK Parti Kayseri İl Başkanı Mahmut Cabat da yaptığı açıklamada, Dışişleri Bakanı ve Başbakan Yardımcısı Abdullah Gül, Devlet Bakanı ve Başbakan Yardımcıları Abdüllatif Şener ve Mehmet Ali Şahin ile Devlet Bakanı Ali Babacan, Maliye Bakanı Kemal Unakıtan ve Turizm Bakanı Erkan Mumcu'nun da Başbakan Tayyip Erdoğan ile birlikte Kayseri'ye geleceklerini kaydetti. 
     Öte yandan kent merkezindeki bilboardlarda Başbakan Recep Tayyip Erdoğan'ın Kayseri'ye gelerek 101 fabrikanın temel atma törenine katılacağı duyuruluyor. 
     
</TEXT>
</DOC>
