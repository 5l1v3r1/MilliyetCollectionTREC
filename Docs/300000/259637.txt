<DOC>
<DOCNO> 259637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/ekonomi/eko06.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom özelleştirmesi Mart 2005'te bitecek 
</HEADLINE>
<TEXT>


Telekom ihalesi aralığa kadar sonuçlanacak. Mart 2005'e kadar satış sözleşmesi imzalanacak 

GÜLÇİN ÜSTÜN Ankara 

Türk Telekom'un TT en az yüzde 51 hissesinin blok satışı öncesinde başlatılan bilgilendirme sürecinin sona ermesinin ardından gözler ihale sürecine çevrildi. Sürece ilişkin takvimin önümüzdeki hafta açıklanacağı belirtilirken, ihale aralık ayına kadar tamamlanacak. Mart 2005'e kadar da Telekom'u alacak şirketle satış sözleşmesi imzalanacak. 

Bilgilendirme süreci 
TT ile ilgilenen potansiyel yatırımcılara yönelik 21 Mayıs'ta başlatılan bilgilendirme sürecinde, 15 günlük uzatma tamamlandı. 11 yatırımcının katıldığı bilgilendirme sürecinde yatırımcılar Özelleştirme İdaresi Başkanlığı ÖİB ve TT yetkilileri ile görüşmeler yaparak bilgi aldı. Şirketin özelleştirme sürecinde finansman danışmanını BNP Paribas, PDF Kurumsal Yatırım ve Deniz Yatırım'ın oluşturduğu üçlü konsorsiyum, hukuk danışmanlığını ise Cerrahoğlu Hukuk Bürosu üstlenecek. 
Öte yandan, ÖİB, 23 Temmuz'da Rekabet Kurumu'na "teknik daire" görüşü için başvurdu. Rekabet Kurumu'nun görüşünü hazırlamak için 45 günlük süresi bulunuyor. Şirketin bazı birimlerinin ana bünyeden ayrılması ve bu şekilde özelleştirilmesi şartının getirilebileceği belirtiliyor. Bu çerçevede, Telekom'un Data, Turpak doğrudan erişim ve internet hizmeti veren TT.Net gibi katma değerli hizmetlerinin blok satış içinde yer almayabileceği yönünde kararın çıkabileceği vurgulanıyor. 


</TEXT>
</DOC>
