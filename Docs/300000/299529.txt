<DOC>
<DOCNO> 299529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy24.html </URL>
<DATE> 2004/12/21/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Çakan'ın savunmasından ''Aleyhimde tek delil yok'' 
</HEADLINE>
<TEXT>

     Yüce Divan'da yargılanan Eski Enerji ve Tabii Kaynaklar Bakanı Zeki Çakan, aleyhine tek bir belge ve delilin bulunmadığını öne sürerek, ''Soruşturma Komisyonu, Anayasa ve yasalara aykırı olarak siyasi tasfiye ve öç alma mekanizması olarak kullanılmıştır'' dedi. 
     Çakan, savunmasında siyasi geçmişiyle ilgili bilgi verdi. Soruşturma Komisyonu'nun raporunun çelişkilerle dolu olduğunu savunan Çakan, şöyle konuştu 
     ''Aleyhime tek bir belge ve delil yok. Usulsüz bir talimat verdiğimi söyleyen tek bir bürokrat da yok. Bu rapor tam bir haksızlık örneğidir. Soruşturma Komisyonu, Anayasa ve yasalara aykırı olarak siyasi tasfiye ve öç alma mekanizması olarak kullanılmıştır. Meclis soruşturması adli bir olay değil, siyasi bir olaydır. Siyaset karışmıştır. Siyasi linç yapılmıştır. Bunun en güzel örneği bir milletvekilinin görüntülere yansıyan ve TBMM Başkanı Bülent Arınç'a söylediği 'Çakan'ı göndermeyecektik, Yüce Divan'a. Lafı uzatınca bundan vazgeçtik' şeklindeki sözlerini ibret belgesi olarak, bu konudaki kaseti yüce mahkemenize sunmuştuk.'' Şahsındaki bütün iddiaları reddettiğini, görev yaptığı 9 Mayıs 2001-18 Kasım 2002 tarihleri arasında yasalara, yönetmeliklere ve mevzuatlara aykırı hiçbir tasarrufunun bulunmadığını savunan Çakan, yaşamı boyunca kamu menfaatlerini gözetmeyi ilke edindiğini söyledi. 
     Bürokratlarının getirdiği eksik ve yanlış olan hiçbir belgeyi imzalamadığını ifade eden Çakan, Cumhuriyet'in kanunlarının verdiği yetki ve görevi yerine getiren bürokratlara da her zaman güvendiğini söyledi. 
     ''Bürokratlara güvenmemek keyfilik olurdu'' diyen Çakan, suç ihbarının yapılıp da ''olur'' vermediği herhangi bir işlemin bulunmadığını kaydetti. Bakanlığı döneminde daha önce imzalanan sözleşme, protokol ve anlaşmaların idarenin devamlılığı ilkesi gereği uygulanmalarına devam edildiğini, ancak yeni bir proje veya doğalgaz anlaşması yapılmadığını ifade eden Çakan, bakanlık yaptığı dönemde denetim görevini nasıl yerine getirdiğine örnek olarak da Aktaş ve Kayseri Elektrik A.Ş'yi gösterdi. Danıştay'ın Aktaş Elektrik A.Ş'ye ait imtiyaz sözleşmesini iptal etmesinin ardından kararın tebliğini beklemeden harekete geçtiğini ifade eden Çakan, ''Aktaş'a 1 Nisan'da el konulmuştur. Eğer Danıştay'ın kararının tebliğini bekleseydik 1 ay daha beklememiz gerekecekti. Kamunun zarara uğramaması için gayret sarfedilmiştir. Hakkımdaki iddialar soyut ve maksatlıdır, siyasi bir linçtir'' diye konuştu. 
     Zeki Çakan, ÇEAŞ ve Kepez Elektrik'e yönelik de gerekli denetim mekanizmasını işlettiğini, bu konuda gerekli talimatları verdiğini kaydetti. Bu şirketlerin ait olduğu grubun elinde 6-7 televizyon ve radyo bulunduğunu, hakkında bir karalama kampanyası başlattığını, ancak buna rağmen gerekli denetimlerin yapıldığını anlatan Çakan, ÇEAŞ-Kepez'e el konulma sürecinin kendi döneminde başladığını ifade etti. 
     Kimseye ayrıcalık yapmadığını ve yaptırmadığını vurgulayan Çakan, Soruşturma Komisyonu'nun amacının gerçekleri bulmak değil, ''siyasi linç yapmak'' olduğunu, bu nedenle gözlerini gerçeklere kapattığını savundu. Anayasa ve hukuk ihlal edilerek ''şerefli geçmişine'' leke sürülmeye çalışıldığını, siyasi bir tasfiyeye gidilmek istendiğini kaydeden Çakan, görev yaptığı dönemde hiçbir enerji ihalesi yapılmadığını, kendisine bağlı genel müdürlüğün 106 yap-işlet-devret projesini iade ettiğini anlattı. 
     Eski Enerji ve Tabii Kaynaklar Bakanı Zeki Çakan, ''Siyasi partiler, siyasi rant kazanabilmek için 27 yıllık tertemiz geçmişime leke sürerek suç ve suçlu yarattılar'' dedi. 
     Çakan, Yüce Divan'daki savunmasında, kaçak elektrikle mücadele kapsamında yaptıkları çalışmalarla 2000 yılı sonu itibariyle 392 trilyon lira kar elde edildiğini söyledi. Bilgiye değil, belgelere dayanarak konuştuğunu ifade eden Çakan, devlete zarar veren işlerden çekindiklerini kaydetti. 
     Zeki Çakan, son 10 yılda 325 milyon dolar zarar eden 6 işletmenin faaliyetlerinin durdurulduğunu, ancak personelinin mağdur edilmediğini belirterek, 2002 yılında 7 enerji kamu iktisadi teşekkülünün 1 katrilyon 851 trilyon lira kar ettiğini anlattı. BOTAŞ'ın 2002 yılında 775.5 trilyon lira kar ettiğini ifade eden Çakan, ''Ben ise burada devleti zarara uğrattığım için yargılanıyorum'' diye konuştu. Zeki Çakan, 1987 yılından bakanlığı dönemine kadar yapılmayan fiyat indirimlerinin ilk defa kendi dönemlerinde gerçekleştiğini kaydederek, Bakü-Ceyhan-Tiflis boru hatlarının temellerinin atıldığını, Karadeniz'de keşif ve petrol arama çalışmalarının bakanlığı döneminde yapıldığını söyledi. 
     ''Günün şartlarına göre çok özveri ile çalıştım'' diyen Çakan, en doğruyu yaptığına inandığını, bugün de olsa ülkesini karanlıkta bırakmamak için çaba sarf edeceğini ifade etti. 
     Şahsına yöneltilen isnatların yersiz ve mesnetsiz olduğunu savunan Çakan, şirketlerin enerji darboğazından kurtulmak amacıyla kendi bünyelerinde kurdukları enerji üretim sistemleri olan otoprodüktörlerle ilgili iddiaları da reddetti. 
     BOTAŞ Yönetim Kurulu'nun kendi kararlarını aldığını ve yürüttüğünü, bakanın bu kararları onaylamadığını ve imzalamadığını ifade eden Çakan, BOTAŞ'a hiç müdahalede bulunmadığını ileri sürdü. Çakan, ''Bunları sizlere açıklamanın huzurunu yaşıyorum. Bu belgeleri hiçbir yerde açıklama imkanım olmadı. Yapılmayan ihalelerde usulsüzlük yaptığım için suçlandım. Siyasi partilerin grup başkanvekilleri siyasi rant kazanabilmek için 27 yıllık tertemiz geçmişimi leke sürerek, suç ve suçlu yarattılar. Gerçeği tam olarak göreceğinize inanıyorum'' dedi. 
     Zeki Çakan, 18 aylık bakanlığı döneminde doğalgaz alım anlaşması imzalamadığını da söyledi. 
     
     DURUŞMAYA YARIN DEVAM EDİLECEK 

     Yüce Divan Başkanı Mustafa Bumin, Zeki Çakan savunmasına devam ederken, savunması uzun sürecek ise duruşmayı yarına ertelemek istediğini belirtti. 
     Çakan'ı savunmasına devam edeceğini söylemesi üzerine Başkan Bumin, duruşmaya yarın saat 14.00'de devam edileceğini belirtti. 
     
</TEXT>
</DOC>
