<DOC>
<DOCNO> 289651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonyas28.html </URL>
<DATE> 2004/11/17/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Hollanda kıyıları 100 yılda 40 santim çökecek 
</HEADLINE>
<TEXT>

     Hollanda sahillerinde, zeminin gelecek 100 yıl içinde 40 santimetre dolayında çökmesinin beklendiği bildirildi. 
     Delft Teknik Üniversitesiyle iki ayrı mühendislik bürosunun araştırmasına göre, sahillerin çökmesi yanında gelecek yüzyılda atmosferdeki sera etkisine bağlı olarak deniz seviyesinde de yükselme görülebilecek ve bu gelişmeler Hollanda sahillerinin güvenliği açısından dramatik sonuçlara yol açabilecek. 
     Araştırmaya göre, Hollanda sahillerinde önümüzdeki 100 yılda ortaya çıkacak çökme, zaman ve derinlik açısından farklılıklar gösterebilecek. Bazı noktalarda daha hızlı çökme görülürken bazı bölgelerde bu daha geç meydana gelebilecek. 
     Sahillerdeki zemin çökmesi öncelikle sel tehlikesini beraberinde getirecek. Araştırmada, bu nedenle kıyıların denizden gelecek su baskınına karşı korunması konusunda alınacak önlemlerin, daha geniş zaman dilimi dikkate alınarak planlanması gerektiği kaydedildi. 
     ABD'de Pentagon tarafından gizli olarak hazırlandığı bildirilen daha sonraysa basına yansıyan bir raporda da, Hollanda sahilleri ve ülkenin büyük bir bölümünün yakın bir gelecekte deniz seviyesindeki yükselmeye bağlı olarak sular altında kalacağı görüşü dile getirilmişti. 
     
</TEXT>
</DOC>
