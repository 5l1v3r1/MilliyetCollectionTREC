<DOC>
<DOCNO> 253746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/spor/axspo03.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Numaracı Hakan 
</HEADLINE>
<TEXT>


Kral, futbolcuların sırtındaki numaraların aslında önemli olmadığını vurgularken, "Mühim olan sahada yaptığımız numaralar" diyerek en iyisini ortaya koymaya çalıştığını belirtti 

ÖZEL RÖPORTAJ ERHAN TELLİ 


Sevgi ve saygı 
GALATASARAY'A geçen sezon geldiğinde, herkes tereddütlü, birçok kişi Hakan Şükür'den umutsuzdu. Ancak o, kendi ifadesiyle "işini çok sevmesi ve futbola saygısızlık etmemesi" nedeniyle ayakta kaldı. Ama Hakan geçen dönemi yine şanssızlık olarak nitelendiriyor, "Avrupa'yı mı, ligi mi, hangisini kovalayalım derken sonuç böyle oldu. Aşırı bir moral bozukluğu ve amaçsız kalmamızdan dolayı performansımız düştü" dedi. 

'Biraz katı ve agresif' 
HAGİ'NİN örnek alınan, aralarından çıkan, lider olmayı seven ve çok hırslı bir kişilik olduğunu da vurgulayan Hakan Şükür, "Bize çok güveniyor. Bu da bize gurur veriyor" diye konuştu. Onun hırsının kendilerini pozitif etkilediğine dikkat çeken Sarı - Kırmızılı golcü, şöyle devam etti "Biraz katı bir disiplin anlayışı var. Belki biraz daha agresif. Birçok şeyi bir anda istemesi onun bir özelliği. İçimizdeyken bile iyi bir profesyoneldi." 

'Şu ruh işini bırakalım' 
GALATASARAY'IN yeni dönemini de değerlendiren Kral, "Eğer bu sezon compact yani takım olabilirsek başarılı olabiliriz. Artık bu işi Galatasaraylılık ruhundan çıkarıp, profesyonel ahlaka dönüştürmek gerekir" yorumunu yaptı. Hakan, yine boş sözleşmeye imza attığını belirterek, "Ben sadece onlardan bir kontrat istedim. Ama bugüne kadar bizim gibi oyuncular için 'nasıl olsa bir yere gitmez' düşüncesi nedeniyle hep ağırdan alındık" dedi. 

'10'u çok seviyorum' 
İKİ sezondur 10 numarayı sırtlayan Hakan Şükür biraz da esprili olarak, "Allah öyle nasip etti ve terfi ettirdi. Biz de 9 numaradan 10 numaraya yükseldik" diye konuştu. Hakan sözlerini şöyle noktaladı "O formayı giymek sorumluluk istiyor ama ben hiç bir zaman sırtıma bakmadım. Tabii ki iyi bir yabancı gelirse, formamı vermeyi düşünebilirim ama ben 10'u seviyorum. Aslında mühim olan sırtınızdaki numaralar değil, sahada yaptığınız numaralar." 

Hagi insafa geldi 

Hollanda kampında her gün iki antrenman yaptıran Galatasaray Teknik Direktörü, dün ilk kez Sarı - Kırmızılılar'a yarım gün izin verdi 

Sabah da çalıştılar 
HOLLANDA kampının başladığı günden itibaren günde iki çalışma yapan, bu arada iki hazırlık maçına çıkan Galatasaraylı futbolcular, dün nihayet izin yapma olanağı buldu. Capelle ile önceki gün oynanan maçtan 3-0 galip ayrılan futbolcular, buna rağmen dün sabah yine yorucu bir kondisyon antrenmanı yaptı. Daha sonra oyunculara izin veren Hagi, 23.00'e kadar serbest olduklarını belirtti. 

Üçüncü maç Kleve ile 
FUTBOLCULAR yarım günlük tatili alışveriş yapıp, kenti gezerek geçirdi. Ayak bileğindeki sakatlığı süren Sabri ise takımdan ayrı olarak kendisine verilen özel programı uyguladı. Sarı - Kırmızılılar, bugün de Almanya Amatör Ligi takımlarından FC Kleve ile karşılaşacak. Hollanda'daki üçüncü karşılaşmasını yapacak olan Galatasaray'ın bu maçının Türkiye saatiyle 20.30'da başlayacağı açıklandı. 

Şipşak Saidou 

EROL DEMİRKOL 

Bir maçla teklif aldı 
CİM - BOM'UN yeni transferi Saidou, Sarı - Kırmızılı formayla çıktığı ilk Vatanspor maçındaki performansıyla Nantes'ın dikkatini çekti. Karşılaşmayı izleyen Fransızlar, eski futbolcusuna menajeri aracığıyla cazip bir teklifte bulundu. Kamerunlu oyuncunun ise, "Büyük bir takıma başarılı olmak için geldim. Ayrılmayı düşünmüyorum" dediği ifade edildi. 

50 fakiri doyuruyor 
İNGİLİZCE, Fransızca, İspanyolca ve Türkçe olmak üzere 4 yabancı dil bilen Galatasaraylı futbolcunun çok yardımsever olduğu da belirtildi. Ülkesinde her gün 50 fakiri doyuran Saidou, kendisini Türkiye'de yabancı olarak görmediğini söyleyerek, "İstanbulspor da önemli bir kulüptü ama burası çok büyük bir camia. Herkes bana çok iyi davranıyor" dedi. 

Mondragon nihayet 

Kampa katıldı 
GALATASARAY nihayet kaleci Mondragon'a kavuştu. Kolombiyalı file bekçisi dün sabah saatlerinde Hollanda kampına katılırken, kendisi hakkında çok farklı yorumların yapıldığını söyledi, "İşte burdayım ve Galatasaray'dayım" dedi. Milli takımla sorunlarını hallettiğini vurgulayan Mondragon, "Ayrılmayı düşünmüyorum. Çok fazla idman eksiğim yok. En kısa sürede arkadaşlarımın düzeyine ulaşacağım" diye konuştu. 

Kingston kayıp 
MONDRAGON'UN katılması sonrasında Galatasaray'ın kamptaki kaleci sayısı ikiye çıkarken, Kingston'a ise h l ulaşılamadı. Ülkesi Gana'da Türk konsolosluğu bulunmadığı için son olarak Nijerya'ya gittiği öğrenilen file bekçisinin Faruk Gürsoy olarak bu ülkede pasaportunun hazırlandığı, ancak gidip almadığı ortaya çıktı. Ganalı kaleciye ulaşmaya çalışan Galatasaray Yönetimi'nin bu çabaları ise sonuçsuz kaldı. 

Fatih Akyel operasyonu 

Galatasaray, Teknik Direktörü Daum ile sorunlar yaşayan yıldız oyuncuyu yuvaya döndürmek için görüşmelere başladı. Fenerbahçe de bu transfere yeşil ışık yaktı 

CÜNEYT KARAKAYA 

'Maliyetine satarız' 
SARI - Kırmızılı kulüp, Christoph Daum ile arası açılan Fatih Akyel'i renklerine katmak için düğmeye bastı. Sezon sonunda da bu oyuncunun transferde ismi gündeme gelmiş, ancak Fenerbahçe ile yapılan temaslar sonuçsuz kalmıştı. Daum'un, kendisine ihtiyacı olmadığı mesajını vermesinin ardından Galatasaray, milli futbolcu için yeniden harekete geçti. Fenerbahçe'nin kapısını çalan yönetime "aldığımız paraya satarız" yanıtı geldi. 

Hagi istiyor 
TEKNİK Direktör Hagi'nin de, daha önce birlikte forma giydiği Fatih'i ısrarla istediği, yönetimin bu transferi gerçekleştirmek için seferber olduğu öğrenildi. Yöneticileri düşündüren tek sıkıntının Fatih Akyel'in Fenerbahçe'ye gittikten sonra taraftarlar ile yaşadığı sürtüşme olduğu bildirildi. İkinci Başkan Ergun Gürsoy'un bu oyuncuyu almak için Başkan Özhan Canaydın'ı ikna etmeye çalıştığı ileri sürüldü. 

Kararsız Gallardo 

MEHMET ÇİFTÇİ 

GALATASARAY'IN uzun süredir peşinden koştuğu Marcelo Gallardo, River Plate ile sözleşme yenilemeye hazırlandığını açıkladı. Ülkedeki Ole gazetesine demeç veren Arjantinli yıldız, büyük ihtimalle pazartesi günü imza atacağını belirtirken, Sarı - Kırmızılılar'a da kapıyı açık tutmayı ihmal etmedi. Gallardo, menajeri Juan Luis Berros'un Galatasaray ile görüşmeleri sürdürdüğünü belirtip, "Bu süre içinde ne olur kimse bilemez" yorumunu yaptı. 

Song yola çıkıyor 

YÖNETİMİN her konuda anlaşmaya vardığı Kamerunlu oyuncu ile birkaç gün içinde imzaların atılması bekleniyor. Rigobert Song'un bonservisi için Lens ile yapılan pazarlıkların olumlu sonuçlandığı ve Fransız kulübünün 1 milyon 750 bin dolara "evet" dediği öğrenildi. Başarılı savunma oyuncusuna bu transfer karşılığı 800 bin euro ödenecek. Sarı - Kırmızılılar, Song'dan Fildişi Sahilleri'ndeki tatilini yarıda kesip, bir an önce Hollanda kampına katılmasını istediler. 


</TEXT>
</DOC>
