<DOC>
<DOCNO> 291681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun12.html </URL>
<DATE> 2004/11/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ulla enkazına Cenevre'de çare aranacak... 
</HEADLINE>
<TEXT>

     İskenderun Körfezi'nde batan MV Ulla gemisindeki toksik küllerin çıkarılmasına ilişkin hazırlıklarda son aşamaya geliniyor. Türkiye ve İspanya yetkilileri, Cuma günü İsviçre'de biraraya gelecek. 
     Edinilen bilgiye göre, Cuma günü toksik maddeler taşımacılığına ilişkin Basel Sözleşmesi Sekretaryası'nda yapılacak toplantıya Türkiye ve İspanya Çevre Bakanlıkları yetkilileri ve iki ülkenin Çenevre'de görevli diplomatlarının katılması bekleniyor. 
     Son olacağı umulan toplantı sırasında Ulla'daki küllerin çıkarılması ve İspanya'ya geri getirilmesine ilişkin konular ele alınacak. 
     Geminin 2 bin 200 tonluk "uçucu baca külünden" oluşan yükünde 3.08 kilogram Krom 6 adlı ağır metalin bulunduğu belirtildi 6 Eylül'de batan Ulla'daki yüke sahip olan Lafarge 
     şirketi, bir süre önce küllerin çıkarılması maliyetini karşılamayı kabul etti. Böylece, bu konudaki en büyük pürüz çözülmüş oldu. 
     İspanya hükümeti de, Lafarge'ın görevlendireceği teknisyenlerin çıkartacağı külleri İspanya'ya geri götüreceğini bildirdi. İskenderun'a gelecek bir İspanyol gemisi, külleri İspanya'ya taşıyacak. Taşıma işlerinin, İspanya'ya 50 bin euroya mal olacağı hesaplanıyor. 
     MV Ulla gemisi, İspanya'dan Cezayir'e taşıdığı baca küllerinin yolda ıslandığı gerekçesiyle alıcı tarafından geri çevrilmesi üzerine Türkiye'ye yönelerek 2000 yılının Şubat ayında İskenderun İsdemir Limanında demirleşmişti. 

ANKA 
     
</TEXT>
</DOC>
