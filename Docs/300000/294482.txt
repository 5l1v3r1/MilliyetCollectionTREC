<DOC>
<DOCNO> 294482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonsiy16.html </URL>
<DATE> 2004/12/03/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Gül ''17 Aralık'a biz hazırız ancak AB değil'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 17 Aralık öncesi ilk kez AB'yi eleştiren bir mesaj vererek, "Türkiye, kriterleri yerine getirince AB şaşırıp kaldı. 17 Aralık'a biz hazırız, AB hazır değil. 17 Aralık'ta sıkıntı Türkiye'den değil AB'den gelir" dedi. Abdullah Gül, AKP'nin yayın organı Türkiye Bülteni'ne 17 Aralık AB Zirvesi öncesinde önemli açıklamalarda bulundu. 
     Abdullah Gül'ün ilk kez AB'ye yönelik ilginç eleştiriler de yönelttiği mesajları şöyle 
     
     AB TÜRKİYE'YE İNANMIYORDU 

     "AB, Türkiye'nin bu köklü reformları gerçekleştirebileceğine, önündeki çok köklü bütün problemleri yolundan temizleyeceğine inanmıyordu. Bunları tahmin edemiyordu. Onun için çok rahat hareket ediyordu. Türkiye, AKP iktidarıyla bu köklü reformları büyük bir kararlılıkla gerçekleştirip, siyasi krtirleri yerine getirince ve dış politikada da büyük bir etkinlik gösterip Kıbrıs politikasında inanılmaz bir strateji takip edince AB şaşırmış vaziyette. 
     
     AB'NİN VERDİĞİ SÖZLER VAR 

     Bir taraftan AB'nin verdiği sözler, atılan imzalar, kayıt altına alınan anlaşmalar var. Dolayısıyla böyle bir ortamda sıkıntı AB'den gelir, Türkiye'den gelmez. Ama Tabii AB'nin temel kaidelerinden biri de sözünde durmaktır. Atılan imzaları, kayıt altına alınan anlaşmaları günü geldiğinde uygulamaktır. Dolayısıyla benim hiçbir tereddüdüm yok. 17 Aralık'ta siyasi bir karar alınacak. Bu karar Türkiye'nin AB ile tam üyelik müzakerelerine başlama kararı olacaktır. 
     
     AB ÇAĞDAŞ TÜRKİYE İLKELDİR ANLAYIŞI YANLIŞ 

     Bazıları AB çağdaş bir dünyadır, Türkiye sanki ilkeldir, Türkiye'nin geçmişinde sanki bütün medeniyetler olmamış, böyle bir psikolojiyle oraya giriliyor zannediyor. Bu doğru değil. 
     Türkiye hiçbir zaman eziklik duygusu içinde olmamıştır ve AB'ye çok şeyler kazandıracaktır. Türkiye AB'ye katılamazsa bu dünyanın sonu değildir. Bundan kaybeden AB olacaktır. 
     
     MÜSLÜMAN ÜLKELER DE MODERN OLUR 

     Türkiye, nüfusunun yüzde 99'u müslüman olan bir ülke. Bu, Türkiye'nin AB'ye girişinden çok daha önemli bir konu. Şöyle bir anlayış vardır. 'Müslüman olan bir topluluk daima geri kalacaktır, modern olmaz, burada daima kapalı rejimler olur, buralarda diktatörlükler olur.' Böyle bir algılama var. 
     Türkiye bu görülleri tamamen yıkıyor. Müslümanlar da modern dünyayla beraber olabilir vce modern dünyanın değerlerini paylaşabilirler. Bunlar demokrasi, şeffaflık, dürüstlük, fikir hürriyeti, inanç hürriyeti, herşeyi serbestçe tartışıyor olmak, insan haklarına saygı, insanların farklılıklakına saygı gösterebilmek, bunları kabullenebilmek, serbest piyasa ekonomisi. Bunlar Türkiye'de yani müslüman olan bir ülkede gerçekleşiyor. Ve böyle bir ülke AB'ye giriyor." 
     
     ''TÜRKİYE OLARAK ORTADOĞU SÜRECİNDE ÇOK AKTİF OLACAĞIZ'' 

     Dışişleri Bakanı ve Başbakan Yardımcısı Abdullah Gül, Türkiye'nin nüfusunun çoğunluğunun Müslüman olmasının AB'ye girişi için bir sorun değil avantaj oluşturduğuna inandığını söyleyerek, ''Müslümanlar da modern dünyayla beraber olabilir ve modern dünyanın değerlerini paylaşabilirler'' dedi. 
     Gül, AK Parti aylık yayın organı ''Türkiye Bülteni'' dergisine verdiği demeçte, Türk dış politikasındaki son gelişmeler ve çeşitli konulara ilişkin soruları yanıtladı. 
     Türkiye nüfusunun çoğunun Müslüman olmasının AB ülkeleri arasında endişeye yol açıp açmadığının sorulması üzerine Gül, Türkiye'nin nüfusunun yüzde 99'unun Müslüman olduğunun yeni bir şey olmadığını kaydetti. 
     Gül, bunun Türkiye'nin yüzyıllardır gelen bir kimliği olduğuna işaret ederek, bu konuda önemli olanın nüfusunun çoğunluğu Müslüman olan bir ülkenin insan haklarını, demokrasiyi ve serbest piyasa ekonomisini gerçekleştirip gerçekleştirmediği olduğunu belirtti. Bunun Türkiye'nin AB'ye girişinden daha önemli olduğunu söyleyen Gül, Türkiye'nin ''Müslüman bir ülke modern olamaz, kapalı rejimleri, diktatörlükleri olur'' görüşlerini tamamen yıktığını kaydetti. 
     Gül, ''Müslümanlar da modern dünyayla beraber olabilir ve modern dünyanın değerlerini paylaşabilirler'' diye konuştu. AB içinde marjinal gruplar olabileceğini ve bu grupların ''AB Hıristiyan kulübü olmalıdır'' diyebileceğini söyleyen Gül, şöyle dedi 
     ''Bu da onların hakkıdır ama çoğunluk böyle düşünmüyor. O bakımdan bunun bir sorun olmadığı kanaatindeyim. Tam tersine ben bunun bizim için avantaj olduğuna inanıyorum.'' 
     
     TÜRKİYE AB'Yİ ZENGİNLEŞTİRECEK'' 

     Gül, Türkiye'nin kimliğini kaybederek AB'ye gireceği görüşlerinin doğru olmadığını belirtirken, ''Tam tersi, Türkiye kendi kimliğiyle AB'ye giriyor ve AB'yi zenginleştirecek'' diye konuştu. 
     Adalet, eşitlik, insan haklarına saygı, hesap verebilirlik, insanlara değer vermek, farklılıklara saygı göstermenin AB gibi Türkiye'nin de değerleri olduğuna işaret eden Gül, ''Yüzyıllarca gayrimüslimler bu topraklarda düzenli bir şekilde yaşayabildiyse farklı diller, dinler Osmanlı topraklarında kendini koruyabildiyse bütün bunlar onlara gösterdiğimiz saygıdan dolayıdır'' dedi. 
     Türkiye'nin AB'ye çok şey kazandıracağına inandığını ifade eden Gül, ''Avrupalıların da bunu bildiklerini, o nedenle Türkiye gibi büyük bir ülkenin AB'ye girişini arzu ettiklerini'' belirtti. 
     AB yolunda beklediği sonucu alamazsa Türkiye'nin yoluna devam edeceğini vurgulayan Gül, ''Türkiye AB'ye katılmazsa bu dünyanın sonudur, geleceği yoktur gibi bir düşünce içinde olmadıklarını'' söyledi. Böyle bir duruma ihtimal vermediğini ifade eden Gül, ''Böyle bir durum söz konusu olursa, bu AB'nin de kaybı olacaktır. Dünya barışı açısından AB'nin dünyada önemli bir rol oynayabilmesi açısından, Türkiye'nin üyeliğinin çok önemli olduğuna inanıyorum'' dedi. 
     
     ''TÜRKİYE OLARAK AKTİF OLACAĞIZ'' 

     Filistin Lideri Yaser Arafat'ın ölümünün ardından ortaya çıkan gelişmeleri de değerlendiren Gül, bölgede yeni bir dönem başladığını belirterek, ''Bu dönemin iyi bir şekilde değerlendirilmesi gerektiğini, bu dönemde kalıcı, nihai barış için ortamın daha uygun olduğunu gördüğünü kaydetti. 
     ABD Başkanı George Bush'un yeniden seçildiğini, dolayısıyla ABD'deki çeşitli lobilere taviz verme mecburiyetinin bulunmadığını belirten Gül, ''ABD'nin barış sürecinde etkinliğinin şart olduğuna'' işaret etti. 
     Filistin'de yeni bir liderliğin ortaya çıkacağını ifade eden Gül, ''Filistinlilerin en çok dikkat etmesi gereken şey açık ve şeffaf bir yönetimi konuşmalarıdır. Onları ancak bu güçlendirebilir ve dünyanın sempatisini ancak bu şekilde kazanabilirler'' diye konuştu. 
     İntihar saldırılarının durması gerektiğine işaret eden Gül, bunların Filistin'e faydası olmayacağını kaydetti. Gül, İsrail'in de BM kararlarına uyması gerektiğine dikkati çekerken, İsrail'in işgal ettiği topraklardan çekilmesi ve Filistin toprakları üzerindeki yerleşim yerlerini boşaltması gerektiğini söyledi. İsrail'in Filistin üzerine politikalar empoze etmemesi gerektiğini de belirten Gül, ''İsrail, Filistin'de kukla liderler çıksın gayreti içinde kesinlikle olmamalıdır'' dedi. 
     Filistin sorununun sadece bölgenin değil dünyadaki pek çok problemin çözümüne katkı sağlayacağını ve tüm dünyanın bu dönemi iyi değerlendirmesi gerektiğini belirten Gül, ''Türkiye olarak biz bu dönemde çok aktif olacağız'' diye konuştu. 
     Konuya ilişkin bazı ziyaretlerin olacağını ifade eden Gül, ''Türkiye bu konudaki düşüncelerini çok açık biçimde hem İsrail'le, hem Filistin'le hem diğer taraflarla konuşacak. Filistin Devleti var, Türkiye bu devleti tanıyor. Onun için Ankara'da büyükelçilikleri var. Bizim de Kudüs'te başkonsolosluğumuz var. Şimdi oraya bir büyükelçi tayin edeceğiz, onun vakti geldi'' dedi. 
     
     IRAK'TA ALTMIŞIN ÜZERİNDE TÜRK HAYATINI KAYBETTİ 

     Irak'taki son gelişmeleri de değerlendiren Gül, çoğunluğunu TIR ve kamyon şoförlerinin oluşturduğu atmışın üzerinde Türk vatandaşının bölgede hayatını kaybettiğini belirtti. 
     Rakamın yüksek olduğuna dikkati çeken Gül, muhalefet partilerinin bunu istismar ettiklerini, bunun doğru bir şey olmadığını kaydetti. 
     Ekonomik çıkarları doğrultusunda Irak'ta on binlerce Türk vatandaşı olduğunu hatırlatan Gül, günde iki-üç bin Türk kamyonunun Irak'a gittiğini ve Irak halkının ihtiyaçlarını taşıdıklarını bildirdi. TIR ve kamyonların bu nedenle hedef olduklarını ifade eden Gül, kayıpları minimuma indirmek için birçok tedbirin alındığını belirtti. 
     
</TEXT>
</DOC>
