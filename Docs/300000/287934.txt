<DOC>
<DOCNO> 287934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/yasam/axyas01.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökçen püre kurbanı 
</HEADLINE>
<TEXT>


7 aylık Gökçen bebek, hemşire annesi Ayla Malkaya'nın yedirdiği elma püresinin nefes borusuna kaçması sonucu boğularak can verdi 

ADEM GÜVEN, EVRİM ATAMAN DHA 

Seferihisar'da Cihan Dede Sağlık Ocağı'nda 10 yıldır görev yapan hemşire Ayla Malkaya, hazırladığı elma püresiyle beslemeye çalıştığı 7 aylık kızı Gökçen'i tüm kurtarma çalışmalarına rağmen kaybetti. Şehit Mehmet İzdal İlköğretim Okulu resim öğretmeni Gürcan Malkaya 36 ile evli olan 2 çocuk annesi Ayla Malkaya 28 , püreyi yerken kızının nefes borusunun tıkandığını fark edip sırtına vurdu. Nefes borusuna kaçan elma püresinin çıkmaması üzerine hemen ambulans çağırdı. Seferihisar Devlet Hastanesi'nde yapılan bir saatlik müdahaleden de sonuç alınamayınca Gökçen bebek, Dokuz Eylül Üniversitesi Hastanesi'ne götürüldü. 
Ancak tüm müdahalelere rağmen Gökçen, mart ayında dünyaya geldiği Dokuz Eylül Üniversitesi Hastanesi'nde bu kez son nefesini verdi. Gökçen'in ölüm haberini alan çift, 7 yaşındaki kızları Sabiha'ya sarılarak ağladı. 

Bu ilk vaka değil 
Gökçen'in cenazesi, öğle vakti kılınan cenaze namazının ardından toprağa verildi. Anne Malkaya, fenalaştığı için cenazeye katılmadı. 
İzmir Çamdibi'nde de 4 gün önce 2 aylık bir bebek, kusmuğunun nefes borusuna kaçması sonucu bir ay önce de Gültepe'de 57 günlük Eray Tanrıöver, mama yerken nefes borusunun tıkanması sonucu ölmüştü. 

Ne yapmak lazım 
'Yüzüstü yatırıp sırtına vurun' 
International Hospital İlkyardım Eğitimi Merkezi'nden Dr. Feridun Çelikmen, boğulma durumunda annelerin ne yapması gerektiğini şöyle anlattı "Bebeği bir kolun üzerine yüzüstü yatırın. Baş aşağı vaziyette yerle 30 derece açı yapacak şekilde sırtına vurun. Bu sırada parmağınızı bebeğin ağzına sokarak, soluk borusuna kaçan cismin çıkıp çıkmadığını kontrol edin. Cisim çıkmadıysa, mutlaka suni solunum yapılmalı." 


</TEXT>
</DOC>
