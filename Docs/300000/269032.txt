<DOC>
<DOCNO> 269032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonspo10.html </URL>
<DATE> 2004/09/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Yalçınkaya'ya davullu zurnalı karşılama... 
</HEADLINE>
<TEXT>

     Atina Olimpiyatları'nda gümüş madalya kazanan 17 yaşındaki boksör Atagün Yalçınkaya, memleketi Kayseri'ye gelişinde davul zurna eşliğinde kurban kesilerek karşılandı. 
     Babası Osman ve annesi Nezahat Yalçınkaya ile birlikte Kayseri'ye gelen Atagün Yalçınkaya'yı, Anbar Zabıta Kontrol Noktası'nda Gesi Belediye Başkanı Sami Eker, yakınları ve hemşehrileri karşıladı. 
     Yaklaşık 100 araçlık bir konvoyla babasının memleketi Gesi Beldesi'ne giden Yalçınkaya'ya, burada da hemşehrileri yoğun ilgi gösterdi. 
     Gesi Belediye Başkanı Sami Eker, Yalçınkaya'ya 10 Cumhuriyet Altını, plaket ve Türk Bayrağı hediye etti. 
     Eker, Atagün Yalçınkaya'nın, hediye ettiği Türk bayrağını, 2008 Pekin Olimpiyatları'nda şampiyon olarak göndere çektirmesini istedikyerini söyledi. 
     Yalçınkaya'ya, merkezi Ankara'da bulunan Gesi Vakfı da 5 adet Cumhuriyet Altını verdi. Bazı vatandaşlar da sporcuya çeyrek altın taktı. 
     Atagün Yalçınkaya da davul zurna eşliğinde halay çekip bir süre oynadı. 
     Yalçınkaya, gazetecilere yaptığı açıklamada, Kayseri ve Gesi halkına gösterdikleri ilgiden dolayı teşekkür etti. 
     Yalçınkaya, ''Başkanımıza teşekkür ediyorum. Beni çok duygulandırdılar. Bundan sonraki hedefim, yine en büyük kürsünün zirvesine çıkmak. Önümüzde Akdeniz Oyunları, Avrupa ve Dünya Şampiyonaları var, 2008'de Pekin'de olimpiyatlar var. Orada da ülkemizi en iyi şekilde temsil etmek istiyorum'' dedi. 
     
</TEXT>
</DOC>
