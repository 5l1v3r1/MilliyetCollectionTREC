<DOC>
<DOCNO> 274492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun10.html </URL>
<DATE> 2004/09/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Batı basını AB yolu açıldı... 
</HEADLINE>
<TEXT>

     Başbakan Tayyip Erdoğan'ın zinayı cezalandırmaktan vazgeçmesi üzerine AB Komisyonu'ndan gelen "engel kalmadı" açıklaması, Batı basınında büyük yankı yaptı. Gazeteler, Türkiye'ye Aralık ayında yeşil ışık yıkılacağına ilişkin güçlü bir güvence verildiğini belirtirken, "AB yolu açıldı" yorumunu yaptılar. Alman Bild gazetesi okurlarına jest yaparak Türkçe 'Hoşgeldiniz' başlığını kullandı. 
     
     THE TIMES 

     Türkiye-AB ilişkilerindeki son gelişmelere değinen İngiliz The Times gazetesi, ''Avrupa'nın Türkiye'ye yalan söylemekten vazgeçmesi gerektiğini'' yazdı. 
     Gazetenin baş yazısında, ''Türkiye'de büyük çoğunluğun AB üyeliğini istediği, Türkiye'nin AB üyeliğinin çağdaş İslam'ın demokrasiyle ve diğer dinlerle bağdaşabileceğinin kanıtlanabilmesi için bugüne kadar yakalanmış en büyük fırsat olduğu'' görüşü dile getirildi. 
     ''Bu durumun aynı zamanda Avrupa için de birliğin bir Hıristiyan kulübü olmadığını kanıtlama fırsatı getirdiği'' ifade edildi. 
     AB Komisyonu'nun genişlemeden sorumlu üyesi Günter Verheugen'in dün yaptığı, Türkiye ile üyelik müzakerelerine hemen başlanması gerektiğine dair açıklamanın memnuniyetle karşılandığı yazıda, Verheugen'in Türkiye karşıtlarının gecikmelere yol açmasına izin vermemesi gerektiği kaydedildi. 
     ''Türkiye'nin üyeliğine karşı yürütülen uzun süreli direnişin, Türkiye'deki reformların kararlılıkla sürdürülmesi durumunda, şovenizm gibi görüleceği'' ifade edilen yazıda, ''Türkiye'ye kucak açmanın bugün her zamankinden çok daha isabetli olduğu'' belirtildi. 

     
</TEXT>
</DOC>
