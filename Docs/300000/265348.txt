<DOC>
<DOCNO> 265348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/dunya/adun.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un 'kirli savaş'ı 
</HEADLINE>
<TEXT>


ABD'de Demokrat aday Kerry, kendisini Vietnam'da sahtek rlık yaparak madalya almakla suçlayan TV reklamları yüzünden zor durumda. Bush'u 'kirli savaş yürütmekle' suçlayan Kerry, reklamları yasaklatmak için harekete geçti 

DIŞ HABERLER SERVİSİ 


ABD'de 2 Kasım'daki başkanlık seçiminde yarışacak Cumhuriyetçi George W. Bush ile Demokrat John Kerry, kampanyalarını sürdürürken, gündeme televizyonda yayımlanan bir kitap reklamı damgasını vurdu. Vietnam Savaşı'nda gösterdiği yararlılıklardan dolayı 5 madalya alan Kerry'nin kahramanlıklarını sorgulayan ve Demokrat adayın yalan söyleyerek madalya aldığını iddia eden kitap yüzünden iki taraf birbirine girdi. 
Kerry, Bush - Cheney ikilisini sahip oldukları yasadışı bağlantıları kullanarak "kirli savaş" yürütmekle suçladı. Kitapla bir ilişkileri olmadığını ancak içeriğine de itiraz etmediğini belirten Beyaz Saray ise, "Kerry'nin gözünü kan bürümüş" açıklamasını yaptı. 
Kavga, söz düellosunun ötesine geçerek hukuk savaşına da dönüşmek üzere. Kerry'nin kampanya sorumluları, söz konusu kitabın yanlış bilgiler içerdiğini savunarak reklamının TV'de yayımlanmasının yasaklanması için Federal Seçim Komisyonu'na resmen başvurdu. 
Kerry, "Hakikat için Devriye Botu Gazileri" adlı bir grup, Vietnam'da savaşmış eski askerin anılarını anlattıkları ve kendisinin savaşta aldığı yaralar konusunda yalan söylediğini, köy yaktığını, hatta ABD'ye ihanet ettiğini iddia eden "Komuta İçin Uygun Değil" Unfit for Command adlı kitapla, Bush - Cheney ikilisi arasında bağlantı olduğunu savundu. Kerry, Bush'u kirli işlerini yapan adamlarına kendisini karalattığını belirtti. 
Kerry'nin şik yet başvurusunda özellikle New York Times gazetesinde yer alan, "Vietnam gazileriyle üst düzey Texaslı politikacılar ve Bush ailesinin yakın adamı Karl Rove arasında ilişkiler ağı var" şeklindeki ifadelere atıfta bulundu. Kerry'nin kampanya yetkilileri, ayrıca Florida'daki Bush'un seçim kararg hında kitabın el ilanlarının bulunmasının aradaki ilişkiyi kanıtladığını ileri sürdüler. 
"Komuta İçin Uygun Değil" kitabının televizyon reklamı, ilk olarak ağustos başında özel olarak seçilen bazı eyaletlerde gösterilmişti. Reklam ikinci kez önceki gün ekranlara geldi. Kerry, her iki reklam filminin gösteriminin durdurulmasını istedi. 
Demokrat adayın yardımcıları, kitabın da piyasadan geri çekilmesi için girişim başlattı. Kerry'nin sözcüsü Had Clanton, kitabın, yayıncısı tarafından toplatılması gerektiğini söyledi. 

Bush yükselişe geçti 

ABD'DE Demokratik Parti'nin geçen ay yapılan Ulusal Kongresi'nden sonra, Cumhuriyetçi rakibi Başkan George W. Bush'a 5 puanlık fark atan John Kerry'ye desteğin düştüğü ve Bush'un aradaki farkı kapatmaya başladığı bildirildi. CBS televizyonu tarafından yapılan ankete göre, bugün seçim olsa Kerry - Edwards ikilisi oyların yüzde 46'sını, Bush- Cheney ikilisiyse yüzde 45'ini alıyor. Bir ay önce Demokratların kongresinin hemen sonrasında yapılan anketlerdeyse Kerry - Edwards ikilisi oyların yüzde 48'ini alırken, Bush - Cheney yüzde 43'te kalıyordu. 

254 gün çiftlikte 

ABD Başkanı George W. Bush'un görevde bulunduğu 4 yıl içinde 254 gününü Beyaz Saray yerine Texas'taki çiftliğinde geçirdi. Görev süresinin yüzde 20'sini Beyaz Saray dışında geçiren Bush, Texas'taki Prairie Chapel çiftliğine 38. kez gidecek. Bush'un çiftliğinde ağaç kestiği, çalıları temizlediği ve dağ bisikletine bindiği kaydediliyor. 


</TEXT>
</DOC>
