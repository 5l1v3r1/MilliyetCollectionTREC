<DOC>
<DOCNO> 252072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/spor/spo02.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni sambacı Fabiano 
</HEADLINE>
<TEXT>


Fenerbahçe, Brezilya'nın Sao Paulo takımının 25 yaşındaki sol kanat oyuncusunu renklerine bağladı. Bir yıllığına kiralanan Fabiano bugün Türkiye'ye gelecek, sağlık kontrolünden sonra idmana çıkacak 


Perugia'da oynadı 
FENERBAHÇE, Brezilyalı Fabiano Lima Rodriguez'i de renklerine bağladı. Satış opsiyonu Sarı - Lacivertli kulüpte olmak üzere bir yıllığına Sao Paulo takımından kiralanan 25 yaşındaki sambacı, savunmanın sol kanadında görev yapıyor. Teknik Direktör Daum'un raporu doğrultusunda alınan Fabiao, geçtiğimiz sezon İtalya Ligi takımlarından Perugia'da kiralık oynadı. 

Kutlualp imza attırdı 
DIŞİLİŞKİLER Sorumlusu Hakan Bilal Kutlualp'in resmi sözleşme imzalattığı Fabiano'nun bugün Frankfurt üzerinden Türkiye'ye geleceği belirtildi. Brezilyalı oyuncu Acıbadem Hastanesi'nde sağlık kontrolünden geçtikten sonra Samandıra Tesisleri'ne giderek Sarı - Lacivertli takımdaki ilk antrenmanına çıkacak. Bu transferle birlikte Fenerbahçe'deki Brezilyalı oyuncuların sayısı beşe yükseldi. Bu arada Petkov'un sözleşmesi feshedildi. 

İlhan haber yolladı 
JAPONYA'DA umduğunu bulamayan ve Almanya'ya geri dönen İlhan Mansız'ın da Fenerbahçe'ye haber yolladığı öğrenildi. Golcü oyuncunun Sarı - Lacivertli formayı giymek istediği, yönetimin de bu girişimden sonra İlhan'ın bonservis ücretini araştırmaya başladığı belirtildi. Başkan Aziz Yıldırım'ın, bu transferlerle ilgili olarak, "Eğer şartlar uygun olursa İlhan'ı niye almayalım" dediği bildirildi. 

İdman bitti, alkış geldi 

Daum'la başladılar 
YENİ sezon hazırlıklarını hafta başından itibaren sürdüren Fenerbahçe'de tempo giderek yükselmeye başladı. Samandıra'da dün çift idman yapan Sarı - Lacivertli futbolcular, sabah antrenmanında Teknik Direktör Christoph Daum'un gözetiminde 2 saat 10 dakika süren bir program yaptılar. 

Koch'la bunaldılar 
FUTBOLCULARINI önce salonda çalıştıran Daum, ardından çift kale maç ile antrenmanı devam ettirdi. Son olarak yönetimi ele alan Ronald Koch'un çalışması sonunda ise oyuncular yorgunluktan adeta bitkin düştü. Koch'un antrenmanı bitirmesi futbolcular tarafından alkışlarla karşılandı. 

Özel davet 
BAŞBAKAN Recep Tayyip Erdoğan'ın da aralarında bulunduğu bir grup milletvekili, Fenerbahçe'yi Atatürk'ün Yalova'ya gelişinin 75. yıldönümü olan 19 Ağustos'ta Yalovaspor ile özel maç yapmaya çağırdı. 17 milletvekilinin imzasını taşıyan yazıda, "Kulübümüzün, bizlerin bu isteği karşısında duyarlı olacağına ve bu karşılaşmayı organize edeceğine olan inancımızı bildiririz" ifadesi yer aldı. 

Her cepheye ayrı forma 
Fenerbahçe'nin yeni sezonda giyeceği formalar dün Şükrü Saracoğlu Stadı'nda tanıtıldı. Asbaşkan Murat Özaydınlı, futbolcular Serkan, Mahmut, Volkan, Tuncay, Selçuk ve Semih de tanıtımda hazır bulundu. Fenerbahçe, ligde iç saha maçlarına klasik çubuklu forma ile çıkacak. Deplasmanlarda lacivert ve sarı ağırlıklı formalar giyilecek. Şampiyonlar Ligi'ndeki tercih ise beyaz ağırlıklı formadan yana olacak. 







</TEXT>
</DOC>
