<DOC>
<DOCNO> 296077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/dunya/dun06.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'dan 17 Aralık desteği 
</HEADLINE>
<TEXT>


Bush yönetimi, Türkiye'ye ek koşulsuz müzakere tarihi verilmesi için AB nezdinde kulis yürütürken, Rum Yönetimi'nin vetoya yanaşmaması için de telkin yapıyor 

YASEMİN ÇONGAR Washington 


Türkiye'nin Avrupa Birliğin'den AB müzakere tarihi almasını isteyen ve bunun için Kopenhag kriterlerinin ötesinde koşul getirilmesine karşı çıkan ABD yönetimi, Avrupa'da Ankara lehine "sessiz ve derinden" kulis yürütüyor. Bu kulisin önümüzdeki günlerde yoğunlaşması beklenen alan ise Kıbrıs. Washington, Kıbrıs Rum Yönetimi'nin Türkiye ile müzakerelerin başlaması konusunda veto kullanmaması ya da Türkiye'ye kabul edemeyeceği koşullar dayatılmaması için, Lefkoşa ve ilgili başkentlere yönelik telkinlerini artıracak. 

ABD 'alçak profil' çiziyor 
Bush yönetiminin 16 - 17 Aralık Brüksel Zirvesi öncesinde Türkiye - AB ilişkisi konusunda koruduğu "alçak profil", başta Berlin olmak üzere çeşitli Avrupa başkentlerinden gelen "Baskı yapmanız ters teper" uyarısının sonucu. Başkan Bush ve kurmayları, "müdahaleci görünmemek için" Türkiye'nin AB'ye katılımı yanlısı açıklamalardan kaçınıyorlar. Buna karşın ABD Dışişleri Bakan Vekili Richard Armitage, önceki gün bir soru üzerine, "AB üyesi olmamamıza rağmen, Türkiye'nin AB'ye katılma imk nına sahip olması konusunda hep kararlı tutum izledik. Umudumuz bu yöndedir" dedi. 

Rumlar uyarıldı 
ABD'li diplomatlar ise, AB'nin Washington'dan Türkiye konusunda "yüksek sesli" çıkışlar istemediğini, buna karşın özellikle Kıbrıs Rum Yönetimi'ne yönelik mesajlar konusunda kendilerine görev düştüğünü belirtiyorlar. Bu kapsamda Washington'ın Güney Kıbrıs'a mesajı, Türkiye'nin AB ile müzakere sürecine girmesi halinde, Ada'da çözümün kolaylaşacağı yönünde. Kıbrıs'ın Türkiye'ye karşı olası bir veto ya da açık engelleme girişimine kalkışmasının ise, ABD'nin tepkisini de çekeceği Rum tarafına hissettiriliyor. 




</TEXT>
</DOC>
