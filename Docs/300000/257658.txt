<DOC>
<DOCNO> 257658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonspo14.html </URL>
<DATE> 2004/07/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Aktuğ İbrahim Ege'nin affedilmesi söz konusu değildir... 
</HEADLINE>
<TEXT>

     Trabzonspor Kulübü Başkanı Atay Aktuğ, Futbol Federasyonu genel kurulunda, kulübün onursal başkanı Mehmet Ali Yılmaz'ı tüm güçleriyle desteklediklerini söyledi. 
     Atay Aktuğ, A.A muhabirine yaptığı açıklamada, Haluk Ulusoy'un adaylığını geri çekmesinin ardından bordo-mavili kulübün onursal başkanı Mehmet Ali Yılmaz'ı destekleme kararı aldıklarını dile getirerek, ''Genel kurulda tüm gücümüzle onursal başkanımız Yılmaz'ı destekledik'' dedi. 
     Yılmaz'ın adaylığını genel kurula 2 gün kala açıkladığını da dile getiren Aktuğ, ''Büyük bir oy kaybıyla seçimi kaybetmedi. 2 günde alınan bu oy büyük oydur. Onursal başkanımız varken başka bir adayı desteklememiz mümkün değildi'' diye konuştu. 
     Genel kurulun düzeyli bir biçimde geçtiğini de kaydeden Aktuğ, şöyle devam etti 
     ''Bıçakçı'nın başkanlığı Türk futboluna hayırlı olsun. İnşallah Türk futbolu için iyi şeyler yapılır. Elbette federasyon olarak her kulübe eşit davranacaktır. Bizim de istediğimiz bu. Trabzonspor, büyük bir kulüptür ve herhangi bir endişemiz yok.'' 
     
     "İBRAHİM EGE KONUSU KAPANMIŞTIR'' 
     Aktuğ, Almanya'da bir bayanı taciz ettiği iddia edilen İbrahim Ege'nin affedilmesi gibi bir durumun sözkonusu olmadığını söyledi. 
     Aktuğ, bu konunun artık konuşulmamasını istediğini de kaydederek, ''Yönetim kurulunun bu futbolcu hakkında toplanıp karar vereceği biçimindeki söylentiler doğru değildir. Bu konuda zaten karar verilmiştir ve kararımız kesindir. Trabzonspor, büyük bir kulüptür ve alınan karar çocuğun çıkarınadır. Artık bu konunun konuşulması da İbrahim Ege konusunun büyümesine, Trabzonspor'un da zarar görmesine neden olur.'' Trabzon'a bu gece geleceğini kaydeden Aktuğ, yönetim kurulu toplantısının da büyük olasılıkla gelecek hafta yapılacağını, ancak şu anda gündemde herhangi önemli bir konunun bulunmadığını bildirdi. 
     
     ''TRANSFERLER SÜRECEK'' 
     Aktuğ, transfer çalışmalarının sürdüğünü, 1 veya 2 futbolcuyu kadrolarına katmak istediklerini söyledi. 
     Lee'nin transfer görüşmesinin bugün resmiyet kazanacağını da ifade eden Aktuğ, ''Sakat oyuncularımız var. Bu nedenle 1 veya 2 futbolcu daha almak istiyoruz'' diye konuştu. 
     
</TEXT>
</DOC>
