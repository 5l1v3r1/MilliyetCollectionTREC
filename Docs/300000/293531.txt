<DOC>
<DOCNO> 293531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur10.html </URL>
<DATE> 2004/11/30/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Emanete ihanet .. 
</HEADLINE>
<TEXT>

     
     Fatih DALDAL BAYRAMİÇ Çanakkale , DHA 

     

ÇANAKKALE'nin Ezine İlçesi'nde, arkadaşının emanet ettiği 120 keçiyi ilçe dışına çıkarıp satmak isteyen Hasan Esentürk'e sahte evrak düzenleyen köy muhtarı İsmail Yavaş ile sahte sağlık raporu veren veteriner hekim Necmi Pamuk tutuklandı. Hasan Esentürk ise 1 gün gözaltında tutulduktan sonra savcılıkça serbest bırakıldı. 
     Ezine'de oturan çiftçi Recep Can, borçları nedeniyle evine icra geleceği korkusuyla, beslediği 120 tane keçisini, "Birkaç gün senin ağılında dursun'' diyerek, Üsküpçü Köyü'ndeki arkadaşı Hasan Esentürk'e teslim etti. Emanet edilen keçileri bir hafta sonra satmaya karar veren Hasan Esentürk, Ezine'de olayın duyulabileceği ihtimaliyle, Bayramiç İlçesi Yiğitler Köyü Muhtarı İsmail Yavaş'dan 35 , hayvanların bir başka yere nakli sırasında kullanılan "Menşei Şahadetnamesi'' aldı. 
     Hasan Esentürk, daha sonra da yine Bayramiç İlçe Tarım Müdürlüğü'nde görevli veteriner Necmi Pamuk'tan 48 keçileri ilçe dışına çıkarmak için iddiaya göre rüşvetle sağlık raporu aldı. Hasan Esentürk, arkadaşına ait keçileri Ezine'den çıkarıp satmaya hazırlanırken, olayı öğrenen mal sahibi Recep Can, Bayramiç Cumhuriyet Savcılığına suç duyurusunda bulundu. 
     Jandarmanın yaptığı soruşturmada Hasan Esentürk'ün, arkadaşına ait keçileri Yiğitler Köyü Muhtarı İsmail Yavaş'tan sahte Menşei Şahadetnamesi, veteriner Necmi Pamuk'tan sahte sağlık raporu alarak satmaya çalıştığı ortaya çıktı. 
     Hasan Esentürk, İsmail Yavaş ve Necmi Pamuk gözaltına aldı. Hasan Esentürk, savcılıktaki ifadesinde, "Keçilere sağlık raporu almak için veteriner Necmi Pamuk'a 60 milyon lira ödedim'' dedi. Adliyeye çıkarılan sanıklardan Muhtar İsmail Yavaş evrakta tahribat ve görevi kötüye kullanmak, veteriner Necmi Pamuk ise görevi kötüye kullanmak ve rüşvet almak iddiasıyla tutuklandı. 
     Olay nedeniyle bir gün gözaltında tutulan Hasan Esentürk ise serbest bırakıldı. Bayramiç Kaymakamı Hüseyin Ergi ise İlçe Tarım Müdürlüğü'nde başka veteriner olmadığı için Çanakkale'den geçici görevle veteriner istedi. 
     
</TEXT>
</DOC>
