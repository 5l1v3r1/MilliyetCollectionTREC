<DOC>
<DOCNO> 268140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko19.html </URL>
<DATE> 2004/09/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ağustos'ta en fazla altın kazandırdı... 
</HEADLINE>
<TEXT>

     Başlıca tasarruf araçları içerisinde ağustosta en yüksek getiriyi yüzde 6.6 ile altın sağlarken, cari işlemler açığından tedirgin olup, devalüasyon beklentisiyle dolar ya da euroya dönenler de hisse senetleri dışındaki TL yatırım araçlarına göre daha yüksek getiri elde ettiler. Yılın ilk sekiz ayında en yüksek getiriyi 12 ay vadeli Hazine iç borçlanma kağıtları, son bir yılda ise hisse senedi yatırımcıları sağladı. 
     ANKA'nın yaptığı hesaplamaya göre tasarruflarını ağustosta vadeli TL mevduat olarak değerlendiren tasarruf sahipleri, bir ay vadeli mevduatta yüzde 1.6, üç, altı ve bir yıl vadeli mevduatlarda ise yüzde 1.7 oranında net getiri sağladılar. 
     Bir önceki ayın son iş günündeki döviz kurlarıyla, ağustos sonundaki kur esas alınarak yapılan hesaplamaya göre tasarrufunu dolar olarak değerlendirenler ağustosta yüzde 2.7, euro olarak değerlendirenler ise yüzde 3.1 oranında getiri elde ettiler. 1 dolar ve 0.77 eurodan oluşan döviz sepetinin getirisi ise yüzde 2.9 düzeyinde gerçekleşti. Ağustosta sterlin tasarrufçusuna yüzde 1.4, yen ise yüzde 4.2 getiri sağladı. 
     Dolarını vadeli mevduat olarak değerlendirenler ise bankaların ortalama DTH faizleri esas alınarak yapılan hesaplamaya göre ağustosta bir ay vadelide faiz ve kur getirisiyle birlikte TL cinsinden yüzde 2.9, üç, altı ve dokuz ay vadelide ise yüzde 3 oranında getiri elde ettiler. 
     Cari işlemler açığındaki büyüme endişesiyle döviz kurlarında yaşanan yükseliş, bu endişeyle temmuz sonunda TL cinsinden yatırım araçlarından dövize geçenleri karlı çıkardı. 
     Altın yüzde 6.6'lık getiriyle ağustosun en fazla kazandıran yapıtım aracı olurken, İMKB endeksi ise yüzde 4.3 oranında artış gösteri. 
     Tasarruflarını iç borçlanma senetlerinde değerlendirenler ise üç, altı ve dokuz ay vadeli kağıtlarda yüzde 1.9 getiri sağladılar. 12 ay vadeli iç borçlanma kağıtlarının ağustos ayı getirisi yüzde 2.4'e kadar yükselirken, 15 ay vadeli kağıtların getirisi ise yüzde 1.9'da kaldı. 
     
     OCAK-AĞUSTOS GETİRİSİ 
     Ocak-Ağustos döneminde ise tasarruflarını bir ay vadeli mevduatta çevirenler yüzde 13.9, üç ay vadelide tutanlar yüzde 12.2, altı ay vadelide tutanlar yüzde 11 ve bir yıl vadelide 
     tutanlar ise yüzde 14 getiri sağladılar. Euro yılın ilk sekiz ayında yatırımcısına yüzde 3.4 oranında nominal getiri sağlarken, dolar yatırımcısı yüzde 7.8, sterlin yatırımcısı yüzde 8.3 ve yen yatrımcısı ise yüzde 4.9 getiri elde etti. Bu dönemde 1 dolar ve 0.77 eurodan oluştuğu varsayılan döviz sepetinin getirisi ise yüzde 5.6 olarak hesaplandı. Yılın ilk sekiz ayında altın yüzde 5.8, hisse senetleri ise yüzde 8.6 kazandırdı. Yılın ilk sekiz ayında tasarruflarını 6 ay vadeli iç borçlanma kağıtlarında değerlendirenler yüzde 16.7, okuz ay vadelide tutanlar yüzde 17.2, bir yıl vadelide tutanlar yüzde 18, 15 ay vadelide tutanlar ise yüzde 17.2 oranında kazandılar. 
     
     SON BİR YIL 
     Son bir yılda ise tasarruflarını bir ay vadeli TL mevduatta çevirenler yüzde 23.8, üç ay vadelide çevirenler yüzde 25.3 ve altı ay vadelide tutanlar ise yüzde 27.4 getiri elde ettiler. Ağustos 2003 sonunda parasını bir yıl vadeli mevduata yatıranlar ise yüzde 35.7'lik bir net faiz gelirine sahip oldular. Tasarruflarını son bir yıla euroda tutanlar yüzde 19.6, dolarda tutanlar yüzde 7.8, 1 dolar ve 0.77 eurodan oluşan bir döviz sepeti yapanlar ise yüzde 13.2 kazandılar. Sterlin son bir yılda yatırımcısına yüzde 22.4, Japon Yeni yüzde 14.6 kazandırdı. 
     Altının son bir yıllık getirisi yüzde 18.3'te kalırken, İMKB, yüzde 74.1'lik getirisiyle göz kamaştırdı. Son bir yıllık dönemde altı ay vadeli iç borçlanma senetleri tasarruf sahiplerine yüzde 28.9, altı ay vadeliler yüzde 29.4, 12 ay vadeliler ise yüzde 30.3 kazandırdı. Son bir yılda parasını 15 ay vadeli Hazine tahvillerinde tutanların ağustos sonu itibariyle oluşan 12 aylık getirileri ise yüzde 43.2'ye yükseldi. 
     Son bir yılda faiz oranlarının düşeceğine inanarak, tasarruflarını uzun vadeli mevduat ya da iç borçlanma kağıtlarına yatıranların önemli ölçüde kazançlı çıktığı gözlendi. 
     
</TEXT>
</DOC>
