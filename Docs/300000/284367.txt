<DOC>
<DOCNO> 284367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/soneko09.html </URL>
<DATE> 2004/10/29/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Hisse senetleri geçen hafta ortalama yüzde 2.95 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 2.95 oranında değer kazandı. 
     Geçen hafta, AB konusuyla ilgili Fransa'dan gelen olumlu açıklamalar ve Çukurova Grubu'nun Tasarruf Mevduatı Sigorta Fonu'na TMSF olan borç taksitlerini ödemesi piyasalar tarafından olumlu algılandı. Önemli bir direnç olacağı düşünülen 22,250 puan seviyesini zorlanmadan geçen endeks, haftanın son seansının yapıldığı Perşembe günü gelen alımlarla 22,600 direncinin üstünde kapandı. 
     Son seansta yaşanan artışlarda petrol fiyatlarındaki sert düşüşlerin yanında Asya ve Avrupa borsalarındaki oldukça iyi kapanışlar ve Avrupa Birliği süreciyle ilgili yaşanan pozitif gelişmeler etkili oldu. 
     Borsa uzmanları, lokomotif olarak kabul edilebilecek hisselerdeki teknik güçlenmenin devam etmesinin bu hafta başlayan yükselişin önümüzdeki haftaya da sarkacağının bir göstergesi olduğunu ifade ederek, bu yükselişin 23,500-24,000 aralığına kadar sürmesi ihtimalinin oldukça yüksek olduğunu kaydediyor. 
     
     ÖZETLE PİYASALAR 
     Borsadaki yükselişin yanında İMKB Tahvil ve Bono Piyasası'ndaki ortalama oranlarda 1 puanın altında kalan düşüşler gözlendi. Altın fiyatlarında sakin bir seyir izlenirken mevduat faizlerinde bir değişim olmadı. Dövizde iniş çıkışlı seyir geçen hafta da devam etti. 
     Hisse senetleri haftalık bazda ortalama yüzde 2.95 oranında değer kazandı. 24 ayar külçe altının gram satış fiyatı yerinde sayarken, Cumhuriyet altınının satış fiyatı yüzde 0.37 geriledi. Türk Lirası karşısında dolar yüzde 0.41 gerilerken, euro yüzde 0.11 artış kaydetti. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.32 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.34, haftalık reponun net getirisi yüzde 0.30 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü ortalama yüzde 1.51'lik düşüşle haftaya başladı. Diğer günlerde ise artışlar gözlendi. Endeks, Salı günü ortalama yüzde 1.07, Çarşamba günü ortalama yüzde 1.91, Perşembe günü yapılan tek seansta da ortalama yüzde 1.48 oranında artış kaydetti. Cumhuriyet Bayramı nedeniyle Perşembe günü ikinci seans ile Cuma günündeki seanslar yapılmadı. 
     Endeks, toplam 7 seansın yapıldığı hafta boyunca 655.92 puanlık artışla 22,243.97 puandan 22,899.89 puana yükseldi. Hisse senetlerindeki haftalık ortalama artış yüzde 1.95 oldu. 
     İMKB Ulusal-Mali Endeksi 825.77 puan artışla 30,004.40 puandan 30,830.17 puana, İMKB Ulusal-Sanayi Endeksi 473.84 puan artışla 20,362.28 puandan 20,836.12 puana ve İMKB Ulusal-Hizmetler Endeksi de 849.79 puan artışla 12,425.36 puandan 13,275.15 puana çıktı. 
     Böylece, mali grup hisseleri ortalama yüzde 2.75 oranında, sanayi grubu hisseleri ortalama yüzde 2.33 oranında ve hizmetler grubu hisseler de ortalama yüzde 6.84 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 303 hisse senedinden 168'i değer kazanırken, 100 hisse senedi değer yitirdi, 35 hisse senedinin değeri değişmedi. 
     Geçen hafta en yüksek oranlı artış, yüzde 56.76 ile Kartonsan hisselerinde gerçekleşti. Yüzde 41.55'lik artışla Haznedar Refrakter hisseleri ikinci ve yüzde 27.64'lük artışla Ditaş Doğan hisseleri üçüncü oldu. 
     En yüksek oranlı düşüş ise yüzde 15.94 ile Alternatif Yatırım Ortaklığı hisselerinde oldu. Yüzde 15.34'lük düşüşle Meges Boya hisseleri ikinci ve yüzde 9.43'lük düşüşle de Ege Profil hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 14 milyar 771.7 milyon adet hisse senedi işlem gördü ve karşılığında 2 katrilyon 924.4 milyar liralık işlem hacmi gerçekleşti. 
     
     DÖVİZ 
     Geçen hafta dövizde iniş çıkışlı bir seyir izlendi. İstanbul serbest döviz piyasasında alınıp satılan ABD Doları Türk Lirası karşısında yüzde 0.41 oranında gerilerken, euro yüzde 0.11 oranında değer kazandı. 
     Önceki hafta sonuna göre ABD Doları'nın Türk Lirası satış fiyatı 6 bin lira düşerek 1 milyon 474 bin liraya inerken, euronun satış fiyatı 2 bin lira artışla 1 milyon 870 bin liraya çıktı. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.37 düşerek 2 milyon 690 bin liraya inerken, İsviçre Frangı'nın satış fiyatı yüzde 0.83 artarak 1 milyon 220 bin liraya çıktı. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre değişmezken, Cumhuriyet altınının satış fiyatı yüzde 0.37 geriledi. 
     Külçe altının gram satış fiyatı 20 milyon 150 bin lirada kalırken, Cumhuriyet altınının satış fiyatı 136 milyon liraya indi. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı değişmeyerek 19 milyon 949 bin 100 lirada kaldı. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.32 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 1,729 puan artarak 4,927 puandan 6,656 puana çıktı. 
     Geçen haftanın en çok değer kazanan katılma belgeleri, yüzde 2.89'luk artışla Eczacıbaşı Menkul Değerler B Tipi Tahvil Bono Fon, yüzde 2.23'lük artışla Es Menkul Değerler Yatırım A Tipi Değişken Fon ve yüzde 1.88'lik artışla Bender A Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 0.99'luk düşüşle Gedik A Tipi Karma Fon, yüzde 0.93'lük düşüşle Turkish Yatırım Tipi Değişken Fon ve yüzde 0.62'lik düşüşle Denizbank A Tipi Hisse Fon oldu. 
     
     HAZİNE İHALELERİ 
     Hazine geçen hafta biri bono, diğeri de tahvil olmak üzere iki ihale düzenledi. 
     Hazine'nin Salı günü düzenlediği 287 gün vadeli bono ihalesine, 2 katrilyon 270.8 trilyon liralık nominal teklif geldi. Nominal 1 katrilyon 385.4 trilyon lira, net 1 katrilyon 173.8 trilyon liralık satışın yapıldığı ihalede, basit faiz yüzde 22.87, bileşik faiz yüzde 23.40 oldu. Bonoların geri ödemesi 10 Ağustos 2005'te yapılacak. 
     Aynı gün düzenlenen 2 gün vadeli Türk Lirası cinsinden tahvil ihalesinde ise 2 katrilyon 805.6 trilyon liralık teklife karşın, nominal 1 katrilyon 783.5 trilyon lira, net 1 katrilyon 324.3 trilyon liralık satış yapıldı. İhalede basit yıllık faiz yüzde 23.73, bileşik faiz yüzde 22.59 oldu. Söz konusu tahvillerin geri ödemesi 12 Nisan 2006'da yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.33 ile yüzde 0.45 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.34 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 20.7 dolayında bulunan haftalık reponun net getirisi de yüzde 0.30 oldu. 
     
</TEXT>
</DOC>
