<DOC>
<DOCNO> 252992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun36.html </URL>
<DATE> 2004/07/05/ </DATE>
<TIME> 23.32 </TIME>
<AUTHOR>  </AUTHOR>
<HEADLINE>
Serbest bırakılan ABD askeri... El Cezire "Emin bir yere götürüldü" 
</HEADLINE>
<TEXT>

     El Cezire televizyonu, Irak'ta kaçırılan Lübnan asıllı Amerikan deniz piyadesi Vasıf Ali Hassun'un Amerikan ordusuna geri dönmemeye söz verdiğini, serbest bırakıldığını ve ''emin bir yere'' götürüldüğünü duyurdu. 
     Fransız haber ajansı AFP, El Cezire'ye dayanarak yayınladığı haberinde, Lübnan asıllı deniz piyadesini başını keserek öldürmekle tehdit eden direniş örgütünün silahlı kanadı olan ''İslami Tepki Hareketi'' tarafından gönderilen yazılı açıklamada, Hassun'un emin bir yere götürüldüğünü aktardı. 
     Hassun'un nereye götürlüdüğünün belirtilmediğini kaydeden AFP, El Cezire'ye gönderilen açıklamada, ''Hassun, Amerikan ordusuna geri dönmeyeceğine söz verdi'' denildiği bilgisine yer verdi. 
     AFP, daha önceki haberinde örgütün, ''Hassun sağ-salim üssüne döndü'' açıklamasında bulunduğunu duyurmuştu. 
     Bu arada, Hassun'un Lübnan'daki kardeşi Sami, telefonla AFP'ye yaptığı açıklamada, kardeşinin serbest kalmasıyla ilgili resmi açıklama yapılmadan bir yorumda bulunmak istemediğini söyledi. 
     Lübnan Dışişleri Bakanı Jean Ubeyd de henüz bu konuda bir doğrulama olmadığını ve gelişmeleri izlediğini açıkladı. 
     Amerikalı yetkililer, Hassun'un serbest bırakıldığından haberleri olmadığını açıklamış ve El Cezire'nin söyledikleri hakkında yorum yapmayacaklarını, durum hakkında daha çok bilgi sahibi olduklarında bunu bildireceklerini söylemişlerdi. 
     
</TEXT>
</DOC>
