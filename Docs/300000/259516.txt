<DOC>
<DOCNO> 259516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun01.html </URL>
<DATE> 2004/07/31/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
Nablus'ta 3 yabancı kilise gönüllüsü, kaçırılıp serbest bırakıldı 
</HEADLINE>
<TEXT>

     Filistinli silahlı kişiler, Batı Şeria'nın Nablus kentinde 3 yabancı kilise gönüllüsünü kaçırdıktan sonra serbest bıraktı. 
     Filistinli güvenlik kaynakları, Nablus'ta İngilizce dersleri veren bir Hıristiyan hayır kurumu için çalışan Amerikalı, İngiliz ve İrlandalı gönüllerin kaçırıldıktan yaklaşık 3 saat sonra serbest bırakıldığını bildirdi. 
     Gönüllülerin, polisin, Balata mülteci kampında silah zoruyla götürüldükleri bölgeyi kuşatması sonucu serbest bırakıldığı belirtildi. 
     Eylemin sorumluluğunu henüz üstlenen olmadı. 
     Bu arada, Filistin lideri Yaser Arafat'ın Fetih hareketinden El Aksa Şehitleri Tugayları, belediye başkanının taleplerini yerine getirmeyi reddetmesi sonucu Batı Şeria'nın Cenin kentinde bir hükümet binasını ateşe verdi. 
     Örgütün lideri, Arafat'ın hafta başında göreve getirdiği Belediye Başkanı Kadirah Musa'nın, El Aksa Şehitleri Tugayları üyelerine maaş ödemeyi ve örgütle işbirliği yapmayı reddettiğini söyledi. 
     
</TEXT>
</DOC>
