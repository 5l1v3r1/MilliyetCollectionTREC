<DOC>
<DOCNO> 268568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonyas20.html </URL>
<DATE> 2004/09/02/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
"Putin'in kızları" Türkiye'de... 
</HEADLINE>
<TEXT>

     Türk-Rus Kültür Derneği tarafından Türkiye'ye davet edilen, Rusya'da ''Putin'in Kızları'' olarak anılan Beriozka Devlet Akademik Koreografik Dans Topluluğu, 8 Eylül'e kadar çeşitli kentlerde gösteriler sunacak. 
     Türk-Rus Kültür Derneği Başkan Yardımcısı Murat Şengül, düzenlediği basın toplantısında, Türkiye ile Rusya arasında kültürel ilişkiler yoluyla barışa hizmet etmeyi, iki ülke halklarının birbirini daha iyi tanımasını amaçladıklarını söyledi. 
     Şengül, Ekim ayından başlayarak sinema, tiyatro, bale ve opera gibi kültürel etkinlikleri Türkiye ve Rusya'da sürdürmeyi planladıklarını belirtti. 
     Kelime anlamı ''huş ağacı'' olan ''Beriozka'' Dans Topluluğu, danslarıyla Rusya'nın zengin kültürünü, bu kültür içinde yer alan efsaneleri, gelenekleri ve insanların yaşama bakışını anlatıyor. 
     Bugüne kadar 5 kıtada 65 ülke dolaşan ve Rusya'nın en sevilen dans topluluğu kabul edilen topluluğun geçmişi, 56 yıl öncesine uzanıyor. 1948 yılında ''Bir Huş Ağacı Vardı'' şarkısı eşliğinde, adım atmaktan çok, adeta kayarak dans eden 16 genç kızın gösterisi seyirciyi öyle etkiledi ki, grup o günden sonra, ''huş ağacı'' anlamına gelen ''Beriozka'' adıyla anıldı. 
     Gökyüzünün mavisini ve Rusya'nın tabii güzelliklerini simgeleyen, huş ağacının dallarını anımsatan mavi eşarplarıyla kendilerine özgü dansa sahip topluluğu kuran ve 1978 yılına kadar dansın koreografisini yapan N.S Nadiezhdina'nın ölümünden sonra, grubun sanat yönetmenliğini Beriozka'da 20 yıl dans eden ''başdansçı'' M. M. Koltsova yürütüyor. 
     Topluluğun aslında Ekim ayında Türkiye'ye gelmesi bekleniyordu, ancak Rusya Devlet Başkanı Vladimir Putin'in ziyaretiyle aynı zamana denk getirilmesi için program Eylül'e alındı. 
     Beriozka Dans Topluluğu, bugün Ankara Büyük Tiyatro'da, yarın İzmir Sabancı Kültür Merkezi'nde, Cumartesi-Pazar İstanbul Atatürk Kültür Merkezi'nde, 8 Eylül Çarşamba günü de Antalya Aspendos'ta gösteriler yapacak. 
     Topluluğun 3 Eylül'de İzmir'de yapacağı gösteriye ''Rus Ressamları Sergisi'' de eşlik edecek. Sabancı Kültür Merkezi'nde açılacak sergide 7 ressama ait 25 eser yer alacak. 
     Beriozka Topluluğu'nun Türkiye'ye getirilmesi ve dar zamanda hazırlanan bu çok kapsamlı gösteri programının yapılmasında, Dışişleri Bakanı ve Başbakan Yardımcısı Abdullah Gül, Milli Eğitim Bakanı Hüseyin Çelik, Kültür ve Turizm Bakanı Erkan Mumcu, AK Parti İzmir milletvekili Zekeriya Akçam ve THY başta olmak üzere çok sayıda sponsorun katkıları bulunuyor. 
     
</TEXT>
</DOC>
