<DOC>
<DOCNO> 284190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur64.html </URL>
<DATE> 2004/10/28/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Alanya'da doktor cinayeti... Tutuklu doktor hapiste kalp krizi geçirdi 
</HEADLINE>
<TEXT>

     Antalya'nın Gazipaşa İlçesi'nde kaybolduktan 5 gün sonra cesedi bulunan Kardiyolog Süha Ekmekçioğlu'nun öldürülmesiyle ilgili dün tutuklanan Doktor Kenan İğdeci'nin, cezaevinde kalp krizi geçirdiği bildirildi. 
     Alanya'da Ekmekçioğlu'nun öldürülmesi olayıyla ilgili olarak gıyabi tutuklama kararıyla aranırken dün teslim olan ve tutuklanarak Alanya kapalı Cezaevi'ne konulan Pratisyen Hekim Kenan İğdeci'nin, bugün cezaevinde kalp krizi geçirdiği öğrenildi. 
     Jandarma yetkilileri, Alanya Devlet Hastanesi'ne kaldırılan tutuklu doktorun, hastanenin mahkum koğuşunda müşahade altında tutulduğunu bildirdiler. 
     Gözaltına alınan ve tutuklanan cinayet zanlısı Serdar Ballı, kendisini Dr. Kenan İğdeci'nin azmettirdiğini iddia etmiş, İğdeci, gıyabı tutuklama kararıyla aranırken dün teslim olmuştu. 
     Savcılık ve mahkeme ifadelerinde, hakkındaki suçlamaları kabul etmediği öğrenilen Serdar Ballı da emniyette verdiği ifadeyi mahkemede değiştirerek, cinayeti kendisinin işlemediğini, Doktor İğdeci'nin işlediğini ileri sürmüştü. 
     
</TEXT>
</DOC>
