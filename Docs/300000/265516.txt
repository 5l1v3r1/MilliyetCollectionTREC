<DOC>
<DOCNO> 265516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sontur13.html </URL>
<DATE> 2004/08/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Edremit'te kaçakları taşıyan tekne battı 1 ölü, 4 kayıp 
</HEADLINE>
<TEXT>

     Balıkesir'in Edremit İlçesi'ne bağlı Altınoluk Beldesi açıklarında, Afgan uyruklu kaçakları taşıyan bir teknenin batması sonucu 1 kişi öldü. Kaybolan 4 kişinin ise arandığı bildirildi. 
     Alınan bilgiye göre, kaçakları taşıyan bir tekne, gece Altınoluk açıklarında battı. Balıkçıların durumu haber vermesi üzerine olay yerine gelen Altınoluk Jandarma ve Sahil Güvenlik Bölge Komutalığı'na bağlı ekipler, batan teknedeki 15 kaçağı kurtardı. 1 kaçağın cesedi balıkçılar tarafından bulunurken, kaybolan 4 kişinin arandığı bildirildi. 
     Altınoluk Jandarma Komutanlığı'na götürülen kaçakların tamamının erkek ve Afgan uyruklu olduğu belirlendi. 
     Kaçakların jandarmaya verdikleri ifadede, tekne kaptanının başka bir tekneyle kaçtığını söyledikleri öğrenildi. 
     Olayla ilgili soruşturma başlatıldı. 
     
</TEXT>
</DOC>
