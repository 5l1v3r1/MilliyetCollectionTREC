<DOC>
<DOCNO> 297288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy26.html </URL>
<DATE> 2004/12/13/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
Topbaş, Mason toplantısına katılmasına açıklık getirdi... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Hür ve Kabul Edilmiş Masonlar Büyük Locası'nın toplantısına katılmasıyla ilgili haberlere ilişkin, ''Ben mason değilim. Toplantılarına davet ettikleri için, bu kentin belediye başkanı olarak katıldım'' dedi. 
     Topbaş, Büyükşehir Belediyesi'nde yarın Brüksel'e gerçekleştireceği ziyaretle ilgili olarak bilgi verdiği toplantıda, 17 Aralık'ta açıklanacak Türkiye'ye üyelik müzakere tarihi öncesinde Brüksel Belediye Başkanı ve Avrupa Parlamentosu üyeleriyle görüşmelerde bulunacağını kaydetti. 
     ''Yerel yönetim özerklik şartıyla ilgili bilgi ve deneyimleri paylaşacak ve bu deneyimleri İstanbul'a aktaracak ofis çalışması içinde olduklarını'' belirten Topbaş, İstanbul'da tüm hizmetlerde standartların üzerine çıkacak çalışmalar yapmaları gerektiğini söyledi. 
     Topbaş, Türkiye'ye müzakere tarihinin verileceğine inandığını da ifade ederek, ''Türk milleti azmettiği zaman başarıyor. Müzakere tarihinin verilmesi Türkiye için bir açılım olacak. Biz de bu mesuliyet bilinciyle daha çok çalışacağız'' dedi. 
     Müzakere sürecinde Türkiye'nin mevzuatının AB mevzuatına yaklaştırılması için sadece merkezi hükümetin değil, yerel yönetimlerin ve toplumun tüm kesimlerinin çaba sarf etmesi gerektiğini vurgulayan Topbaş, belediye tarafından hazırlanan ''AB-Türkiye ve Yerellik'' ile ''Yerel Yönetimlerin AB İçindeki Yeri ve İşlevleri'' isimli iki kitabı da basına tanıttı. 
     
     SORULARI YANITLADI 
     Toplantıda basın mensuplarının sorularını da yanıtlayan Topbaş, bir gazetecinin ''Yurtdışı seyahatlerine sağlık sorunları nedeniyle çıktığı yönünde iddialar bulunduğunu'' belirtmesi üzerine, ''Sağlığımla ilgili hiçbir problemim yok'' dedi. 
     Topbaş şunları söyledi 
     ''Sağlığımla ilgili dedikodu yapanlar, menfaat kavgası yapanlardır. Bazı imkanları rahat kullanamayan insanlar bu söylentileri çıkarıyor. İnsanlar tabii ki hasta olabilir. Kimin ne olacağını kimse bilemez. Bu sadece Allah'ın takdiridir. Allah kimseye dert vermesin. Bu söylentiler olsa olsa benim için, 'şöyle olsun, böyle olsun, bu adam gitsin' diyen insanların duaları olabilir. Menfaat kavgası olduğunu biliyorum ama, kimin bundan nasıl bir menfaat beklediğini anlayamıyorum. Birtakım imkanlara rahat ulaşamayan çevreler bunlar. Bu bazı insanların yöntemleri.'' 
     
     MASON LOCASI TOPLANTISI 
     Kadir Topbaş, ''Hür ve Kabul Edilmiş Masonlar Büyük Locası'nın 96. yıldönümü kutlamalarına katılmasına'' ilişkin sorular üzerine de ''Locanın başkan ve yardımcılarının kendisini daha önce ziyarete geldiğini, davet üzerine de Büyükşehir Belediye Başkanı olarak bu toplantıya katıldığını'' söyledi. 
     Birçok sivil toplum örgütü, kurum ve kuruluş temsilcilerinin davetlerine katıldığını belirten Topbaş, ''Başkan olarak herkesi temsil ediyorsunuz. Kente zarar veren bir kurum ya da kuruluş olmadıktan sonra bu tür davetlere katılıyorum. Kiliseye de sinagoga da gidiyorum. AB'ye girme sürecine onlar da katkı veriyor, çalışmalar yapıyor. Beyoğlu Belediye Başkanı iken de 2 kez toplantılarına katılmıştım. Partimin de haberi vardı'' dedi. 
     Bazı basın organlarında çıkan fotoğrafta yer alanların mimar arkadaşları olduğunu belirten Topbaş, birisinin mason olduğunu önceden bildiğini, diğerini de ilk defa orada gördüğünü söyledi. 
     Topbaş, bir gazetecinin, ''Siz de mason musunuz'' sorusuna, ''Hayır ben mason değilim'' yanıtını verdi. Bu sırada bir gazetecinin ''Kasımpaşalı'' ifadesi üzerine Topbaş, ''Evet Kasımpaşalıyım derim'' şeklinde espri yaptı. 
     Eski ihale kanunu ile Büyükşehir Belediyesi'nden iş alan ancak kaynak ve bilgi yönünden yetersiz müteahhitlerin işlerini, keşif bedeli bittiği zaman aynı firmaya devam ettirmeyip işin kalan kısmını yeniden ihale edeceklerini belirten Topbaş, bundan sonraki ihalelerde en kaliteli işi en iyi fiyata ve en kısa zamanda yapacak firmaları tercih edeceklerini, özellikle şartnamelere zaman kavramını koyacaklarını sözlerine ekledi. 
     
</TEXT>
</DOC>
