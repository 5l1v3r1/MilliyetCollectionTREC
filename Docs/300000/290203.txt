<DOC>
<DOCNO> 290203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonspo19.html </URL>
<DATE> 2004/11/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Cavcav Futbolda zaman zaman hatır şikesi olmuştur... 
</HEADLINE>
<TEXT>

     Gençlerbirliği Kulübü Başkanı İlhan Cavcav ile futbolculardan kaleci Ömer ve Youla, Anıttepe Lisesi öğrencileriyle buluştu. 
     Lisede öğrencilerden gelen soruları yanıtlayan kulüp başkanı İlhan Cavcav, '' Futbolda şike yoktur diyemem ama vardır demek de kolay bir olay değil'' dedi. 
     Şikenin, bir dedikodu ve bir laf olduğunu ifade eden Cavcav, ''Bunu tespit etmek kolay değil. Futbolda zaman zaman hatır şikesi olmuştur falan takım falancaya yenilsin gibi. Takım futbolcuları, diğer takımdaki arkadaşlarına yardım etmişlerdir'' diye konuştu. 
     Cavcav, TBMM'nin haklı olarak olaya el attığını belirterek, yapılan soruşturmalar sonucunda böyle şeyler belirlendiği takdirde gereken cezaların verileceğini kaydetti. 
     Milli takımla ilgili yöneltilen bir soruya Cavcav, ''Ben, Ersun Yanal'ın, mutlak ve mutlak surette başarılı olacağına inanıyorum'' diye yanıt verdi. 
     Ukrayna yenilgisini, Türkiye'nin üstünde bir kara bulut gibi görmemek gerektiğini ifade eden Cavcav, şöyle konuştu 
     ''Genel olarak Türk futbolunda bir düşüş var. Bizim kadromuza baktığınızda en başta olmamız gerekir ama durum böyle değil. 
     Beşiktaş, Galatasaray ve Fenerbahçe'ye bakarsak, sahaya koydukları futbolda çok büyük bir düşüş var. Türk futbolu olarak düşüş içindeyiz. Böyle bir durumda milli takımda da başarı bekleyemezsiniz. 
     Türkiye, birinciliklere layık bir ülkedir bunu da başaracağız.'' 

     
</TEXT>
</DOC>
