<DOC>
<DOCNO> 295722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/guncel/axgun02.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vururken gülüyorlardı' 
</HEADLINE>
<TEXT>


Almanya'da 5.5 aylık hamile Sibel Yılmaz'a saldırdıkları iddiasıyla 7 kişi gözaltına alındı. Yılmaz, "Hamileyim diye yalvardım, dinlemediler" dedi 

İRFAN SEZER, SEVGİ FIRAT Münih 

Almanya'da Münih kentinde maskeli ve sopalı grubun saldırısı sonucu 5.5 aylık bebeğini yitiren Sibel Yılmaz, çocuğunu göremeyecek olmanın üzüntüsünü yaşıyor. Yılmaz, "Saldırganlara 'Vurmayın, hamileyim' diye yalvardım. Gülerek devam ettiler" dedi. 
Hastanede tedavi gören Yılmaz, Hasenbergl semtindeki teyzesinin evinin önünde meydana gelen saldırıyı anlatırken gözyaşlarını tutamadı. Yılmaz başına gelenleri şöyle anlattı 
"Kız kardeşim Elif, yeğenlerim Sultan ve Pınar'la teyzemin evine doğru yürüyorduk. Evin önünde ambulans görünce panikledik. Ambulansa yaklaşınca, yüzü maskeli 7 - 8 kişinin saldırısına uğradık. Kaçmaya başladık. Hamile olduğum için koşamadım. Beni hemen yakaladılar ve sopalarla vurmaya başladılar. 'Vurmayın, hamileyim' dedim ama gülerek devam ettiler. Yere düştüm. Gerisini hatırlamıyorum." 

'Bulunsunlar' 
Aldığı darbeler sonucu karnındaki bebeği ölen Sibel, "Daha çocuğumu göremeden mezara gömdüm. Bunu yapanların bulunmasını ve hak ettikleri cezalara çarptırılmasını istiyorum" diye konuştu. 
Doktorlar, Sibel'in bebeğini, 5.5 aylık olduğu için ameliyat yerine doğum yaptırarak alacaklarını belirtti. 
Polis, Yılmaz'a saldırdıkları iddiasıyla 7 kişiyi gözaltına aldı. Zanlılardan 2'sinin yabancı uyruklu olduğunu belirtti. Savcılığın, yaşları 13 ile 18 arasında değişen gençler hakkında dava açılıp açılmaması konusunda daha sonra karar vereceği bildirildi. 

7 kişi aranıyor 
Yılmaz ailesinin evini korumaya alan polis, ev halkını birkaç gün dışarı çıkmama konusunda uyardı. Polis, halen 13 - 18 yaşları arasında 7 genci aradıklarını da bildirdi. Saldırıyı gerçekleştiren gençlerin Noel geleneğine göre şeytan maskeleri takarak, ellerinde sopalarla, uslu olmayan çocukları korkutmak amacıyla dolaşan kişiler için kullanılan "krampus"lar olduğu belirtiliyor. 
Bu arada, Münih Başkonsolosu Babür Hızlan, Yılmaz'ı hastanede ziyaret ederek, geçmiş olsun dileğinde bulundu. 


</TEXT>
</DOC>
