<DOC>
<DOCNO> 275987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo37.html </URL>
<DATE> 2004/09/29/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
FİFA Başkanı Futbolun geleceğinden endişe ediyorum... 
</HEADLINE>
<TEXT>

     FİFA Başkanı Sepp Blatter, zengin Avrupa kulüplerinin ayrı bir lig oluşturma girişimlerinin endişe verici olduğunu kaydederek, bunun uluslararası futbolu zayıflatacağına inandığını belirtti. 
     Blatter, İngiliz Financial Times gazetesinde yazdığı makalede, Avrupa'daki çok az sayıda zengin kulübün tüm dünyadaki en iyi oyuncuları transfer ettiklerini, bu kulüplerin kendi liglerini kurmaları durumunda transfer edilen yabancı futbolcuların dünya kupası veya dostluk maçları için kendi ülke milli takımlarına dönmeyeceklerini öne sürdü. 
     Dünya futbolunun patronu Sepp Blatter yazısına şöyle devam etti. ''Bir kaç büyük Avrupa kulübü, geleceğini yeni kurulacak Avrupa Profesyonel Ligi'nde görüyor. Kendileri tarafından yönetilecek ama hepsinin ötesinde para tarafından yönetilecek bir ligde... Uluslararası maçların yerine konulacak yapay ligler futbolda felaketin habercisidir. Futbol herkes için eğlence aracı olmaya devam etmelidir'' Zengin futbol kulüplerinin ulusal futbol federasyonları üzerinde etkin olmaya çalışarak uluslararası futbolu zayıflatma çabasında olduklarını da ifade eden Blatter, '' Futbol, zenginlerin elinde oyuncak olmamalıdır'' dedi. 
     
</TEXT>
</DOC>
