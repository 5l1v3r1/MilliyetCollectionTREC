<DOC>
<DOCNO> 260290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo35.html </URL>
<DATE> 2004/08/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Galatasaray hafif bir çalışma yaptı... 
</HEADLINE>
<TEXT>

     Galatasaray, yeni sezon hazırlıklarını yaptığı idmanla sürdürdü. 
     Sabah saatlerinde ABD'den dönen sarı-kırmızılı ekip, ayağının tozuyla Florya Metin Oktay Tesisleri'ne giderek, yaklaşık bir saat süren hafif bir çalışma yaptı. 
     ABD kampında yer almayan yeni transfer Tomas'ın da ilk kez katıldığı çalışmada sarı-kırmızılı futbolcular koşu yaptı. Antrenmana, izinli olan Mondragon dışında bütün oyuncular katıldı. 
     Çalışma sonrası, kampa katılamayan Tomas ve Faruk Gürsoy, tek başına özel programlarına devam etti. 
     Öte yandan, Suat Kaya'nın yarınki jübile maçı öncesi, futbol takımının yeni sezonda giyeceği forma ve Galatasaray Pazarlama'nın ürünlerinin tanıtılacağı bir defile düzenlenecek. 
     
</TEXT>
</DOC>
