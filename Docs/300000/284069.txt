<DOC>
<DOCNO> 284069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/soneko19.html </URL>
<DATE> 2004/10/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Hazine, Kasım ayı borçlanma stratejisini açıkladı... 
</HEADLINE>
<TEXT>

     Hazine Müsteşarlığı, 10 Kasım valörlü 91 günlük referans bono ihalesi gerçekleştirecek. 
     Bu arada Kasım'da 15.5 katrilyon lirası iç, 1.7 katrilyon lirası dış borç olmak üzere, toplam 17.2 katrilyon liralık borç servisi yapılacak. 
     Hazine, Kasım Ayı İç Borçlanma Stratejisi'ni açıkladı. Buna göre değişken faiz ödemeli senetlerin kupon faizlerinin belirlenmesi amacıyla, 10 Kasım 2004 valör ve 9 Şubat 2005 itfa tarihli '91 günlük referans bono' ihalesi yapılacak. 
     Söz konusu ihalede net 2 katrilyon 226 trilyon TL tutarında ihraç yapılacak. Bu miktar Kasım ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'ine denk geliyr. 
     Bu ihalede, ROT ve ihale sonrası teklif yoluyla satış yapılmayacak. 
     Öte yandan iç borçlanma ihaleleri, genel olarak Salı günleri düzenlenecek. Ancak piyasaların uygun olduğu diğer günlerde de ihale düzenlenebilecek. Düzenlenecek ihalelerin detayları, ihale gününden en az bir gün önce kamuoyuna duyurulacak. 
     
     BORÇ SERVİSİ 

     Ayrıca Kasım'da 15.5 katrilyon lirası iç, 1.7 katrilyon lirası dış borç olmak üzere, toplam 17.2 katrilyon liralık borç servisi yapılacak. 
     İç borçların 12.9 katrlyon lirasını ana para, 2.6 katrilyon lirasını da faiz oluşturacak. 
     1.1 katrilyon liralık dış borç ana para ödemesbine karşılık da 0.7 katrilyon liralık dış borç faiz ödemesi gerçekleştirilecek. 
     Kasım ayındaki faiz dışı denge de, 4 katrilyon lira olarak öngörülüyor. 
     Kasım ayında piyasalara yapılacak 14.3 katrilyon liralık itfaya karşılık, piyasalardan 11.6 katrilyon liralık borçlanma hedefleniyor. 
     
     EN YÜKLÜ İÇ BORÇ ÖDEMESİ, 10 KASIM'DA 

     Hazine, bu yılın Kasım'da en yüklü iç borç ödemesini, 8.2 katrilyon lira ile 10 Kasım'da gerçekleştirecek. 
     Kasım Ayı Borçlanma Stratejisine göre, 24 Kasım'da da 5.3 katrilyon liralık ödeme yapacak olan Hazine, 17 Kasım'da ise 1 katrilyon lira ödeyecek. 
     Böylelikle Kasım ayında, 14.3 katrilyon lirası piyasaya, 526 trilyon lirası kamu kuruluşlarına, 659 trilyon lrası da Merkez Bankası'na olmak üzere toplam 15.5 katrilyon liralık iç borç ödemesi yapılacak. 
     Bunun, 14.1 katrilyon lirasını TL cinsinden, 681 trilyon lirasını döviz cinsinden, 664 trilyon lirasını da dövize endeksli iç borç ödemeleri oluşturacak. 
     
     EKİM AYI 

     Bu arada Ekim ayında, ihale yöntemiyle TL cinsi borçlanmalar toplamı nominal 13,9 katrilyon, net olarak ise 11,8 katrilyon lira oldu. 
     Döviz cinsi borçlanma toplamı ise nominal 1 milyar 175 milyon dolar karşılığı net 1 milyar 94 milyon dolar olarak gerçekleşti. 
     Doğrudan satış yöntemiyle kamu kuruluşlarına nominal 1 milyar dolar tutarında 3 yıl vadeli ve 250 milyon euro tutarında 4 yıl vadeli DİBS ihracı gerçekleştirildi. 
     Çalışanların Tasarruflarını Teşvik Hesabı'na, doğrudan satış yöntemiyle 29 Nisan 2003 tarihinde ihraç edilen senetlerden toplam 60 trilyon TL tutarında anapara ve faiz erken itfa yapıldı. 
     
     TMSF'YE PAMUKBANK İÇİN ÖZEL TERTİP DİBS 

     27 Ekim 2004 tarihinde Tasarruf Mevduatı Sigorta Fonu'na, ilgili kanunlar çerçevesinde, Pamukbank'ın Türkiye Halk Bankası'na devrine ilişkin, 2 katrilyon 340 trilyon 938 milyar TL tutarında 'ikrazen' özel tertip Devlet İç Borçlanma Senedi DİBS ihracı gerçekleştirildi. 
     
</TEXT>
</DOC>
