<DOC>
<DOCNO> 271725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo03.html </URL>
<DATE> 2004/09/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Özdemir Sparta Prag'ı yenerek 3 puanla başlamak istiyoruz... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, yarın Sparta Prag maçıyla başlayacak üçüncü Şampiyonlar Ligi serüveninde başarılı sonuçlar almak istediklerini söyledi. 
     ''Devler Ligi''yle ilgili düşüncelerini AA muhabirine aktaran Özdemir, Çek temsilcisi karşısında galip gelerek lige 3 puanla iyi bir başlangıç yapmak istediklerini ifade etti. 
     Avrupa Şampiyonlar Ligi'ndeki son mücadelelerinde ilk turda gurubu puansız kapatmalarının, camiada ve taraftarlar arasında başarı için özlem yarattığının altını çizen Özdemir, ''Biz, teknik heyet ve futbolcular bunun bilincinde. Yarın iyi bir başlangıç yaparak sonunu da öyle getirmek istiyoruz'' diye konuştu. 
     
     ''TARAFTARA BÜYÜK İŞ DÜŞÜYOR'' 
     Nihat Özdemir, yarınki maçta taraftarlara da takımı desteklemek adına büyük iş düştüğünü kaydetti. 
     Seyircinin stadı doldurup, maçın başından sonuna kadar centilmence takıma destek vermeleri gerektiğini ifade eden Özdemir, ''Taraftarımıza büyük iş düşüyor. 90 dakika takımı desteklemeleri gerekiyor. Onların da desteğiyle 3 puan alan taraf olacağımıza inanıyorum'' dedi. 
     
     ''AKÇAABAT SEBATSPOR MAÇI MORAL OLDU'' 
     Takımın, Avrupa Kupası maçlarındaki performansının, Birinci Süper Lig'deki performansına göre çok daha farklı olacağına inandığını vurgulayan Özdemir, ligde Akçaabat Sebatspor ile yaptıkları son maçta aldıkları galibiyetin takıma moral kazandırdığını söyledi. 
     Büyük maçlar öncesi ve sonrasındaki maçların çok stresli geçtiğini anlatan Özdemir, ''Akçaabat Sebatspor maçının son dakikalarında attığımız gollerle maçı kazandık. Büyük maçlar öncesi ve sonrası maçlar çok zor geçiyor. Bunu orada yaşadık. Ancak herşeye rağmen 3 puan aldık. Bu takıma moral oldu. Puan kaybına uğrasaydık, takım belkide olumsuz etkilenirdi'' diyerek sözlerini tamamladı. 
     
</TEXT>
</DOC>
