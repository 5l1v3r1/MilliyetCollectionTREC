<DOC>
<DOCNO> 286077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonsiy05.html </URL>
<DATE> 2004/11/04/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Komisyonda "İslam" tartışması 
</HEADLINE>
<TEXT>

     ANKARA Milliyet 

İslami Özel Sektörün Geliştirilmesi Kurumunun Kurulmasına İlişkin Anlaşmanın Uygun Bulunduğuna Dair yasa tasarısının TBMM Sanayi ve Ticaret Komisyonu'ndaki görüşmeleri kavgalı geçti. CHP'li üyeler "laikliğe aykırı" diyerek tasarıya itiraz ederken, AKP'liler "Her İslam kelimesine tepki göstermeyin" karşılığını verdi. 
     Kazakistan'ın başkenti Almatı'da 1 Eylül 2003'te imzalanan anlaşma, taraf ülkelerde İslam ilkelerine uygun olarak kurulan işletmelerin teşvik edilmesini, üretimin İslam ilkelerine uygun olarak yapılıp yapılmadığının kurum tarafından kontrol edilmesini, anlaşmazlıkların da İslam hukukuna göre çözülmesini öngörüyor. 
     CHP Adana Milletvekili Tacidar Seyhan, hükümet çekince koymuş olsa bile böyle bir anlaşmaya taraf olmanın laiklikten geri dönülmez bir ödün anlamına geldiğini söyledi. Seyhan, Anayasa'nın, İslam hukukunun kabul edilmesine hiçbir şekilde onay vermediğini vurgulayarak, anlaşmanın geri çekilmesini istedi. 
     AKP'lilerin, "İslam kelimesini gördüğünüz yerde itiraz ediyorsunuz. Dışişleri Bakanlığı'nın tasarısı yeterince incelenmiştir. Esas komisyon bile değiliz. Bırakalım Dışişleri Komisyonu baksın" açıklamaları karşısında CHP, tasarıya "muhalefet şerhi" koydu. CHP'lilerin bugün basın toplantısıyla tasarıya tepki göstermesi bekleniyor. 
     
</TEXT>
</DOC>
