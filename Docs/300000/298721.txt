<DOC>
<DOCNO> 298721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/soneko11.html </URL>
<DATE> 2004/12/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
ATO Başkanı 3 Ekim'e kadar önümüze nelerin getirileceği belli değil 
</HEADLINE>
<TEXT>

     Ankara Ticaret Odası ATO Başkanı Sinan Aygün, Türkiye'ye müzakere tarihi verilmesiyle ilgili olarak, bunun manşetlere bakıldığı zaman bir başarı olarak görüldüğünü ancak, 3 Ekim'e kadar Türkiye'nin önüne nelerin getirileceğinin belli olmadığını söyledi. 
     Gazetecilerin Türkiye'ye müzakere tarihi verilmesine ilişkin sorularını yanıtlayan Aygün, her şeyden önce kararlara ilişkin satır aralarının iyi okunması gerektiğini ifade etti. 
     Herkesin konuştuğu delegasyon kelimesinin ''kısıtlama, yasaklama'' anlamına geldiğini savunan Aygün, Türkiye'nin AB'ye tam üye olması durumunda bile çeşitli kısıtlamalarla karşılayacağını öne sürdü. 
     Kıbrıs konusunun da bir ''soru işareti'' olduğunu ifade eden Aygün, şöyle devam etti 
     ''3 Ekim'e kadar önümüze nelerin getireceği belli değil. Ermenistan konusu gündeme gelmedi, ekümenik konusu, Ermenistan kapısının açılması ve soykırımı iddiası gündeme gelmedi. Bugünden itibaren ne istenecek. Ekümenik, Kıbrıs konusu, Ermeni soykırımı, Ege kıta sahanlığı bunlarla ilgili ne diyecekler bilemiyoruz.'' 
     
     GERÇEK MARATON ŞİMDİ BAŞLIYOR 
     AB'ye üyelik konusunda gerçek maratonun şimdi başladığını belirten Aygün, ''Sayın Başbakanımız geldi, maratondan çıktı, geldi, yoruldu, bugün dinledi. Öğlene kadar dinlensin. Öğleden sonra tekrar gerçek maraton başlıyor. 3 Ekim'e kadar şapkadan ne çıkacak onu bekliyoruz'' diye konuştu. 
     Gazetecilerin Kıbrıs konusundaki soruları üzerine de Aygün, şunları söyledi 
     '' Bize Güney Kıbrıs'ı tanıycaksın diyor, mantıken de eğer bir birliğin içindeysen. Örneğin 25 kişilik bir apartmana taşınıyorsun sen kiracısın o apartmanda. Diyceksin ki ben 5 numaralı daireyi, buradan çıkartmam, bunu tanımıyorum , bunu diyemezsin. Zamanında Güney Kıbrıs'ın AB'ye tam üye olmasını engellemek lazımdı. İş işten geçti. Bu tanınma süreci nasıl olacak bilmiyoruz. Annan Planı'na Papadopulos hayır dedi. Papadopulos bizim gibi Kıbrıs'ı çok mu seviyor. Sonra okuduk, Annan Planı'nda 18 yıl sonra Kıbrıs'ın Girit haline dönmesi vardı. Papadopulos, 18 yıl bekleyemedi. Nasılsa 17 Aralık'ta ben bunu alacam niye 18 yıl bekliyeyim diye düşündü.'' 
     
     YOKSULLUK PANELİNE KATILIM OLMADI 
     Bu arada daha önce ATO'da yapılacağı duyurulan ''Yoksulluğun Toplumsal ve Ekonomik Boyutları'' konulu panel, katılım yetersizliği nedeniyle iptal edildi. 
     ATO Başkanı Aygün, bunu değerlendirerek, ''Herhalde herkes dün akşam AB rehavetine kapıldı, artık Türkiye'de yoksulluk bitti. AB'den dün müzakereye ilişkin tarih aldık, bugün Türkiye'de yoksul kalmadı. Herhalde herkesin cebine 10'ar bin dolar para girdi, kimse gelmedi'' şeklinde espri yaptı. 
     Deniz Feneri Yardımlaşma ve Dayanışma Derneği Başkanı Deniz Arslan da panele katılım olmamasını ''Bugün katılım olmaması bizi çok sevindirdi. Demek ki artık Türkiye'de yoksulluk alınan kararlarla bitmiş oldu. Ne mutlu bize artık oltalarımızı alıp balığa çıkıcağız'' diyerek eleştirdi. 
     
</TEXT>
</DOC>
