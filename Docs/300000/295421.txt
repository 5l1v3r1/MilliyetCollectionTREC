<DOC>
<DOCNO> 295421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/spor/ydemirkol.html </URL>
<DATE> 2004/12/07/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Hagi'nin seçimi 
</HEADLINE>
<TEXT>


Galatasaray yıllar sonra ilk kez Avrupa'da yok. Oyuncuları ilk kez milli takımlarda ilk 11'de kendilerine çok az yer bulabiliyor. Ve oldukları tek yer, Türkiye Süper Ligi, görülmemiş bir futbol fakirliği yaşıyor. Ligde, standardın üzerinde, istikrarlı tek bir futbol takımından dahi bahsetmek mümkün değil. Bu hafta karşılaşacak ikilinin dışında. 
Hagi'nin bu yıl başında eksiklerini iyi teşhis ettiği, tedaviyi olanaklar ölçüsünde iyi yaptığı takımı, bu sezon ilk kez iyi bir futbol takımıyla karşılaşacak. 5 maçtır gol yemeyen, son 3 Avrupa maçında konvertibilitesi olan futbol oynayan bir takım. Ligin başında 4-5-1 4-3-3 varyasyonunu Türkiye standartlarının üzerinde oynamış ve kazanmış, son haftalarda 4-4-2'ye dönüp keyif vermiş bir takım. Oyunu iki yönlü oynayabilen bir ekip. Hagi'nin takımı bu yıl ilk kez böyle bir rakiple oynayacak. Bu Fenerbahçe'yi önde kılıyor gibi. 
Ancak şöyle de düşünebiliriz, Sarı - Kırmızılılar son 20 yılda hiç böyle bir maça çıkmadı. Belki UEFA finaline çıkarken bile, bu kadar tek bir maça odaklanmamıştı. Bir maç onlar için hiç böylesine ilk deneyim, tek hedef olmamıştı. Sadece takım için değil, seyirci için de. Sami Yen'de bu kez başka türlü bir maç oynanacak. Roller değişti. Bu durumda olan hep Fenerbahçe'ydi ve genellikle istediği sonucu alan da onlardı. 
Yani bu kez içinde bulunulan sıkıştırılmışlık halinden isyan çıkaracak olan Galatasaray. Yıllardır Fenerbahçe'de olduğu gibi, Galatasaray'ın bu durumdan stres değil azim çıkarmasını beklemek yanlış olmaz. Bunun için gerekli olan güç ve deneyimleri var. Ellerindeki ekibin iskeleti o büyük zamanların yaratıcıları. Hocaları da virtüözleri. Bu işin moral yönü. Bir de futbol yönü var tabii. 

Defansif strateji 
Mondragon, Song, Tomas üçgeni doğru iki çapayla tamamlandığında, potansiyel olarak Türkiye'nin en tecrübeli ve geçilmez yapısını oluşturuyor. Zaten bu nedenle yarışta varlar. Tabii üst düzey bir hücum gücüyle sınanmamış olmaları akıllarda soru işaretleri bırakabilir. Ama Trabzonspor'a, Avni Aker'de pozisyon vermemiş olmak da onlar için umut vericidir. Fenerbahçe'nin sıradan Ankaragücü karşısında 66 dakika hiç pozisyon bulamamış olması da. Hagi'nin doğru bir strateji kurması halinde Fenerbahçe'yi hücum yönünde etkisiz kılabilirler. Sarı - Lacivertliler savunmalarının en önemli adamından yoksun. Kilit taşları Aurelio yok. Hagi'nin, muhtemelen Serkan ve Selçuk'la kurulacak bu bölgeyi doğru bir stratejiyle doldurması halinde Galatasaray zaferin yollarını açabilir. Tabii doğru bir oyun stratejiyle. Bu oyunu Fenerbahçe için bir kontratak maçına çevirmesi sonu olur. İki savunma kanadı, Cihan ve Orhan'ın Alex'in komutasındaki Tuncay ve Yozgatlı'ya direnme olanağı çok düşük. Bu karşılaşma ayrı kalibrede oyuncuların oyunu olur ve bu düelloyu kazanması çok zor. Yani özetle Hagi'nin muhtemelen defansif bir strateji seçmesi onu oyun içinde yaşatacaktır. Bu oyunu, Servet ve Luciano'yla Hakan, Hasan ve Necati'nin karşılaşması haline çevirmeyi yeğleyecek. Onları besleyecek alanı bulması zor değil. Çünkü Fenerbahçe Aurelio'suz. Bu strateji seçimi korkaklık değil, akıllılık olarak değerlendirilmeli. Fenerbahçe yıllarca bunu yaparak dengede aşağıda olduğu maçları kazandı. Hatta 6-0'lık maç bile bir kontratak stratejisiyle tarihe geçmiş bir zaferdir. Ve Hagi bunları bilecek kadar zeki bir adam. Bu maçı kazanabilir. 

Selçuk Şahin 

Aurelio sarı kartı gördüğünde ve Fenerbahçe derin kederlere gömüldüğünde Kuddusi Müftüoğlu'na itiraz eden kimdi farkında mısınız Kemal'in sakatlanıp çıkması sonucu oyuna giren ve Marco'nun cezalı duruma düşmesi sonrası Galatasaray maçında ilk 11'deki yeri garanti olan Selçuk Şahin. Büyük bir içtenlikle o sarı kartın yanlış olduğunu hakeme anlatmaya çalışıyordu. Ligin en önemli maçında en iyi yerden biletine kavuşmasını sağlayan karar için isyan ediyordu. Bundan kral takımdaşlık olur mu Biliyorum garip ama, itiraz için tebrikler Selçuk. 

Hakem standardı 

Cem Deda ve Kuddusi Müftüoğlu. İlki İngiltere Ligi'nde maç yönetir gibi, kendinden emin, futbolun oynanması, durmaması için elinden geleni yapıyor. Diğeri sürekli duran bir oyun yaratıyor. Birisinin faul bile çalmadığına diğeri kart gösteriyor. Bu iki hakem aynı federasyonun hakemi olamaz, aynı kıtanın hakemi bile olamaz, aynı devrin hakemi de olamaz. Hatta neredeyse aynı sporun bile hakemi olamaz. O zaman gözlemci neye göre bu bu hakemleri puanlıyor 

Bir futbol kampanyası lazım 

Beşiktaş seyircisiz, Ankara'da tribünler dolmamış, Gaziantep'te 10 golü 3 bin kişi izliyor. Alex şovun 14 bin kombinesi dışında topladığı insan sayısı kapasitenin dörtte birine ulaşmıyor, Trabzon'da insanlar en büyük yıldızlarına küfür kafir girişiyor. Hayır Trabzon'un çiçeği burnunda teknik direktörünün söylediğinin tam tersine bu durumu büyütmeliyiz. Şiddetle uğraştığımız kadar, bu durumla da uğraşmalıyız, bu piyasayı büyütmek ve müşteriyi artırmak için acilen kafa kafaya vermeliyiz. Sadece bizler değil. Reklamcıların, halkla ilişkilercilerin bu pazarı allayıp pullayıp satmaları gerekiyor. Acilen bir kampanya lazım. Bu piyasayı ayağa kaldırmalı. Bu oyunu yeniden bir keyif, bir muhteşem seyirlik kılmak için hemen çalışmaya başlamalı. 



</TEXT>
</DOC>
