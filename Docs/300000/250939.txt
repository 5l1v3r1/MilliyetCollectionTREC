<DOC>
<DOCNO> 250939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur32.html </URL>
<DATE> 2004/06/25/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Antalya Adliyesi'ne asılsız bomba ihbarı... 
</HEADLINE>
<TEXT>

     Antalya Adliye binasına bomba konulduğu yolunda polise telefonla yapılan bir ihbar üzerine, Antalya Adliye binası boşaltılarak, arandı ancak bomba ya da şüpheli bir pakete rastlanmadı. 
     Alınan bilgiye göre, 155 Polis İmdat telefonuna saat 13.30 gelen ihbar üzerine Adliye binasına gelen bomba uzmanları, çevik kuvvet polisi ve asayiş şubesine bağlı ekipler, hakim, savcı ve adliye personeli ile vatandaşları bina dışına çıkarttılar. Polis binada arama çalışması yaptığı sırada, adliye personeli, caddede çalışmanın tamamlanmasını beklediler. Yaklaşık 1 saatlik aramada bomba ya da herhangi bir şüpheli pakete rastlanmaması üzerine, binaya girişlere saat 14.30 sıralarında izin verildi. 
     Üst düzey bir polis yetkilisi gazetecilere yaptığı açıklamada, 155 polis imdat telefonuna Adliye binasına bomba konulduğu yolunda bir ihbar ulaştığını ve binanın uzman ekiplerce didik didik arandığını bildirdi. İhbarın asılsız çıktığını belirten yetkili, ''İcra Dairesi'nde bir ihale söz konusu olduğunu öğrendik. İhalenin engellenmesi amacıyla böyle bir girişimde bulunulduğu yönünde duyum geldi. Biz bu konunun üzerinde duruyoruz ve konuyu etraflıca araştırıyoruz'' dedi. 
     AA muhabirinin Cumhuriyet Savcılığı yetkililerinden aldığı bilgiye göre, bugün Adliye'deki İcra Dairesi'nde, Çallı semtindeki eski Yağ Sanayi Fabrikası'nın 2.5 trilyon lira bedelle ve açık artırma yöntemiyle satışı yapılacaktı. Yetkililer, ihbarın muhtemelen bu ihale yüzünden yapıldığını belirttiler. 
     
</TEXT>
</DOC>
