<DOC>
<DOCNO> 259127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur46.html </URL>
<DATE> 2004/07/29/ </DATE>
<TIME> 20.46 </TIME>
<AUTHOR>  </AUTHOR>
<HEADLINE>
Neve Şalom Sinagogu'nda ayin.. 
</HEADLINE>
<TEXT>

     Bombalı saldırının ardından onarım çalışmaları büyük ölçüde tamamlanan Neve Şalom Sinagogu'nda, Hahambaşı İsak Haleva'nın da katıldığı bir ayin düzenlendi. 
     Cemaatin yoğun ilgi gösterdiği ayin sırasında, sinagog ve çevresinde yoğun güvenlik önlemleri alındığı gözlendi. 
     İsak Haleva, ayin sonrası basın mensuplarının sorusu üzerine, Neve Şalom Sinagogu'nun resmi açılışının ekim ayında yapılacağını bildirdi. 
     Türkiye Hahambaşılığı'ndan yapılan yazılı açıklamada da 15 Kasım 2003 tarihinde bombalı saldırıya uğrayan Neve Şalom Sinagogu'nda saldırıdan kısa süre sonra başlayan onarım ve inşaat çalışmalarının büyük ölçüde tamamlandığı kaydedildi. 
     Tadilat dolayısıyla yerlerinden çıkarılmak zorunda kalınan kutsal Tevrat rulolarının bugün Neve Şalom Sinagogu'na geri konulduğu belirtilen açıklamada, sinagogun geçici olarak hizmete sokulduğu bildirildi. 
     Açıklamada, resmi açılış töreninin ekim ayında yapılmasının planlandığı ifade edilerek, bu törene devlet erkanı ve yerel yöneticilerin de davet edileceği ve basının tören öncesinde bilgilendirileceği kaydedildi. 
     
</TEXT>
</DOC>
