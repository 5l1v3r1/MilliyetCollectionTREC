<DOC>
<DOCNO> 256175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sontur26.html </URL>
<DATE> 2004/07/17/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Adnan Şenses'in ağabeyi Ertuğral, İzmir'de öldü... 
</HEADLINE>
<TEXT>

     Sanatçı Adnan Şenses'in ağabeyi ve Avusturya Birinci Lig takımlarından Mattersburg'un Teknik Direktörü Muhsin Ertuğral'un babası Lütfü Ertuğral 70 , İzmir'de tedavi gördüğü Dokuz Eylül Tıp Fakültesi Hastanesi'nde hayatını kaybetti. 
     Almanya'da bir turizm acentesinin işletmeciliği yapan Lütfü Ertuğral, tatilini geçirmek üzere geldiği İzmir'in Menderes İlçesi'ne bağlı Gümüldür Beldesi'ndeki yazlığında, akciğerlerinden rahatsızlanarak, DEÜ Tıp Fakültesi Hastanesi'ne kaldırıldı. Hastanede zatürree teşhisi konulan Ertuğral, kurtarılamadı. 
     Ağabeyinin ölümü üzerine İzmir'e gelen Şenses, ağabeyinin 2.5 yıl önce akciğerlerinden ameliyat geçirdiğini, ancak son rahatsızlığına kadar herhangi bir sağlık problemi yaşamadığını söyledi. 
     Şenses, ağabeyinin ölümünün duyulmasının ardından, Başbakan Recep Tayyip Erdoğan'ın, kendisini telefonla aradığını ve başsağlığı dilediğini belirtti. 
     Başbakan Erdoğan'ın, cenazenin Pazar günü kaldırılması halinde törene katılabileceğini söylediğini bildiren Şenses, ''Ancak cenazenin Pazartesi günü kaldırılacak olması ve o gün Roma'ya gitmesi gerektiği için cenazeye katılamayacağını söyledi'' dedi. 
     Evli ve iki çocuk babası Ertuğral'ın cenazesi, bu akşam uçakla İstanbul'a götürülecek. 
     Cenazenin, Pazartesi günü Levent Camii'nde öğleyin kılınacak cenaze namazının ardından, Zincirlikuyu Mezarlığı'nda defnedileceği bildirildi. 
     
</TEXT>
</DOC>
