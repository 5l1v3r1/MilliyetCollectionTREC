<DOC>
<DOCNO> 286043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/soneko12.html </URL>
<DATE> 2004/11/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tasarruflar Ekimde enflasyona tuş oldu... 
</HEADLINE>
<TEXT>

     Ekim ayıyla birlikte yeniden yükselmeye başlayan enflasyon tasarrufçuyu tuş etti. Ekimde hisse senetleri dışındaki tüm tasarruf araçlarının getirisi enflasyonun altında kaldı ve yatırımcısını reel olarak zarara uğrattı. Hisse senetlerine yatırım yapanlar yüzde 2 reel getiri elde etti. Dolar yüzde 3.9, euro yüzde 0.6, altın yüzde 1.9, TL mevduat yüzde 0.6-0.7, dolar mevduatı ise yüzde 3.7 reel zarara neden oldu. 
     ANKA'nın yaptığı hesaplamaya göre, geçen ay yalnızca Borsa'ya yatırım yapanlar enflasyonu yendi. İMKB 100 endeksine göre hisse senetlerinde ekim ayında nominal olarak yüzde 4.3'lük getiri oluştu. Devlet İstatistik Enstitüsü'nün DİE yüzde 2.22 olarak açıkladığı tüketici fiyatları artışından arındırıldığında hisse senetlerinin reel getiri yüzde 2 olarak gerçekleşti. 
     Borsa'nın ilk on aydaki nominal getirisi ise yüzde 23 oldu. Aynı dönemde TÜFE'deki yüzde 7.18'lik artıştan indirgendiğinde Borsa yatırımcısının reel kazancı yüzde 14.7 düzeyinde oluştu. 
     Yıllık bazda ise Borsa'ya yatırım yapanlar nominal olarak yüzde 45.4'lük reel getiri sağladı. TÜFE'de yüzde 9.86 olarak gerçekleşen yıllık artıştan arındırıldığında Borsa'nın yıllık reel getirisi yüzde 32.3'ü buldu. 
     
     DÖVİZDE REEL KAYIP 

     Ekim ayında dolarda yüzde 3.9, euroda yüzde 0.6, İngiliz Sterlini'nde yüzde 1.9, Japon Yeni'nde yüzde 0.2'lik reel kayıp oluştu. 
     İlk on aylık dönemde dolara yatırım yapanlar yüzde 1.6, euroya yatırım yapanlar yüzde 0.3, Japon Yeni'ne yatırım yapanlar yüzde 1.3 reel kayba uğrarken, sterlin yatırımcısı yüzde 1.4 reel getiri elde etti. 
     Son bir yılda ise dolar yüzde 9.5, euro yüzde 0.6, sterlin yüzde 1.7, yen yüzde 7.5 reel zarara uğrattı. 
     
     MEVDUAT DA KAYBETTİRDİ 

     Geçen ay Türk Lirası mevduata yatırım yapanlar vadelerine göre yüzde 0.6-0.7 oranında reel kayba uğradı. 
     Buna karşın, TL mevduat ilk on ayda yüzde 7.6-12, son bir yılda yüzde 11.2-15.9 reel getiri sağladı. 
     Dolar mevduatında ekim ayında yüzde 3.7'lik reel kayıp oluştu. İlk on ayda dolar mevduatına yatırım yapanlar reel bazda yüzde 0.3-1.1 getiri sağlarken, son bir yılda yüzde 6.6-7.1 oranında kayba uğradı. 
     KAMU KAĞITLARI İMKB devlet iç borçlanma senetleri performans endeksine göre Hazine bonosu ve Devlet tahvili gibi kamu kağıtlarından 3 ay vadelilerde geçen ay yüzde 0.5, altı ay vadelilerde yüzde 0.1, 12 ay vadelilerde yüzde 0.5 reel kayıp yaşandı. 9 ay vadeli kağıtlarda yüzde 0.4, 15 ay vadeli kağıtlarda ise yüzde 1.5 reel kazanç oluştu. Kamu kağıtları ocak-ekim döneminde yüzde 12.9 ile yüzde 15.3 arasında, son bir yılda ise yüzde 15.6 ile yüzde 22.9 oranında reel kazanç sağladı. 
     
     ALTIN DA KAYBETTİRDİ 

     Altın yatırımcısı da ekim ayında zarara uğradı. Altına yatırım yapanlar, geçen ay yüzde 1.9 oranında reel zararla karşılaştı. 
     Altın, ilk on aylık dönemde yüzde 0.9, yıllık bazda ise yüzde 1.1 oranında reel kayba neden oldu. 

     
</TEXT>
</DOC>
