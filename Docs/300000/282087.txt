<DOC>
<DOCNO> 282087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/yazar/kohen.html </URL>
<DATE> 2004/10/21/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
KKTC'de belirsizlik dönemi... 
</HEADLINE>
<TEXT>

LEFKOŞA 

KKTC Başbakanı Mehmet Ali Talat'ın, başında bulunduğu CTP - DP koalisyon hükümetinin istifasını dün Cumhurbaşkanı Rauf Denktaş'a sunması, buradaki iç politika gelişmelerini izleyenler için sürpriz olmadı. Bir gözlemcinin deyişiyle, "Bu istifa geç bile gerçekleşti"... 
İlginç olan husus, bu istifanın Talat ile koalisyon ortağı Serdar Denktaş arasında bir uyumsuzluktan değil, hükümetle Meclis'te temsil edilen diğer partiler arasındaki anlaşmazlıklar ve iktidarın azınlık durumuna düşmesinden kaynaklanmasıdır. 

BU hükümet 50 sandalyeli Meclis'te, halen CTP'den 19, DP'den de 5 olmak üzere ancak 24 sandalyeye sahiptir. Son zamanlarda birtakım yasaları Meclis'ten geçiremeyen iktidar, 2004 bütçesini dahi bir türlü sunamamıştır. 
Gerçekten Meclis'in kilitlenmesi ve bir türlü toplanamaması, hükümeti daha geniş bir çoğunluğa dayanma arayışlarına itmiştir. Nitekim son günlerde Talat çeşitli irili ufaklı partilerle temasa geçmiş, hatta "beşli geniş bir koalisyon" formülünü de gündeme getirmiştir. 
Bu çabalardan sonuç alamayınca Talat, ortağı S. Denktaş'ın da desteğiyle, istifayı vermek zorunda kalmıştır. CTP liderinin her fırsatta tekrarladığı "Bu Meclis'in aritmetiğinden istikrarlı bir hükümet çıkamaz" sözünün doğruluğu da böylece ortaya çıkmış oldu. 
Bu söz halen de geçerlidir. Yani istifa eden hükümetin yerine başka bir koalisyonun kurulması, imkansız değilse bile çok zordur. Bu zorluğa rağmen yeni bir hükümet kurulsa dahi, Meclis'in bu yapısıyla "istikrarlı ve sürdürülebilir" olması ihtimali oldukça zayıf görünüyor... 

CUMHURBAŞKANI Denktaş şimdi yeni hükümeti kurabilecek partilerle temaslarına başlıyor. İlk görüşmesini Meclis'te 19 sandalyeyle birinci parti durumundaki UDP'nin lideri Derviş Eroğlu'yla yapması bekleniyor. 
Çeşitli koalisyon formülleri daha önce de denendi, sonuç alınmadı. Eğer Serdar Denktaş bu kez, Eroğlu'yla aralarındaki ciddi ideolojik görüş ayrılıklarına rağmen bir ortaklığa razı olursa, bu gerçekten çok şaşırtıcı olacaktır. Bir meslektaşımızın dediği gibi, "Serdar yeni hükümet arayışında kilit durumunda olacak gibi görünüyor. Ama bu kilidin nasıl işleyeceği şu sırada belirsiz"... 
Esasen Talat'ın istifasıyla KKTC belirsiz bir döneme girmiş bulunuyor. 
Oysaki, Kıbrıs sorunu Türkiye'nin AB üyeliğiyle de ilişkili olarak çok kritik bir aşamada. Önümüzdeki haftalarda KKTC'deki "iç politika" gelişmeleri, AB, ABD ve BM tarafından da büyük dikkatle izlenecek. Çünkü bu gelişmeler, sonuçta "dış politika"ya da yansıyacaktır. Bir diplomatın dediği gibi, "Örneğin çözüme karşı tavrıyla tanınan UBP'nin yeni hükümeti kurması, dış dünyaya olumsuz sinyaller göndermiş olacaktır"... 
Nihayet eğer yeni hükümet kurulamazsa, "erken seçim" kaçınılmaz hale gelecektir. O da en erken ocak ayında - veya belki Cumhurbaşkanı seçimiyle nisanda - mümkün olur ki, bu da "belirsizlik dönemi"nin bir hayli uzayabileceği kaygısını yaratıyor... 



</TEXT>
</DOC>
