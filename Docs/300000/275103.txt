<DOC>
<DOCNO> 275103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonspo15.html </URL>
<DATE> 2004/09/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fenerbahçe, İngiltere'ye umutlu gitti... 
</HEADLINE>
<TEXT>

     Avrupa Şampiyonlar Ligi D Grubu'nda 2. maçında 28 Eylül Salı günü Manchester United ile karşılaşacak Fenerbahçe, özel uçakla İngiltere'ye gitti. 
     Atatürk Havalimanı'na futbolculardan önce gelen Kulüp Başkanı Aziz Yıldırım ve yöneticiler, açıklama yapmadan içeri girdiler. 
     Teknik heyet ve futbolcular havalimanına geldiğinde ise Fenerbahçe marşları çalındı. Zorlu Manchester United maçı öncesinde futbolcuların neşeli oldukları ve birbirleriyle şakalaştıkları gözlendi. 
     Havalimanında bulunan taraftarlar teknik heyet ve futbolculara büyük ilgi gösterdi. Taraftarlar, Teknik Direktör Christoph Daum'a çiçek verirken, futbolcularla fotoğraf çektirip, imza aldılar. Havalimanında en büyük ilgiyi yine Brezilyalı yıldız Alex gördü. 
     Hotel De Vere Motrram Hall'de konaklayacak olan Fenerbahçe, akşam saatlerinde yapacağı antrenmanla Manchester United maçının hazırlıklarına başlayacak. 
     
</TEXT>
</DOC>
