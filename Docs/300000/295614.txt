<DOC>
<DOCNO> 295614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonspo24.html </URL>
<DATE> 2004/12/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Zehiroğlu Tribünlerde yaşanan olumlu tablo bizi mutlu etti... 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, Trabzonspor maçında puan kaybetmelerinin kayıp olarak görünse de tribünlerde yaşanan olumlu tablonun kendilerini mutlu ettiğini ve gurur verdiğini söyledi. 
     Zehiroğlu, AA muhabirine yaptığı açıklamada, ligde yaptıkları son maçta Trabzonspor karşısına beş futbolcularından yoksun çıktıklarını, buna rağmen iyi bir oyun ortaya koyduklarını kaydederek, ''Görev alan arkadaşlarımız ellerinden gelenin en iyisini sahaya yansıttı. Biraz da şans yanımızda olsaydı Trabzonspor deplasmanından en az bir puanla dönebilirdik'' dedi. 
     Trabzonspor maçını kaybettiklerini, ancak genç oyuncularını kazandıklarını dile getiren Zehiroğlu, ''Bunun yanı sıra maçta tribünlerde yaşanan dostluk görüntüleri son zamanlarda tartışmaya açılan tribün terörüne ders verir nitelikteydi. Bu maçta puan kaybetmemiz bizim açımızdan kayıp olarak gözükse de yaşanan bu olumlu tablo bizleri mutlu etmiş ve gurur vermiştir'' diye konuştu. 
     Zehiroğlu, hafta sonunda sahalarında yapacakları Diyarbakırspor maçının mutlaka kazanmaları gereken bir maç olduğunu ifade ederek, şunları söyledi 
     ''Trabzonspor maçında kaybettiğimiz üç puanı Diyarbakırspor maçında telafi etmek istiyoruz. Rakibimizin de bizim de bu maçta yine eksik oyuncularımız var. Elimizden gelenin en iyisini sahaya yansıtarak ligin ilk yarısında sahamızda oynayacağımız son maçı mutlaka kazanmak istiyoruz. Seyircilerimizin bu maçta bizi yalnız bırakmamasını temenni ediyorum. Hedefimizden şaşmamak için bu maçta ve ligin ilk yarısının son maçında karşılaşacağımız Ankaragücü maçından mutlak galip ayrılmalıyız. Seyircimiz arkamızda olursa bunu daha kolay başarırız.'' 
     
</TEXT>
</DOC>
