<DOC>
<DOCNO> 293626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/ekonomi/eko01.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD, Türkiye'yi hem övdü hem de uyardı 
</HEADLINE>
<TEXT>


Ekonomik İşbirliği ve Kalkınma Teşkilatı OECD , Türkiye ekonomisindeki olumlu gelişmelere işaret ederken, kamunun borç yükü ve cari açık konularında da uyarılarda bulundu 

EKONOMİ SERVİSİ 

Ekonomik İşbirliği ve Kalkınma Teşkilatı OECD , Türkiye ekonomisinin önümüzdeki yıllarda büyümeye devam edeceğini kaydederken çözüm için önceliği borç yükü ve cari açığa vermesi gerektiğini uyarısında bulundu. 
OECD'nin 'Ekonomik Görünüm' raporu dün açıklandı. Türkiye'nin ekonomik büyüklüklerine ilişkin tahminlere de yer verilen raporda, çok hareketli ve canlı özel yatırımlar ve tüketim artışının etkisiyle GSYİH büyümesinin 2004'ün ilk yarısında yıllık yüzde 12'ye yaklaştığı, yılın tümünde yüzde 9.8'lik bir büyüme gerçekleşebileceği belirtildi. Raporda, büyümenin 2005 ve 2006'da daha sürdürülebilir düzeye çekilerek 2005'te yüzde 6.4, 2006'da da yüzde 5.8 olacağı kaydedildi. 
Enflasyonun hedefler doğrultusunda düştüğünü kaydeden OECD, ücretlerin fazla artmaması ve faizlerin düşmesiyle birlikte, enflasyondaki düşüşün tüketici güvenini artırdığını kaydetti. Raporda borç ve cari açık uyarısına da yer verilerek, "Cari açıktaki büyüme, yeni borçlanma kaynağı oluyor. Doğrudan yabancı sermaye girişlerinin zayıf kaldığı bir ortamda ülkenin borçlarının sürdürülebilirliği de kaygı yaratıyor" denildi. 
Raporda, hükümetin sıkı para ve maliye politikalarına bağlı kalmaya devam etmesi ve yapısal reformları sürdürmesinin yatırımcı güveninin korunması için şart olduğu kaydedilerek "Otoriteler sıkı para ve maliye politikalarına uymalı. İddialı yapısal reform gündemi tam olarak uygulanmalı. Böylece yurtiçinde ve uluslararası güvendeki iyileşmenin sürmesi sağlanacak. Aksi halde ekonomide olumsuzluklar yaşanabilir" denildi. 

OECD, 2005'te Türkiye'de yüzde 6.4 büyüme bekliyor Değişim- 2004 2005 2006 Büyüme 9.8 6.4 5.8 Özel nihai tüketim 9.2 4.5 5.2 Kamu nihai tüketim 2.2 2.8 -0.2 Yatırımlar 39.9 10.2 8.0 Toplam iç talep 15.2 5.4 5.3 İhracat mal ve hiz. 14.5 13.9 12.7 İthalat mal ve hiz. 27.0 12.1 11.2 GSMH deflatörü 6.5 7.6 6.2 İşsizlik oranı 9.5 10.0 10.5 Toplam istihdam 0.6 1.4 1.6 Cari işlemler GSYİH -5.2 -4.5 -3.8 Kısa vadeli faiz or. 22.5 14.7 12.5 

</TEXT>
</DOC>
