<DOC>
<DOCNO> 278059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko27.html </URL>
<DATE> 2004/10/07/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
BMW, büyümede hız kesmiyor 
</HEADLINE>
<TEXT>

     Alman lüks otomobil üreticisi BMW, Eylül'de satışlarının yüzde 15.1 artışla 118 bin 173 adet olarak gerçekleştiğini duyurdu. 
     BMW'den yapılan açıklamada, Mini ve Rolls-Royce markalarının da sahibi olan grubun 2003'ün aynı dönemine göre yılın ilk 9 ayındaki satışlarının da yüzde 8 artışla 887 bin 293'e ulaştığı bildirildi. 
     İlk 9 aya ait veriler ışığında yıllık yüksek tek haneli büyüme hedeflerinin tutturulması ihtimalinin güç kazandığını belirten BMW Yönetim Kurulu Üyesi Michael Ganal, yılın son çeyreğinde de dinamik performanslarının süreceğini söyledi. 
     Piyasaya Eylül ortasında sürülen ''1-'' serisinde iki hafta dolmadan 5 bin 654 satış yapıldığını belirten Ganal, yıl sonuna kadar bu seriden 10 bin adet satış beklediklerini ifade etti. 
     BMW'nin dünyadaki toplam satışları artarken Almanya'da ise geriledi. Lüks otomobil üreticisinin ana pazarındaki Eylül satışları genel trende uygun olarak yüzde 4 azaldı. 
     
</TEXT>
</DOC>
