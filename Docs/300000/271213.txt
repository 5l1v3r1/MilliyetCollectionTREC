<DOC>
<DOCNO> 271213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sontur11.html </URL>
<DATE> 2004/09/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Organ nakli ile ilgili yasa değişiyor... 
</HEADLINE>
<TEXT>

     Sağlık Bakanlığı'nın organ nakli ile ilgili yasanın değiştirilmesini öngören taslağı tamamlamak üzere olduğu bildirildi. 
     Sağlık Bakanı Recep Akdağ, DYP Iğdır Milletvekili Dursun Akdemir'in yazılı soru önergesine verdiği cevapta, 2238 Sayılı Organ ve Doku Alınması, Saklanması ve Nakli Hakkındaki Kanun'da değişiklik yapılmasını öngören yasa taslağının tamamlanmak üzere olduğunu açıkladı. 
     Bakan Akdağ, geçen yıl Türkiye'de 3 bin 140 organ nakli gerçekleştiğini, buna karşılık yaşamını yitiren 105 kişinin organlarının kullanılabildiğini kaydetti. Türkiye'de geçen yıl yapılan organ nakillerinin 605'inin böbrek, 174'ünün karaciğer, 23'ünün kalp, 24'ünün kalp kapağı, 1807'sinin kornea, 498'inin kemik iliği ve 9'unun da pankreas olduğunu ifade eden Akdağ, geçen yıl toplam 5 kişinin organ nakli için yurtdışına gittiğini bildirdi. 
     
     ORGAN BEKLEYENLER 
     Akdağ'ın verdiği bilgiye göre 6 bin 501 kişi böbrek, 351 kişi karaciğer, 191 kişi kalp, 64 kişi kalp kapağı, 1 kişi akciğer, 23 kişi kalp-akciğer, 65 kişi pankreas, 3 bin 635 kişi kornea ve 277 kişi de uygun kemik iliği bekliyor. 
     Bu arada, Türkiye'de 1997 yılında 11 bin 603 kronik böbrek yetmezliği hastası tedavi görürken, bu sayı 2003 yılında 30 bin 562'ye ulaştı. Bu hastalıktan tedavi görenlerin sayısında her yıl yüzde 13 ile yüzde 21 arasında değişen oranlarda artış meydana geldi. 
     
</TEXT>
</DOC>
