<DOC>
<DOCNO> 280988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonsiy05.html </URL>
<DATE> 2004/10/17/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
AP Türkiye Raportörü Müzakere tarihi çok önemli değil 
</HEADLINE>
<TEXT>

     Avrupa Parlamentosu AP Türkiye Raportörü Camiel Eurlings, ''Müzakere tarihi çok önemli değil. AB ile birlikte müzakerelerin iyi niyet içinde sürmesi önemli. Avrupa, bu konuda Türkiye'ye adil davranacak'' dedi. 
     Diyarbakır Valisi Efkan Ala'yı makamında ziyaret eden Eurlings, gezilerinin, bölgedeki insanların sıkıntılı dönemlerden sonraki yaşam koşullarını görmek olduğunu söyledi. 
     Türkiye'de son 3 yılda önemli gelişmeler olduğunu ve bölgede güvenlikle ilgili olumlu izlenimler edindiğini ifade eden Eurlings, ayrıca Kürt vatandaşların ana dilde yayın gibi kültürel hakları konusunda gözlemlerde bulunmak istediklerini, bunun için yetkililerle görüştüklerini kaydetti. 
     Eurlings, Türkiye'de özgürlüklerin tam anlamıyla yaşanması, demokrasi ve insan haklarının iyileşmesinin öncelikle Türk vatandaşlarının çıkarına olduğunu da vurgulayarak, ''AB olarak bu konularda yüksek standartlarımız var. Çünkü AB, ekonomik ve siyasi bir birliğin yanı sıra aynı zamanda bir değerler birliğidir. AB, Türkiye'nin dostu olarak bu kriterlerin yerine getirilmesini istiyor'' şeklinde konuştu. 
     Bir soru üzerine Eurlings, şunları söyledi 
     ''Avrupa'da azınlık denilince kültürel farklılığı olan topluluk anlaşılıyor. Ancak Türkiye'de Lozan'daki azınlık kullanımı anlaşılıyor. Bence azınlık tanımı üzerinde tartışmanın anlamı yok. Türkiye'de kültürel farklılığı olan herkesin bunları özgürce yaşaması önemli. Benim ülkem Hollanda'da farklı topluluklar var. Türkler de var. Türkler, kendi dillerinde konuşuyor ve camilerde ibadet ediyor. Bunlar kendilerini hem Türk hem de Hollandalı hissediyor. Umarım yakında hepimiz kendimizi Avrupalı hissederiz. 
     Müzakere tarihiyle ilgili bir şey söyleyemeyeceğim ama müzakerelerin iyi niyet içinde sürmesi önemli. Müzakere tarihi çok önemli değil. AB ile birlikte müzakerelerin iyi niyet içinde sürmesi önemli. Avrupa, bu konuda Türkiye'ye adil davranacak.'' Vali Ala ise Türkiye'nin AB uyum yasaları kapsamında çok ciddi yasalar çıkardığını belirterek, ''AB Projesi, Cumhuriyetimizin bir projesidir. AB de kendi içinde gelişiyor. AB 50 yıl öncesi gibi değil. Sanıyorum biz de önce AB'den yararlanıp sonra da AB'ye katkıda bulunabiliriz'' dedi. 
     
</TEXT>
</DOC>
