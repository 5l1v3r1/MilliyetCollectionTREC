<DOC>
<DOCNO> 280240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/spor/spo04.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan ders verdi 
</HEADLINE>
<TEXT>


Trabzonspor'un hocası, idmana geç kaldığı için kendine 1 milyar lira ceza kesti. Teknik Direktör Ziya Doğan, yönetime bunun uygulanması konusunda ısrarcı oldu 


Örnek davranış 
BORDO - Mavili ekibin teknik patronu Ziya Doğan, takımda disipline ne kadar önem verdiğini ilginç bir örnekle ortaya koydu. Tecrübeli hoca, idmana geç kaldığı için yönetimden kendisine 1 milyar lira ceza kesilmesini talep etti. Bu durum karşısında yöneticiler kısa bir şaşkınlık geçirirken, Doğan cezanın uygulanması konusunda ısrar etti. 

'Herkesi kapsar' 
ZİYA Doğan, kulübün iç disiplin yönetmeliğinde yer alan, "İdmana geç kalmanın cezası 1 milyardan başlar" maddesini hatırlattı. Trabzonspor'un çalıştırıcısı, "Bu disiplin yönetmeliği tüm profesyonel kadroyu kapsar. Ben de elimde olmayan nedenlerden dolayı geç kaldım. Ama bu mazeret değil" diyerek, oyunculara örnek olmaları gerektiğinin altını çizdi. 

İbrahim'den işbaşı 

AFFEDİLMESİNİN ardından önceki akşam Trabzon'a dönen İbrahim Ege, dünden itibaren idmanlara başladı. Genç futbolcu, dün antrenör Abdullah Güllü nezaretinde testten geçirildi. Hem salon, hem de sahada yapılan efor testlerinin sonuçlarının alınmasından sonra bu futbolcuya idman programı uygulanacağı kaydedildi. 

Gurur ve sitem 

TRABZON'UN başarılı forveti Mehmet Yılmaz, Ziya Doğan'ın "A Milli Takım'da oynayacak düzeyde" sözleriyle kendisini gururlandırdığını söyledi. Sık sık yedek soyunan Yılmaz, "Yedek kalmayı Trabzonspor'da öğrendim. Tabii ki zoruma gidiyor. Ama patron hocamız, biz işçiyiz. O ne derse, biz de yapmakla yükümlüyüz" dedi. 


</TEXT>
</DOC>
