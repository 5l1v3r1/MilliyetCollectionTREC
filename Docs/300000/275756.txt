<DOC>
<DOCNO> 275756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonyas14.html </URL>
<DATE> 2004/09/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Hayalindeki Ferrari'yi yaptı 
</HEADLINE>
<TEXT>

     Van'da kaporta ustası Nejdet Aktay, 1969 model otomobilin parçalarını kullanarak, fotoğraflarda gördüğü 2004 model Ferrari marka otomobili yaptı. 
     Oto Sanayi Sitesi'nde 33 yıldır kaporta ustası olarak çalışan Nejdet Aktay, piyasada hurda amaçlı satılan 1969 model Peugeot marka otomobilin aksamını 1996 yılında satın alarak, bir otomobil dergisinde gördüğü Ferrari 512 tipi spor otomobili yapmaya başladı. 
     Yıllarca hayalini kurduğu Ferrari'yi alacak parası olmadığı için Ferrari'nin fotoğrafına bakarak aynısını yapan Aktay, 8 yıllık uğraşı sonunda hayalindeki otomobile kavuştu. 
     Aracın tüm işlemlerini de yaptıran Aktay, aracı trafiğe çıkarmaya hazırlanırken, otomobili görenlerin Van'da yapıldığına inanmadığını belirtti. 
     ''Çocukluğumdan beri hayalini kurduğum otomobile sonunda kavuştum'' diyerek, mutluluğunu dile getiren Aktay, ''Hep hayalimde yaşayan milyarlarca lira değerindeki Ferrari 512 tipi otomobili alamayınca yapmaya karar verdim. 8 yıl boyunca gece-gündüz demeden Türkiye'de sayılı bulunan otomobilin aynısını yapmayı başardım'' şeklinde konuştu. 
     Aracı bitirdikten sonra sanayi sitesi içinde deneme sürüşü yapan ve aracın son kontrollerini tamamlayan Aktay, otomobili yaptıktan sonra arkadaşları tarafından ''Ferrari Necdet'' lakabıyla çağrılmaya başlandı. 
     Otomobile ''Van'da üretilmiştir, el yapımıdır'' tabelasını da asan Aktay, otomobilin trafik işlemlerinin tamamlanmasının ardından hayallerindeki Ferrari'ye bineceğini ifade etti Aktay, daha sonra şunları söyledi 
     ''Yaptığım otomobil toplama parçalardan bile olsa bana hayalimdeki araca binme zevkini yaşatıyor. Ferrari tipindeki bu otomobili Avrupa ve yerli 7 otomobilin parçalarından ürettim. Kaportasını da kendi imkanlarımla yaptım. Otomobilde ufak tefek rötuşlar kaldı. Onları da en kısa sürede tamamlayacağım.'' 20 milyar liraya mal olan yerli Ferrari'nin tüm parçalarında el emeği ve göz nuru harcadığını vurgulayan Aktay, ruhsatta ''Ferrari görünümlü 1969 model Peugeot marka araç'' yazılacağını sözlerine ekledi. 
     
</TEXT>
</DOC>
