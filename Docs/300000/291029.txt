<DOC>
<DOCNO> 291029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun11.html </URL>
<DATE> 2004/11/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Talat görevi iade etti .. Denktaş Tiyatro oynamamıza lüzum yok 
</HEADLINE>
<TEXT>

     KKTC'deki Cumhuriyetçi Türk Partisi CTP Genel Başkanı ve KKTC Başbakanı Mehmet Ali Talat, 8 Kasım'da aldığı hükümeti kurma görevini bugün Cumhurbaşkanı Rauf Denktaş'a iade etti. 
     Cumhurbaşkanı Denktaş'ı ziyaret ederek, görevi iade eden Talat, ''Hükümeti kurmakla görevlendirdiniz. Bu imkanı bulamadım. Bunun için görevi size iade ediyorum'' dedi. 
     Denktaş da başsavcının görüşüne göre seçim kararı alabilmek için bir ay daha beklenmesi gerektiğini belirterek, ''Halbuki bana göre, yapılan bu temaslar neticesinde bu meclisten herhangi bir kişinin hükümet kuramayacağı ortaya çıkmıştır'' dedi. 
     
     DENKTAŞ TİYATRO OYNAMAMIZA LÜZUM YOK 

     KKTC Cumhurbaşkanı Rauf Denktaş, ''yapılan temaslar sonucu, herhangi bir kişinin bugünkü meclisten bir hükümet çıkaramayacağının ortaya çıktığını'' belirterek, ''Tiyatro oynamamıza lüzum yok'' dedi ve milletvekillerine, ''26'yı bulacak olana görevi vermeye hazırım'' çağrısı yaptı. 
     Başbakan Mehmet Ali Talat da, meclisten istikrarlı bir hükümet çıkmayacağını yineleyerek, ''istikrarlı bir hükümet için istikrarlı bir meclise ihtiyaç olduğunu'' söyledi. 
     Cumhuriyetçi Türk Partisi CTP Genel Başkanı ve Başbakan Talat, 8 Kasım'da aldığı hükümeti kurma görevini Cumhurbaşkanı Denktaş'a iade etti. 
     Denktaş'a, zarf içinde görevi iade eden Talat, ''Hükümeti kurmakla görevlendirdiniz, bu imkanı bulamadım. Bunun için görevi size iade ediyorum'' dedi. 
     Cumhurbaşkanı Denktaş da, Başsavcının görüşüne göre seçim kararı alabilmek için bir ay daha beklemek gerektiğini belirterek, ''Halbuki bana göre yapılan bu temaslar neticesinde bu meclisten herhangi bir kişinin hükümet kuramayacağı ortaya çıkmıştır'' dedi. 
     
     SERDAR DENKTAŞ GÖREV İSTEMİYOR 

     Demokrat Parti DP Genel Başkanı, Başbakan Yardımcısı ve Dışişleri Bakanı Serdar Denktaş'ın, DP adına görev istemediğini sabah telefonla kendisine bildirdiğini açıklayan Denktaş, şöyle devam etti 
     ''Dolayısıyla 1 ay beklememiz gerektiğine göre, siz görevinize devam edeceksiniz. Ancak şu kapıyı açık bırakmak istiyorum Meclis içerisinden herhangi bir kimse 'Ben kurabilirim' diyecek durumdaysa ve kurmak yönünde görev talep edecekse, bu ciddi bir talep olursa, benimle konuştuktan sonra, kendisine görevi vermeye hazırım. Bu kapıyı açık bırakmak istiyorum. Çünkü boşuna aynı parti liderlerini çağırıp, 10 gün daha alın, 15 gün daha alın demenin bir anlamı yok.'' Ana muhalefet Ulusal Birlik Partisi UBP Genel Başkanı Derviş Eroğlu ile de telefonla görüşeceğini ifade eden Cumhurbaşkanı Denktaş, ''Kendisinin böyle bir niyeti varsa, onu çağırayım. Ama benim çağrım açıktır, bütün mebuslaradır. Kendi aralarında konuşsunlar, herhangi bir kimse 26'yı bulacağını görürse, bu konuda bize bilgi takdim ederse görevi vermeye hazırız. Aksi halde başsavcının görüşünü kabul ediyoruz, 1 ay daha beklemek mecburiyetimiz var'' dedi. 
     Süreyi kısaltmak için başka temaslar yapacağını, ancak bunun pek mümkün görülmediğini kaydeden Denktaş, Başbakan Talat'a, çabaları için teşekkür etti. Denktaş, ''Bizim istediğimiz, hükümetin görevine devam etmesidir. Halkın ihtiyaçlarına cevap vermesidir ve dünyanın önerdiği veyahut vaat ettiği hediyelerin alınabilmesi için de çabalarınızı sürdürmenizdir. Biliyorsunuz bu yönde yardımcı olmaya hazırız'' dedi. 
     
     ''TİYATRO OYNAMAMIZA LÜZUM YOK'' 

     Cumhurbaşkanı Denktaş, ''Eroğlu ile yeniden görüşeceğinizi söylediniz. Yeni bir gelişme mi var '' sorusu üzerine, ''Hayır, hiç gelişme yok'' diyerek şunları söyledi 
     ''Eroğlu da kurabileceği yönünde bana bir haber vermiş değildir. Ama şimdi başsavcının söylediği rutini devam ettireceksek, benim şimdi Eroğlu'nu çağırmam lazım. Çünkü kurabilecek büyük parti o, Serdar, 'Ben kuramam' dedikten sonra. O da 10 gün sonra bana getirecek tekrar Talat Bey'i çağırmam lazım. Yani o tiyatroyu oynamamıza lüzum yok diyorum. Onun için bu çağrıyı yaptım.'' 
     
     ''İSTİKRARLI HÜKÜMET İÇİN İSTİKRARLI MECLİS'' 

     Başbakan Talat da, meclisten istikrarlı bir hükümet çıkmayacağını yineleyerek, ''istikrarlı bir hükümet için istikrarlı bir meclise ihtiyaç olduğunu'' söyledi. 
     Hükümeti sağlamlaştırmak için yaptıkları çabayı anlatan Talat, ''Dünya önünde bir uğraşımız var. Bu uğraşta istifa etmiş hükümet olarak yer almamak, mümkünse birkaç gün içinde hükümeti bozup yeniden kurmak hedefimizdi. Onu başaramadık. Sonuçta bütçe gündeme gelince istifa etmek zorunda kaldık'' dedi. 
     Yapılan çabalar sonucu, meclisten istikrarlı bir hükümet çıkamayacağının ortaya çıktığını belirten Talat, ''Meclis boykot edilerek çalıştırılmıyor da. Dolayısıyla meclisten üretim yapmak kolay olmuyor. Bu meclisten istikrarlı bir hükümet çıkmayacağı belli. İstikrarlı hükümete de çok büyük ihtiyacımız olduğu belli. Zaman kaybını hiç doğru bulmuyoruz. O yüzden belki bugün sizin seçim çağırmanızda çok büyük yarar vardı. Ancak vurguladığınız gibi başsavcının yorumuyla bu mümkün değil gibi görünüyor.'' Yüksek Seçim Kurulu'na ve Yüksek Mahkeme'ye başvurarak bir aylık süreyi kısaltmak istediklerini ifade eden Talat, ''İstikrarlı bir hükümete ihtiyacımız var. Bu da istikrarlı bir meclis gerektiriyor'' dedi. 
     
     ''GÖREV OMUZUNUZDADIR'' 

     Cumhurbaşkanı Denktaş, Başbakan Talat'ın konuşmasının ardından, ''İstifa etmiş bir hükümet dış temaslarda zayıf olur'' görüşüne cevap vermek istediğini belirterek, şunları söyledi 
     ''İsmet İnönü 1964'de Washington'a giderken, yolda, meclis kendisini düşürmüştür. Washington'a gitti, Kıbrıs meselesini hiç aldırmaksızın orada konuştu, müdafaa etti, geri geldi. Yeni hükümet oluşuncaya kadar da temaslarını sürdürdü. Onun için görev omuzunuzdadır. Sorumluluk omuzunuzdadır. KKTC'nin başbakanı olarak bu görevi sürdürmek sizin omuzunuza kalmıştır. Onun için başarılar dilerim.'' 
     
</TEXT>
</DOC>
