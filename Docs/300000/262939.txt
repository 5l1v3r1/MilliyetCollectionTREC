<DOC>
<DOCNO> 262939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonyas08.html </URL>
<DATE> 2004/08/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kadın yöneticiler motivasyonda daha başarılı... 
</HEADLINE>
<TEXT>

     Erciyes Üniversitesi'nde EÜ banka çalışanları üzerinde yapılan bir araştırma, kadın yöneticilerin erkeklere göre çalışanlarını daha iyi motive ettiklerini ortaya koydu. Araştırmada, ayrıca kadın yönetici altında çalışanların iş tatmininin yüksek, stres oranlarının fazla olduğu belirtildi. 
     EÜ İktisadi ve İdari Bilimler Fakültesi Öğretim Üyesi Yrd. Doç. Dr. Mahmut Özdevecioğlu, AA muhabirine, kadın ve erkek yöneticilerin yönetimi altında çalışan personelin stres, motivasyon ve iş tatmini açısından farklılık gösterip göstermediğini belirlemek amacıyla yaptıkları araştırmanın sonuçlarını anlattı. 
     Günümüzde hemen her sektörde kadın yöneticiye rastlamanın mümkün hale geldiğini, bu nedenle bu konuda araştırma yapma ihtiyacı duyduklarını ifade eden Özdevecioğlu, araştırma kapsamında İç Anadolu Bölgesi'nde faaliyet gösteren kadın müdür yönetimindeki 4 ve erkek müdür yönetimindeki 4 banka şubesinde çalışan 108 kişi ile görüştüklerini kaydetti. 
     Araştırma sonucuna göre, kadın yöneticilerin, erkek yöneticilere oranla daha demokratik olduklarını belirlediklerini bildiren Özdevecioğlu, ''Erkeklerin otoriter tarzlarına karşın, kadınların insan odaklı ve destekleyici yönetim tarzları ön plana çıkıyor. Öte yandan, kadın yöneticiler kendilerine daha az güveniyorlar ve iş arkadaşlarına amirlik yapmaktan çekiniyorlar'' dedi. 
     
     YÜKSEK MOTİVE YÜKSEK STRES 
     Araştırmaya katılanların yüzde 50'sinin kadın olduğunu belirten Özdevecioğlu, araştırma sonuçlarını şöyle özetledi 
     ''Araştırma sonucunda çalışanlardan elde ettiğimiz verileri 1'den 5'e kadar puanladık. Buna göre, kadın yönetici altında çalışanların motivasyon düzeyi 3.17, erkek yönetici altında çalışanların motivasyon düzeyi ise 2.69 puandır. Kadın yönetici altında çalışanların iş tatmini düzeyi 3.52, stres düzeyleri 3.01 puan. Erkek yönetici altında çalışanların ise iş tatmini düzeyi 3.13, stres düzeyleri 2.60 puan. Bu rakamlara göre, kadın yöneticilerin erkeklere göre çalışanlarını daha iyi motive ettikleri, iş tatminini artırdıkları, ancak stres düzeyini yükselttikleri söylenebilir.'' Araştırmaya katılan çalışanların yüzde 70.4'ünün üniversite mezunu, yüzde 60.2'sinin evli, yüzde 63.9'unun 26-35 yaş grubunda olduğunu söyleyen Özdevecioğlu, yönetici kadınların yaş ortalamasının 40 olduğunu, daha çok orta veya orta-üstü tabaka ailelere mensup olduklarını ve yüzde 60'ının çocuk sahibi olmadığını belirtti. 
     Kadın yöneticiler ile ilgili yapılan araştırmalarda, kadın yöneticilerin erkeklere oranla daha az para kazandıklarının tespit edildiğine de dikkati çeken Özdevecioğlu, erkek yöneticilerin kararlı, inançlı, yenilikçi, hedefe yönelik, kendine aşırı güvenen ve hevesli kişilik özelliklerine karşın, kadın yöneticilerin esnek, toleranslı, yaratıcı, hedefe yönelik, orta seviyede kendine güvenen, hevesli ve çevresiyle baş edebilen kişilik özellikleri sergilediklerini sözlerine ekledi. 
     
</TEXT>
</DOC>
