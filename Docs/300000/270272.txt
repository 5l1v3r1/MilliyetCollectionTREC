<DOC>
<DOCNO> 270272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/spor/axspo06.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler rahatsız 
</HEADLINE>
<TEXT>


Ersun Yanal, Gürcistan maçının gerginliğinin dünkü maça yansıdığını söyledi. Milli Teknik Direktör, Yunanistan'ın oyun planını çözdüklerini ancak galibiyet getirecek golü bulamadıklarını vurguladı 


'Sonuç alabilirdik' 
MİLLİ Takımlar Teknik Direktörü Ersun Yanal, Gürcistan maçının kötü izlerinin, Yunanistan karşılaşmasında hissedildiğini belirtti. Bu maçı düşünerek oyuna gergin başladıklarını söyleyen Yanal, "Eğer biraz daha rahat olsalardı, sonuç alabilirdik" yorumunu yaptı. Yunanistan'ın tıpkı Avrupa Şampiyonası'ndaki gibi oynayacağını bildiğini vurgulayan Yanal, "Biz de onları kontrol edip, yaratıcı futbolcularımızla birlikte tehlike yaratmak istiyorduk. Özellikle oyunun son bölümlerinde pozisyonlara girdik" dedi. 

'Kazanmak gerek' 
LİDER oyuncusu bulunmadığı görüşüne katılmadığını ifade eden Yanal, "Benim için Okan, Emre, Nihat, Fatih, birer liderdir" yorumunu yaptı. Ersun hoca, bu maçın her iki takımın da tarihsel bağlarını güçlendirdiğini savundu. Yunanistan çalıştırıcısı Rehhagel ise, "Biz memnunuz. Çünkü son anda maçı kaybedebilirdik. Ama hem Türkiye hem de Yunanistan adına konuşmam gerekirse, 2006 Almanya Dünya Şampiyonası Finalleri'ne gitmek isteyen takım, artık maç kazanmalı" diye konuştu. n MEHMET DEMİRCAN 

Kuş uçmadı 

YUNAN emniyet güçleri, Türkiye maçı öncesinde Pire'de adeta göz açtırmadı. Milli Takım kafilesini taşıyan otobüsü özel timler korurken, yollar kapatıldı. Bu arada stad çevresinde de taraftarlar için çeşitli kontrol noktaları oluşturuldu. Yunan seyirciler, iki kez arandıktan sonra tribünlere alındı. Bu arada siyasi mesajlar içeren pankartların içeri sokulmasına da izin verilmedi. 

Ukrayna son dakikada 2-1 

MİLLİ Takımımız'ın yer aldığı 2. Grup'ta dün akşam iki maç daha oynandı. Ukrayna, deplasmanda Kazakistan'ı son dakika golüyle 2-1 yendi. 15. dakikada Belik ile öne geçen konuk ekip, 35'te Karpovitch'in golüne engel olamadı. Ancak 90. dakikada Rotan takımına üç puan kazandıran sayıyı kaydetti. Gürcistan ise Arnavutluk'u 15. dakikada Yashvili ve 89. dakikada Demetradze'nin golleriyle 2-0 yendi. 


</TEXT>
</DOC>
