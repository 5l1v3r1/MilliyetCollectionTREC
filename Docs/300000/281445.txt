<DOC>
<DOCNO> 281445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/yazar/bila.html </URL>
<DATE> 2004/10/19/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kira ayıbı kalktı 
</HEADLINE>
<TEXT>


Maliye Bakanı Kemal Unakıtan 2005 bütçesini açıkladı. Unakıtan'ın yaptığı açıklamalardan biri de memura ödenen kira yardımının kaldırıldığıydı. 
Memura yapılan bir sosyal ödemenin kaldırılması aslında bir ayıbın kaldırılmasıydı. Daha önce birkaç kez gündeme getirdiğimiz gibi lojmanda oturmayan memurlara ödenen kira yardımı derecelerine göre 200 bin, 400 bin ve 600 bin liraydı. Memurun kirasına katkıda bulunma amacıyla yapılan bu ödeme günün koşularında trajikomikti. 
Bir simit, bir çay parası olan bu tutarlara, gecekondu kiralarının bile 100 milyondan başladığı günümüzde "kira yardımı" demek mümkün değildi. Hatta, memur sendikaları bu ödemeleri "hakaret" sayıyor ve Başbakanlık binasının önüne bozuk paralar atarak protesto ediyordu. 
Bu ayıptan kurtulmanın iki yolu vardı 
1- Kira yardımını günün koşullarında anlamlı sayılacak bir tutara yükseltmek. 
2- Bu ödemeyi kaldırmak. 
Hükümet ikinci yolu seçti ve kira yardımı ödemesini kaldırdı. Kuşkusuz, bunun yerine birinci yolu seçseydi ve lojmanda oturmayan memura anlamlı bir kira ödeneği ayırsaydı çok daha iyi olurdu. Ancak, Maliye Bakanı'nın açıklamalarından da anlaşılıyor ki, 2005'te de sıkı Maliye politikası uygulaması devam edecek. 
Hükümetin tercihi kira yardımını artırmaktan yana değil, çocuk yardımını artırmaktan yana oldu. 
Kiraların memur bütçesinde önemli bir yer tuttuğu biliniyor. Anlamlı bir yardım evsiz memura büyük katkı sağlardı. Bu olmadı... 
Lojmansız memur kira yardımının komikliğinden şikayetçiydi. 200 bin lira, yeni liraya göre 20 kuruş kira yardımı almaktansa, kaldırılmasını yeğliyordu. 
Ancak, sadece evsiz memurlar değil, lojmanda oturan memurlar da şikayetçi. Lojman ödentilerinin yüksekliği de onların şikayeti. Ayrıca, lojman uygulamasında bir standardın bulunmayışı, giderlerin sürekli artırılması, sağlanan olanakların kurumdan kuruma büyük farklılıklar göstermesi başlıca şikayet konuları... 
Maaş artışında geçmiş yıl erimelerinin dikkate alınmayışı nedeniyle yapılan artıştan memnun olmayan memurlar, sosyal ödemeler ve olanaklardan da memnun değiller. 



</TEXT>
</DOC>
