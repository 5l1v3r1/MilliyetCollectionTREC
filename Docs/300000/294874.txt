<DOC>
<DOCNO> 294874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/siyaset/siy04.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zana Biz Türkler misafirperveriz 
</HEADLINE>
<TEXT>


SALİHA ÇOLAK 


Eski DEP'li Leyla Zana, Avrupa Parlamentosu AP Başkanı Josep Borrell onuruna dün akşam İstanbul'da verdiği yemekte, Türkiyelilik vurgusu yaparak, "Biz Türkler çok misafirperveriz. Sizleri Türkiyemizin rüya şehri İstanbul'da ağırlamaktan büyük mutluluk duyuyoruz" dedi. 
Feriye Lokantası'ndaki yemeğe Borrell ve AB Türkiye Raportörü Camille Eurlings'in yanı sıra, Türkiye'nin önde gelen işadamları, sanatçılar ve siyasetçiler katıldı. Konuşmasına "hem Türkçe'de hem de Kürtçede bir söz vardır" diye başlayan Zana, "Başım gözüm üstüne" deyimini Kürtçe ve Türkçe olarak tekrarladı. Türkiye'nin AB üyesi olması gerektiğini vurgulayan Zana, "Türkiye'de farklı sınırlar yaratılmasının zararını biliyoruz. Bu coğrafyada halkların birliğini istiyoruz. Türkiye'de yeni sınırlar peşinde değiliz" diye konuştu. 
Türkiye'ye umut dolu mesajlar veren Borrell de şunları söyledi "18 Aralık sabahı Türkiye yepyeni ve çok güzel bir dünyaya uyanacak, ancak önünde çok uzun bir yol olacak." Zana'ya kristal vazo hediye eden Borrell, "Avrupa rüyanızı bunun içinde tutun, çünkü yakında gerçekleşecek" şeklinde konuştu. 
Borrell, ayrılırken "Bu yaz müzakerelere başlamış bir Türkiye'ye tatile gelmek istiyorum" dedi. Zana da, Borrell'e Van kilimi hediye ederek, "Ülkemizin güzellikleri burada" diye konuştu. 

Yumruklar konuştu 

İstanbul'a gelen Borrell, Vakfı'nın Swissotel'deki paneline katıldı. Diyarbakır'ı gezeceğini söyleyen Borrell'e, Stratejik Araştırma Dergisi Yazı İşleri Müdürü olduğunu söyleyen Ramazan Bakkal, "Ne işiniz var Diyarbakır'da Denizli'de de fakirler var. Ahlaksızlık yapıyor" diye bağırdı. Salondan ayrılan Bakkal, daha sonra salona geri dönmek isteyince güvenlik görevlilerince engellendi. Bu arada yumruklaşma oldu. 


</TEXT>
</DOC>
