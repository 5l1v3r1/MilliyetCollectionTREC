<DOC>
<DOCNO> 290921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sontur16.html </URL>
<DATE> 2004/10/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Tükiyenin ilk bombaatar silahı üretildi... 
</HEADLINE>
<TEXT>

     MKE'ye bağlı Çankırı Silah Fabrikası'nda ÇANSAŞ , Türkiye'nin ilk bombaatar silahı üretilmeye başlandı. 
     AA muhabirinin aldığı bilgiye göre, MKE'nin yeniden yapılanması çerçevesinde Çankırı Silah Fabrikası bünyesinde 2 yıl önce kurulan AR-GE bölümünde görevli Türk mühendis ve teknisyenler, yerli yapım üretilmesi konusunda başlattıkları çalışmalardan olumlu sonuçlar almaya başladı. 
     Dünyanın en uzun menzilli Türk yapımı topunu yaklaşık 8 ay önce ÇANSAŞ'ta üreten Türk mühendisler, bu defa da Türkiye'nin ilk bombaatar silahını üretmeyi başardılar. 
     Teknik özellikleri bakımından dünyanın en ileri teknolojisine sahip olduğu belirtilen tamburlu bombaatarın, ÇANSAŞ'ta seri üretiminin başladığı bildirildi. 
     ÇANSAŞ yetkilileri, dünyada kullanılan bombaatarların etkili vuruş mesafesinin 350 metre olduğunu belirtirlerken, Türk yapımı bombaatarın etkili vuruş mesafesinin ise 400 metre olduğunu ifade ettiler. 
     Nokta atışı yapma, 10 saniyede 6 mermi atabilme gibi özellikleriyle kendi grubundaki silahlar içinde en etkili silah olduğunu belirten yetkililer, silahın omuzdan dayamalı olarak kullanıldığını kaydettiler. 
     ÇANSAŞ yetkilileri, TSK'nın taarruz, savunma ve isyan hareketlerinde kullanmayı planladığı silahın, Emniyet güçlerince de toplumsal olaylarda göz yaşartıcı ve sis bombası atmak için kullanılacağına işaret ettiler. 
     Tamburlu bombaatarı dünya piyasalarına tanıtmak için uluslararası savunma fuarlarına katılacaklarını belirten ÇANSAŞ yetkilileri, bu silahın tasarımının ve patent haklarının MKE'ye ait olduğunu da bildirdiler. 
     
</TEXT>
</DOC>
