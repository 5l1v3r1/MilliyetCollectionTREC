<DOC>
<DOCNO> 276783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonspo01.html </URL>
<DATE> 2004/10/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Beşiktaş ile Trabzonspor yarın 94. randevuda... 
</HEADLINE>
<TEXT>

     Beşiktaş ile Trabzonspor, yarın Hüseyin Avni Aker Stadı'nda yapacakları maçla birlikte 94. kez karşı karşıya gelecek. 11 Ekim 1973 tarihinde Trabzonspor'un 2-0 galibiyetiyle başlayan 31 yıllık rekabette, bugüne dek yapılan 93 karşılaşmanın 38'ini Beşiktaş, 34'ünü de Trabzonspor kazanırken, 21 maçta ise taraflar birbirine üstünlük sağlayamadı. 
     Siyah-beyazlıların toplam 126 golüne, bordo-mavililer 103 golle karşılık verdi. 
     İki takım arasında ligde geçen sezon yapılan maçlarda Beşiktaş İstanbul'da 5-0, Trabzonspor'da Trabzon'da 3-0'lık sonuçlarla galip gelmişti. 
     
     LİGDE EŞİTLİK VAR 
     Beşiktaş ile Trabzonspor arasında ligde yapılan maçlarda 2 takımın da galibiyet sayısında eşitliği bulunuyor. 
     2 takım arasında yapılan 60 lig maçında siyah-beyazlılar ve bordo-mavililer 23'er galibiyet alırken, 14 karşılaşma ise berabere sonuçlandı. 
     Ligde Beşiktaş'ın attığı 86 gole, Trabzonspor 67 golle karşılık verdi. 
     
     TRABZON'DA TRABZONSPOR ÜSTÜNLÜĞÜ 
     Beşiktaş ile Trabzonspor arasında Trabzon'da yapılan lig maçlarında ise bordo-mavililerin, rakibine karşı büyük üstünlüğü göze çarpıyor. 
     2 takım şimdiye dek lig maçlarında Trabzon'da 30 kez karşı karşıya gelirken, Trabzonspor 17, Beşiktaş ise 7 kez sahadan galip ayrıldı. Taraflar 6 maçta ise eşitliği bozamadı. 
     Trabzon'da Trabzonspor 48, Beşiktaş ise 36 gol attı. 
     
     FARKLI SKORLAR 
     Beşiktaş, Trabzonspor karşısındaki en farklı skorlu galibiyetini 20 Kasım 1993'te İstanbul'da yapılan lig maçında 7-1'lik skorla aldı. 
     ''Kara Kartallar'' ayrıca, 2001-2002 ve geçen sezonun ilk yarısında 5-0, 19 Şubat 1995 tarihindeki lig maçında da rakibini 4-0 yenerek, sahadan farklı skorlu galibiyetle ayrıldı. 
     Trabzonspor ise Beşiktaş karşısındaki en farklı skorlu galibiyetlerini 7 Ağustos 1988'de Serdar'ın jübile maçında 4-1 ve geçen sezon Trabzon'daki lig maçında 3-0'lık sonuçlarla aldı. 
     
</TEXT>
</DOC>
