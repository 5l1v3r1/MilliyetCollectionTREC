<DOC>
<DOCNO> 270937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/soneko05.html </URL>
<DATE> 2004/09/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
ATO'dan yoksul öğrencilere kitap kampanyası... 
</HEADLINE>
<TEXT>

     Ankara Ticaret Odası ATO , yoksul öğrencilere yardım amacıyla ''Paylaştıkça Büyüyoruz'' adı altında yeni bir kampanya başlattı. 
     Kampanya süresince toplanacak kitap ve oyuncaklar, Türkiye'nin dört bir yanından ihtiyaç sahiplerine ulaştırılacak. 
     ATO'dan yapılan açıklamada, ailelerin kampanyaya ders kitapları, ansiklopedi, sözlük, roman, hikaye kitapları gibi her türlü kitap ve her yaşta çocuk için oyuncakla katkıda bulunabilecekleri bildirildi. Kampanya başlamadan yayınevlerinden şu ana kadar 350 bine yakın kitap toplandığı, kampanyanın hedefinin ise 10 milyon olduğu kaydedildi. 
     Kampanyaya katılmak isteyen aileler, ATO'nun 444 0 286 444 0 ATO numaralı ücretsiz hatlarından ulaşıp isim ve adres yazdırabilecekler. ATO araçlarıyla evlerden toplanacak kitap ve oyuncaklar, Türkiye'nin değişik illerinde yardıma ihtiyacı olan okullara ulaştırılacak. 
     İhtiyacı olan okullar da yine aynı telefon numaralarından bilgi alabilecekler. 
     
</TEXT>
</DOC>
