<DOC>
<DOCNO> 274337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur05.html </URL>
<DATE> 2004/09/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Boğaziçi Köprüsü'nde eylem... 
</HEADLINE>
<TEXT>

     Bazı yakınlarının haksız olarak tutuklandığını öne sürerek kendilerini Boğaziçi Köprüsü'nde bariyerlere zincirleyen 1'i kadın 5 kişi, polislerce gözaltına alındı. 
     AA muhabirinin aldığı bilgiye göre, saat 08.00 sıralarında köprüye gelen 1'i kadın 5 kişi, önce ''Haksız yere tutuklanan evlatlarımız serbest bırakılsın. TAYAD'lı Aileler'' yazılı bir pankart açtı. 
     Bu kişilerden bazıları, daha sonra kendilerini köprü üzerindeki yol kenarında bulunan bariyerlere zincirledi. 
     Bu sırada tesadüfen köprüden geçen nöbetçi emniyet müdürü, şoförüyle birlikte bu kişilere müdahale etti. 
     Emniyet müdürü ile şoförü, etkisiz hale getirdikleri göstericilerden 2'sini kelepçeledi. Diğer göstericiler de olay yerine çağırılan takviye ekiplerin müdahalesiyle zincirleri kesilerek gözaltına alındı. 
     
</TEXT>
</DOC>
