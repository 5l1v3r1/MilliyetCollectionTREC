<DOC>
<DOCNO> 264171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur18.html </URL>
<DATE> 2004/08/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Güvercinle "şahin" avı .. 
</HEADLINE>
<TEXT>

     Sivas'ın Kangal İlçesi'nde, canlı güvercin kullanarak şahin avlayan 2'si Suriye uyruklu 4 kişi yakalandı. 
     AA muhabirinin aldığı bilgiye göre, Sivas İl Çevre ve Orman Müdürlüğü Doğa Koruma Milli Park Şube Müdürlüğü ekipleri, ilçeye bağlı Tersakan ve Ohanın mevkiinde yaptıkları rutin kontroller sırasında, koruma altında bulunan şahinleri avladıkları anlaşılan bir grup ile karşılaştı. 
     Yakaladıkları 3 şahin ve yem olarak kullandıkları yaklaşık 20 güvercini salarak kaçan zanlılar, ekiplerin kovalamacası sonucu yakalandı. 
     Gözaltına alınan Hüseyin B, Mehmet Z. ve Suriye uyruklu Kamal A. ile Ahmat A, çıkarıldıkları Kangal Cumhuriyet Savcılığı tarafından tutuksuz yargılanmak üzere serbest bırakıldı. 
     Bu kişilerin kaçak avlanmada kullandıkları 2 otomobil ile av malzemelerine el konulduğunu belirten yetkililer, zanlılara 30 milyar lira para cezası kesildiğini kaydettiler. 
     Yetkililer, canlı güvercinlerin sırtına tuzak konulması yöntemiyle avcı durumundayken av olarak yakalanan şahinlerin, özellikle Arap ülkelerinde, avcılıkta, haberleşmede ve uyuşturucu kuryeliğinde kullanıldığına dikkat çektiler. 
     
</TEXT>
</DOC>
