<DOC>
<DOCNO> 266557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko15.html </URL>
<DATE> 2004/08/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TOBB'un anketinden iyimserlik çıktı... 
</HEADLINE>
<TEXT>

     Türkiye Odalar ve Borsalar Birliği'nin TOBB Türkiye genelinde bin 305'i imalat, 2 bin 212'si hizmetler sektöründe olmak üzere toplam 3 bin 517 firma arasında gerçekleştirdiği ''Ekonomik Barometre'' anketine göre, firmaların büyük bir kısmı, yılın ikinci yarısına dönük iyimser. 
     Buna göre ankette katılan firmaların yüzde 42.8'i yılın ikinci yarısı için yurt içi gelişmelerin kendileri için olumlu sonuç doğrucağı beklentisi içinde. 
     Odalar Birliği, Avrupa Odalar Birliği'nin Eurochambers tüm üye ülkeler ile üye adayı ülkelerde gerçekleştirmekte olduğu periyodik çalışmalara Türkiye'nin de dahil edilmesi ve Türkiye ekonomisinin Avrupa Birliği AB ülkeleriyle aynı standartta değerlendirilmesi amacıyla, ''Ekonomik Barometre'' anketini düzenliyor. 
     TOBB'un Temmuz-Ağustos döneminde gerçekleştirdiği anketten A.A muhabirinin derlediği bilgilere göre, firmalara toplam ciro, yurtiçi satış karı, ihracat karlılığı, istihdam, yatırımlar ve güven başlıkları altında gerçekleşme ve beklentiye yönelik 12 soru yöneltildi. Sorular optik ortamda sıfır giriş hatasıyla değerlendirildi. 
     Anket sonuçlarına bakıldığında, firmaların yüzde 38'i geçen yılın ilk 6 ayı ile karşılaştırıldığında bu yılın aynı döneminde yurt içi gelişmelerin firmaları için doğurduğu sonuçların daha olumlu, yüzde 23.2'si daha olumsuz ve yüzde 38.7'si ise değişmediği görüşünde. 
     Firmaların aynı konuda bu yılın ikinci 6 ayına ilişkin beklentilerine bakıldığında ise daha olumlu olacağını bildirenlerin oranı yüzde 42.8 gibi yüksek bir seyir izlerken, daha olumsuz olacağını belirtenlerin oranı yüzde 19.4, degişmeyeceğini ifade edenlerin oranı ise yüzde 37.8 olarak saptandı. 
     
     İSTİHDAMDA DURUM HALA İÇ AÇICI DEĞİL 

     Anket sonuçlarına göre, istihdam konusunda ise fazla bir iyileşme olmadığı göze çarpıyor. 
     Ankete katılanların sadece yüzde 18'i bu yılın ilk yarısı bir önceki yılın aynı dönemi ile karşılaştırıldığında çalıştırdıkları işçi sayısında artış olduğunu belirtirken, yüzde 57.9 gibi yüksek bir kısmı ise bu konuda değişiklik olmadığını bildirdi. Çalıştırdıkları işçi sayısında azalma olduğunu belirtenlerin oranı ise yüzde 24.1 oldu. 
     Firmaların bu yılın ikinci yarısı için istihdam konusundaki beklentilerine bakıldığında da bu konuda yine fazla bir gelişme olmadığı göze çarpıyor. 
     Ankette, firmaların yüzde 55.3 gibi büyük bir çoğunluğu istihdamlarının değişmeyeceğini dile getirirken, arttıracaklarını bildirenlerin oranı yüzde 29.9, azalacağını ifade edenlerin oranı da yüzde 14.8 olarak belirlendi. 
     
     FİRMALARIN YÜZDE 51.3'Ü YATIRIMLARINI ARTTIRDI 

     Ankette, firmaların yatırımları konusundaki gerçekleşmeleri ile beklentileri konusudaki görüşleri de irdelendi. 
     Firmaların yüzde 51.3 gibi önemli bir kısmı, bu yılın ilk 6 ayında, bir önceki yılın aynı dönemi ile karşılaştırıldığında yatırımlarını arttırdıklarını ifade ederken, yatırımlarını azalttıklarını belirtenlerin oranı yüzde 27.9, değişmediğini söyleyenlerin oranı ise yüzde 20.8 oldu. 
     Firmaların yüzde 41.1'i ise bu yılın ikinci yarısında yatırımlarının artacağı, yüzde 16.9'u azalacağı, yüzde 42.1'de değişmeyeceği beklentisini taşıyor. 
     
     İHRACATTAKİ DURUM 

     Ankete katılan toplam 3 bin 517 firmanın, yüzde 75.5'ini oluşturan 2 bin 655'i ihracat yapmadıklarını, yüzde 24.5'ini oluşturan 862'si ise ihracat yaptığını bildirdi. 
     Geçen yılın ilk 6 ayı ile karşılaştırıldığında bu yılın aynı döneminde ihracat yaptıklarını bildiren firmaların yüzde 27.4'ü ihracat satışlarından elde ettikleri karın artığı, yüzde 36.3'ü değişmediği, yüzde 36.3'ü de azaldığını bildirdi. 
     Bu yılın ikinci 6 ayında ihracattan elde edecekleri kara ilişkin beklentilerinin artma yönünde olduğunu ifade eden firmaların oranı yüzde 49.1, azalacağını söyleyenlerin oranı yüzde 20.1, değişmeyeceğini belirtenlerin oranı da yüzde 30.9 olarak saptandı. 
     
</TEXT>
</DOC>
