<DOC>
<DOCNO> 265734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonsiy16.html </URL>
<DATE> 2004/08/23/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
AK Parti MYK toplantısı... 
</HEADLINE>
<TEXT>

     AK Parti Merkez Yürütme Kurulu MYK Türk Ceza Kanunu'nda değişiklik yapılmasına ilişkin kanun tasarısının görüşülmesi için TBMM'nin 15 Eylül'de olağanüstü toplantıya çağırılması konusunda görüş birliğine vardı. 
     AK Parti MYK, Genel Başkan Yardımcısı Dengir Mir Mehmet Fırat başkanlığında Parti Genel Merkezi'nde toplandı. 
     Alınan bilgiye göre, daha önce duyurulmasına rağmen Başbakan Recep Tayyip Erdoğan'ın katılmadığı toplantıda, yeni yasama döneminde TBMM faaliyetleriyle diğer iç ve dış politik gelişmeler değerlendirildi. 
     Toplantıda, AK Parti MYK'da, Türk Ceza Kanunu'nda değişiklik yapılmasına ilişkin kanun tasarısının görüşülmesi için TBMM'nin 15 Eylül'de olağanüstü toplantıya çağırma konusunda görüş birliği sağlandı. 
     AK Parti MYK'nın, yarın saat 10.00'da, Parti Genel Merkezi'nde, Başbakan Erdoğan'ın başkanlığında toplanacağı bildirildi. 
     
</TEXT>
</DOC>
