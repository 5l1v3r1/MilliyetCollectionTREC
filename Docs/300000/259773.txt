<DOC>
<DOCNO> 259773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sonspo11.html </URL>
<DATE> 2004/08/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Capello Fenerbahçe çok güçlü bir takım... 
</HEADLINE>
<TEXT>

     Fenerbahçe ile bu akşam hazırlık maçı yapacak olan FC Juventus'un teknik direktörü Fabio Capello, Türk futbolunun çok iyi bir seviyede olduğunu belirterek, ''Türk takımlarıyla oynayacak takımların hesaplarını çok iyi yapmaları gerekir'' dedi. 
     Fabio Capello, İzmir Crowne Plaza Otel'de düzenlediği basın toplantısında, 35 yıl önce Göztepe-Roma maçında İtalyan ekibinin formasını giydiğini belirtti. Bu maç nedeniyle geldiği İzmir'i çok sevdiğini dile getiren Capello, ''Yeniden bu güzel şehirde olmaktan gerçekten büyük mutluluk duyuyorum'' dedi. 
     ''Lige hazırlık dönemi yaşıyoruz. Bu nedenle psikolojik ve kondisyon açıdan daha iyi bir seviyeye yükselmek durumundayız'' diyen Capello, ''Fenerbahçe çok güçlü ve iyi bir takım. İzmir'de hazırlık maçı yapma teklifini memnuniyetle karşıladık ve kabul ettik. Ümit ediyorum ki bu akşam kamuoyuna iyi bir maç izletiriz'' dedi. 
     
     FENERBAHÇE'NİN TRANSFERLERİ 

     Fenerbahçe'nin iyi bir transfer politikası izlediğini kaydeden Capello, ''Fakat genellikle hepimiz kağıt üzerinde iyi transferler yapmakta başarılıyız, ama saha gerçeği en iyi şekilde yansıtacaktır'' dedi. 
     Piere van Hooijdonk, Alex ve Fabiano'yu tanıdığını, Fenerbahçe Teknik Direktörü Daum ile ise hiç karşı karşıya gelmediklerini kaydeden Capello, ''O şansa sahip olmadım. Kendisini hep televizyonlardan gördüm'' dedi. 
     
     TÜRK FUTBOLU 

     Galatasaray ve Beşiktaş ile daha önce karşılaştıklarını belirten Capello, sözlerini şöyle sürdürdü 
     ''Kabul etmem gerekirse Türk futbolu çok iyi bir seviyede. Türk takımları da çok iyi transferler yaptılar. Del Bosque arkadaşım ve Türkiye'ye gelmesi gerçekten büyük bir olay. İnanıyorum ki Türk takımlarıyla oynayacak takımların hesaplarını çok iyi yapmaları gerekir.'' Capello, Türk takımlarının büyük değer kazandığını belirterek, Türk kulüplerinden birinden teklif gelmesi halinde, bu teklifi değerlendirebileceğini ifade etti. 
     Öte yandan İtalyan ekibi, bu sabah Göztepe Gürsel Aksel Tesisleri'nde 1 saat çalıştı. Emersson'un ilk kez takımıyla çalıştığı belirtildi. 
     Antrenmanın ardından Capello, Del Piero ve Igor Tudor ile Göztepe Kulübü'nü ziyaret etti. Kulüp Başkanı İskender Tuğsuz tarafından karşılanan Capello Göztepe Müzesi'ni gezdi. Burada sarı-kırmızılı kulübün anı şeref defterini imzalayan Capello ve oyunculara plaket ve kaşkol hediye edildi. 
     
</TEXT>
</DOC>
