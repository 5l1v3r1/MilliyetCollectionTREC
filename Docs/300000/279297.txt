<DOC>
<DOCNO> 279297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/siyaset/siy02.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel'de Kürtçe konuşacak 
</HEADLINE>
<TEXT>


Sakharov Ödülü'nü almak üzere Brüksel'e giden Leyla Zana, Avrupa Parlamentosu'nda Sosyalist Grup'a hitaben Kürtçe konuşma yapacak 


Kapatılan DEP'in eski milletvekili Leyla Zana, Avrupa Parlamentosu AP tarafından 1995'te verilen "Sakharov Düşünce Özgürlüğü Ödülü"nü almak üzere Brüksel'e geldi. Zana'nın, yarın AP'de ziyaret edeceği Sosyalist Grup'a hitaben Kürtçe bir konuşma yapacağı açıklandı. 
Sosyalist Grup'un açıklamasında, Zana'nın yapacağı Kürtçe konuşmanın AB resmi lisanlarına tercüme edileceği duyuruldu. 
Eski DEP milletvekilleri Selim Sadak ve Orhan Doğan ile dün Brüksel'e gelen Zana'nın programı perşembe gününe kadar sürecek. Leyla Zana, Brüksel'deki programı çerçevesinde Avrupa Parlamentosu'nda törenle ödülünü alacak, Parlamento Başkanı Josep Borrell ile görüşecek. Parlamento Dış İlişkiler Komitesi'yle İnsan Hakları Komitesi toplantılarına da katılacak olan Zana, Avrupa Parlamentosu'nun bazı siyasi gruplarıyla bir araya gelecek. 
Zana'nın, 10 yıldır görüşmediği eşi Mehdi Zana ile buluşması da gündeme geldi. 


</TEXT>
</DOC>
