<DOC>
<DOCNO> 289458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun07.html </URL>
<DATE> 2004/11/17/ </DATE>
<TIME> 00.40 </TIME>
<AUTHOR>  </AUTHOR>
<HEADLINE>
Erdoğan Birinci derecedeki hedefimiz 17 Aralık... 
</HEADLINE>
<TEXT>

     Başbakan Recep Tayyip Erdoğan, resmi ziyaret amacıyla bulunduğu Lüksemburg'da Türkiye'nin AB süreciyle ilgili olarak ''Birinci derecedeki hedefimiz 17 Aralık'tır'' dedi. 
     Erdoğan, Lüksemburg'da kaldığı otelde gazetecilerle ettiği sohbette, AB dönem başkanlığını 1 Ocak 2005 tarihinden itibaren devralacak Lüksemburg'a, başbakan olmadan önce de geldiğini, o zaman da Lüksemburg Başbakanı Jean-Claude Juncker'in kendisini samimi bir havada karşıladığını ve desteklerini açıkça ortaya koyduğunu ifade etti. 
     Başbakanı Erdoğan, ''Juncker'in bir özelliği de açık konuşmasıdır. Müzakerelerin ne zaman başlayacağını kendisi açıkladı. Bu tarihin de mart nisan gibi olmasını arzu ettiğini söyledi'' dedi. 
     Erdoğan, ''Bütün gayretimiz ilk 6 ay içerisinde müzakerelere başlamak. Lüksemburg'un açıkladığı süreler bizim beklentimiz. İlerleme raporu konusunda esasa yönelik maddeler bizim için çok daha önemli. Diğerleri zaman içerisinde, müzakere süresi içerisinde çözülecek maddeler. Onlara takılıp kalmaya gerek yok. Bazı sıkıntılı maddeleri arkadaşlar çözmeye gayret ediyorlar'' diye konuştu. 
     
     "KOPENHAG ZİRVESİNDE, ARALIK ZİRVESİNİN TEYİDİ YAPILDI" 

     Lüksemburg'a resmi ziyaret amacı ile gelen Başbakan Recep Tayyip Erdoğan gazeteciler ile yaptığı sohbette, 2002 Kopenhag zirvesinde, 2004 Aralık zirvesinin teyidinin yapıldığını bildirdi. 
     Başbakan Erdoğan bir gazetecinin ''Müzakereler için bir hazırlık var mı '' sorusuna ''Kabile değiliz. Türkiye Cumhuriyeti devletiyiz'' diye karşılık verdi. 
     Erdoğan, ''Müzakere tarihi aldıktan sonra Rum yönetimi engel çıkarabilir mi '' sorusunu da ''Tarih alındıktan sonra ne gibi engeller ile karşılaşabiliriz onları göreceğiz. Ciddi engeller olacağını zannetmiyorum. O dönemleri karşılıklı mutabakat içerisinde aşacağız'' şeklinde yanıtladı. 
     Siyasette 24 saatin çok önemli bir zaman olduğunu ifade eden Başbakan Erdoğan, Türkiye'nin müzakere süreci içerisinde çok daha fazla çalışması gerektiğini belirtti. 
     Erdoğan, Fransa Cumhurbaşkanı Jacgues Chirac'ın ''Bizans benzetmesi'' için de şunları söyledi 
     ''Bizim nerenin çocukları olduğumuz belli. Bazı tarihçiler arasında Osmanlı topraklarını Bizanslı olarak nitelendirenler de var. Chirac böyle bir yaklaşım ortaya koymuş olabilir. Anadolu medeniyetler beşiğidir.'' Başbakan Erdoğan, 2002 Kopenhag zirvesinde, 2004 Aralık zirvesinin teyidinin yapıldığını ifade ederek, şöyle dedi 
     ''Kopenhag kriterlerini eğer Türkiye 2004 Aralık'ına kadar gerçekleştirirse müzakereler başlar denildi. Bu 15 AB üyesi ülkenin o zamanki teyididir. Biz ödevimizi yaptık. Şimdi AB üyesi ülkeler testtedir. 17 Aralık bunun teyit edileceği gündür. Müzakere süreci ile ilgili tarih verilecektir. Tam üyelik değil. Müzakere sürecinin başlamasına yönelik gündür.'' 
     
</TEXT>
</DOC>
