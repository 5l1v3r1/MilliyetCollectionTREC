<DOC>
<DOCNO> 279714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko12.html </URL>
<DATE> 2004/10/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
IMF ile hükümet arasında faiz dışı fazla anlaşmazlığı çözüldü... 
</HEADLINE>
<TEXT>

     Uluslararası Para Fonu'nun IMF , gelecek yılki kamu kesimi faiz dışı fazla oranının yüzde 7 olması konusunda direttiği, ancak hükümetin ısrarıyla dün akşam yüzde 6.5'te anlaşıldığı öğrenildi. 
     Alınan bilgiye göre, IMF Türkiye Masası Şefi Rıza Moghadam, hükümet yetkilileriyle dün 7.5 saatlik bir görüşme yaptı. 
     Moghadam'ın görüşmede, ekonomideki güçlü mali disiplinin devam ettirilmesi ve makro ekonomik hedeflerin gerçekleştirilebilmesi için ''kamu kesimi faiz dışı fazlasının 2005 yılı için yüzde 7'den az olmaması'' gerektiğini söylediği, ancak Hükümet yetkililerinin ''bu oranın çok fazla olduğu ve özellikle sosyal amaçlı yatırım imkanını azaltacağı'' gerekçesiyle itirazı sonucu, dün akşam saatlerinde yüzde 6.5'te anlaşıldığı öğrenildi. 
     IMF heyeti dünkü görüşmelerde, vergi konusunda kesinlikle esneklik ve indirim kabul etmezken, vergi reformu ve vergi gelirlerinin daha etkin şekilde toplanması konusunda görüşbirliğine varıldı. 
     Edinilen bilgiye göre, bütçe ve faiz dışı fazla ile vergi konusundaki görüşbirliğinin ardından, IMF ile görüşmelerde bütçe konusu tamamlanmış oldu. 
     
</TEXT>
</DOC>
