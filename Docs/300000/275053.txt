<DOC>
<DOCNO> 275053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/soneko01.html </URL>
<DATE> 2004/09/26/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Cheney'in şirketi Batman'da petrol buldu 
</HEADLINE>
<TEXT>

     Arif ARSLAN BATMAN, DHA 
ABD Başkan Yardımcısı Dick Cheney'in şirketi Hallıburton'un ortak olduğu Kanada-Pemi firması ile Türk Arar' şirketinin 2,5 aydır petrol arama çalışmalarını sürdürdüğü Batman Şelmo sahasındaki 43 nolu kuyuda 1850 metrede, 34 graviteli petrole rastlandı. 8 ay önce kaybettiği kaliteli petrolün peşine düşen yabancı şirketleri, ısrarlı çalışmalarıyla kaybolan Suudi Arabistan kalitesindeki petrolü tekrar bulmayı başardı. 
     
     SUUDİ ARABİSTAN PETROLÜ KALİTESİNDE 
     Batman-Kozluk Şelmo petrol sahasında 1 yılı aşkın bir süredir Hallıburton' şirketinin taşeronluğunu üstlenen Kanada-Pemi ile Arar firmasının açtığı 43 nolu kuyuda kaybolan kaliteli petrol, aradan 8 ay geçtikten sonra tekrar bulundu. 
     Suudi Arabistan petrolü kalitesindeki, geçen yıl içinde bulduğu petrolü 2 ay süreyle çıkaran ve günde 5 bin varil petrol üretimini gerçekleştiren Kanada-Pemi firması, kuyudaki bin 500 metre derinliği yeterli bulmayınca, kaliteli petrolün damarını kaybetmişti. 
     ABD Başkan Yardımcısı Dick Cheney'in şirketi Hallıburton'un ortak olduğu Kanada-Pemi firması, kaybettiği kaliteli petrolün peşini bırakmadı. Yaklaşık 2,5 ay önce Şelmo-Yanıkkaya Köyü yakınlarında daha önce kapatılan kuyuya 50 metre mesafede açılan ve 5 milyon dolar harcamanın yapıldığı kuyuda kaliteli petrolün bulunması, şirket yöneticilerini sevince boğdu. 
     
     GüNDE 4 BİN VARiL PETROL 
     Kozluk-Yanıkkaya Köyü yakınlarında arsasında petrol bulunan M. şirin Algül, ise 3 dönümlük arsasında ikinci kez kaliteli petrolün bulunmasıyla yabancı firmaların, kendisine daha fazla para vermesinin gerektiğini söyledi. Sondaj çalışmalarını tamamlayan ve üretime önümüzdeki hafta içinde başlamayı planladıklarını belirten Kanada-Pemi firması yetkilileri, "Tam 8 aydır, daha önce bulup kaybettiğimiz kaliteli petrolün peşindeydik. Yine artezyen halinde bulduğumuz petrol, günde ortalama 4 bin varil üretim kapasitesindedir. Geçen yıla oranla 350 metre daha derine inince petrolün ana damarına rastladık. Sahada, 42 kuyunun ürettiği petrolün tümüne bedel olan bu kaliteli petrolü bulmanın sevinci içindeyiz. 2,5 ay gibi kısa bir sürede petrole ulaşabildik''diye konuştular. 
     
</TEXT>
</DOC>
