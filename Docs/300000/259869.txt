<DOC>
<DOCNO> 259869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/spor/spo06.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çobanoğlu ucuz kurtuldu 
</HEADLINE>
<TEXT>


Belçika'daki yarışta hakemin gazabına uğrayan ve gözyaşlarına boğulan genç atlet, babasının itirazı üzerine Atina 2004 vizesi aldı 


Büyük üzüntü yaşadı 
BELÇİKA'DAKİ Grand Prix'de foto finiş hakeminin gazabına uğrayan Selahattin Çobanoğlu, yanlışın babası Mehmet Çobanoğlu'nun itirazıyla düzeltilmesi sonucu olimpiyat vizesi aldı. Aylardır katıldığı yarışlarda Atina barajını geçmek için uğraş veren genç yıldızın, Belçika'da derecesi önce barajdan 2 salise daha kötü olan 1.47.02 olarak açıklandı. Sermet Timurlenk'in 26 yıllı rekorunu kırmasına rağmen büyük üzüntü yaşayan genç atlet, gözyaşlarına boğuldu. 

Hata düzeltildi 
GÖĞÜS numaralarına bakarak sonucu açıklayan saha hakeminin yarışı 5. bitiren Selahattin ile 6. sırada tamamlayan Japon Saseno Hiroshi'yi karıştırması, Çobanoğlu'nun hayallerini yıkmak üzereyken, baba Mehmet Çobanoğlu ve antrenör Yahya Sevüktekin sonuçlara itiraz etti. Foto finiş fotoğrafı yeniden incelendikten sonra hata fark edildi ve iki sporcunun yer değiştirmesiyle 1.5 saatlik mücadele sonunda üzüntü yerini büyük bir mutluluğa bıraktı. 

Pistte 14 atlet 
yarışlarda barajı geçen Binnaz Uslu ve Tezeta Dengersa ile birlikte Tükiye'nin Atina 2004'te atletizmde mücadele edecek sporcu sayısı da 14'e yükseldi. Elvan Abeylegesse'nin de start alacağı 5 bin metrede Tezeta ve Ebru Kavaklıoğlu da yarışacak. Olimpiyata gidecek Türk kafilesindeki sporcu sayısı da 67'ye yükseldi. Bir sporcumuz daha vize aldığı taktirde 68 kişiyle katıldığımız 1948 Londra'daki rekor sporcu sayısına ulaşılacak. 

Sevinç ve hüzün 

Binnaz Uslu buruk 
BELÇİKA'DA 800 metre olimpiyat barajını geçen Binnaz Uslu buruk sevinç yaşadı. Yarışta 2.00.94 ile serisinde üçüncü olarak hem 2.02.88 ile kendisine ait gençler Türkiye rekorunu kırıp, hem de olimpiyat B barajını geçen Uslu, bu derecesini sakatlığı nedeniyle yarışamadığı Dünya Şampiyonası'nda koşabilseydi, boynuna altın madalyayı takacaktı. 

Talihsizlik yaşadı 
İTALYA'NIN Grosetto kentinde geçen ay yapılan Dünya Gençler Şampiyonası'nda 800 metrede zirvenin en büyük favorisi olarak gösterilen Uslu, yarış günü büyük şanssızlık yapamış, ısınırken sakatlanarak start alamamıştı. Bu yarışta Beyaz Rus Natalya Koreyvo ülke rekorunu kırmasına rağmen ancak 2.01.47 koşarak altın madalyanın sahibi olmuştu. 

İnandı, başardı 

ATİNA Olimpiyatı'nda Elvan Abeylegesse'den sonra Türkiye adına yarışma hakkını kazanan ikinci Etiyopya asıllı atlet olan Tezeta Dengersa Nuray Sürekli , az kalsın barajı geçemiyordu. Önde götürdüğü 5 bin metrede finişe 200 metre kala yarışı bitirdiğini sanarak duran Dengersa, antrenör ve idarecilerin uyarısıyla yeniden koşmaya başladı. Son metrelerde geçilerek ikinciliğe düşmesine rağmen 15.05.85'lik derecesiyle A barajını aşmayı başardı. 
1999 yılında Elvan ve diğer Etiyopyalı atletlerle birlikte Türkiye'ye getirilerek, Türk vatandaşı yapılan Dengersa, Fenerbahçe'de yarışmıştı. Daha sonra olumsuz şartlar nedeniyle ülkesine dönen ve evlenen Dangersa, çocuk yapmak için atletizme ara verdi. ENKA'nın isteğiyle 2 yaşındaki kızını ve eşini Etiyopya'da bırakarak geçen yıl sonunda yeniden Türkiye'ye dönen sporcu, hem Elvan'la idman yaptı, hem de 5 binde olimpiyata kalabilmek için çalıştı. 


</TEXT>
</DOC>
