<DOC>
<DOCNO> 261495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/spor/spo01.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözümde durdum 
</HEADLINE>
<TEXT>


İspanyol oyuncu, Siyah-Beyazlı takım için çok daha büyük paraları geri çevirdiğini söyledi, "Beni ucuza aldılar ancak satarken çok kar edecekler. Nasıl bir oyuncu olduğumu herkes görecek" dedi 

ÖZEL RÖPORTAJ MEHMET ÇİFTÇİ 


Beşiktaş'ın Juanfran transferi birbuçuk ay sürdü. Bu yoğun trafikte Siyah - Beyazlılar ile Celta Vigo arasında müthiş restleşmeler yaşandı. Ancak mutlu sonla biten hikayede İspanyol oyuncunun rolü büyüktü. Muhabirimiz Mehmet Çiftçi ile ülkesinde yaptığı ilk röportajda kararlı tutumunu herkese göstermişti. Juanfran nihayet Kartal ile sözleşmeyi yaptı ve Türkiye'deki ilk izlenimleri için yine Milliyet'te karar kıldı. 
- Uzun çabalar sonrası Beşiktaş'a geldin, mutlu musun 
"Nasıl olmayayım. Birbuçuk aydır gündemdeyim. Açıkçası yavaş yavaş umudumu kaybetmek üzereydim. Son dakika transferi oldum diyebilirim. Tabii burada iki tarafın da özverisi var. Ben de istedim, onlar da. 
- İstanbul'daki ilk izlenimlerin ne oldu 
"Havaalanındaki taraftarlar müthişdi. İnanılmaz bir duygu yaşadım. Orada anladım ki büyük bir kulübe geldim. Ardından Beşiktaş'ın spor tesisleri beni büyüledi. Hayran olmamak elde değil. Geleceğin Beşiktaş'ını yaratmışlar. Başarıyı hedefliyorsanız önce yatırım yapacaksınız. Beşiktaş'ta bu havayı, bu düşünceyi gördüm. 
- Beşiktaş ile üç yıllık sözleşme imzaladın. Bu süreyi tamamlayacağına inanıyor musun 
"Ben burada başarılı olacağıma eminim. İki gün sonra çantasını alıp gidenlerden olmayacağım. Futbolcu için en önemli şey gittiği yere adaptasyonudur. Beşiktaş'ta hoca ve yardımcıları İspanyol. Carew ve Tayfun da İspanya'dan geldi. Cordoba ve Ronaldo benim dilimi konuşuyor. Bunlar hepsi avantaj. Kendimi İspanyol ligindeymiş gibi hissediyorum." 
- Transferinin çok astronomik bir ücrete gerçekleştiği söyleniyor. 
"Beşiktaş beni çok ucuza aldı. Şayet Celta Vigo 2. lige düşmeseydi kulüp asla bu fiyata beni göndermezdi. Şu an bile Beşiktaş'ın üzerinde fiyat veren kulüpler oldu. Ancak ben söz verdim ve bunun arkasında durdum. Ben tüm profesyonel hayatım boyunca giydiğim her formanın hakkını verdim. Asla formama ihanet etmedim. Beşiktaş ödediği paranın kuruşu kuruşuna hakkını alır. Beni sattığında da kara geçer. Benim sahada nasıl bir futbolcu olduğumu yakında herkes görecek. O zaman Beşiktaş'a nasıl biri geldiğini anlayacaklar. 
- Hocan Del Bosque'yi üç kelime ile nasıl tarif edersin 
"Çalışkan, dürüst ve sevecen. 
- Onun burada başarılı olacağına inanıyor musun 
"Kuşkusuz. Beşiktaş çok büyük bir futbol adamını takımın başına getirdi. Taraftarın biraz sabretmesi lazım. Hocamız çok deneyimli, zorlukların altından kolay kalkar. Real Madrid gibi bir takımda başarılı olmuş birisi, Beşiktaş'ta da olur. Bizler hocanın ne dediğini anlarsak ona uyarsak büyük Beşiktaş'ı kısa sürede yaratırız. 
- Sol kanatta İbrahim Üzülmez ile oynayacaksın. Onu tanıyormusun 
"Kasetlerden kendisini izledim. İnanılmaz süratli ve sol ayağını mükemmel kullanan bir oyuncu." 
- Sana rakip olur mu 
"Neden olsun ki. Olsa olsa iyi bir ikili oluştururuz. Beşiktaş ben ve İbrahim ile sol kanatta sorun yaşamaz. Biz takım için mücadeleye çıkarız. Gerisi hocanın bileceği bir iş. Bence bu takımda ikimize de yer var. İbrahim'i biran evvel tanımak istiyorum. Saha dışında ne kadar dost olursak, sahada o kadar başarılı oluruz." 
- Peki Beşiktaş'ı ne kadar tanıyorsun 
"Samimi olmak gerekirse transferim gündeme gelene kadar pek tanımıyordum. İsmini tabii ki duydum. Del Bosque'yi transfer edince benim gibi tüm İspanyol futbolcular Beşiktaş'ı izlemeye başladılar. Şu an İspanya'nın en fazla konuşulan takımı. Bu da hepimizde büyük ilgi uyandırdı." 
- Bu hafta Malatya'da yoktun. Önümüzdeki hafta Juanfran'ı sahalarda görebilecek miyiz 
"Ben hazırım. Gerisi hocanın seçimine bağlı. Antrenman eksikliğim yok. Tek eksiğim taktik çalışması. Bu hafta sanırım bu konuda çalışacağım." 
- Carew için ne düşünüyorsun 
"İspanya'da Valencia'dan gelen her futbolcu kalitelidir. İspanya'da şampiyon olmuş bir takımdan futbolcu getiriyorsunuz. Bu önemli bir olay. Carew Türkiye'de çok iş yapar. Onun da benim yukarıda saydığım adaptasyon sorunu yaşamaması büyük avantaj." 

İşbaşı yaptı 

BEŞİKTAŞ'IN yeni transferi Juanfran dün ilk idmanına çıktı. İspanyol futbolcu, Malatyaspor maçı kadrosunda yer almayan oyuncularla birlikte Nevzat Demir Tesisleri'nde antrenman yaptı. Yaklaşık bir saat süren idmanda Siyah - Beyazlı oyuncular kültür-fizik ve topla çalışırken, idmanda Sergen, Ronaldo, Tümer, Fatih Sonkaya, Ramazan ve Ahmet Dursun da yer aldı. 


</TEXT>
</DOC>
