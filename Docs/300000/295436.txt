<DOC>
<DOCNO> 295436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/yasam/yas12.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mürettebat, 30 milyar alacaktı' 
</HEADLINE>
<TEXT>


ÜMRAN AVCI İstanbul 

Sigortadan para almak için Fethiye'de batırıldığı ileri sürülen Büyük Barbarossa adlı gulette hayatını kaybeden çarkçıbaşı Burhan Yolcu, cumartesi günü toprağa verilirken, geride 3 çocuğuyla 19 yıllık eşi Halime Yolcu'yu bıraktı. Yolcu, "Burhan 'Gitmek zorundayım. Bana sırlarını verdiler. Gitmezsem çocuklarımı öldürecekler' diyordu. Eşim tehditle gitti" dedi. Yolcu'nun arkadaşı Zeki Kapagan da şu iddialarda bulundu 

'Önce vana açılacak' 
"Burhan 8 yıl önce denizi bırakmıştı. Guletin ikinci kaptanı Erkan Postacı telefonla aradı. Bir iş için konuşmak istediğini söyledi. Ben de gittim. Postacı beni görünce tedirgin oldu. Burhan bana güvenebileceğini söyleyince planlarını anlattı. Guleti gösterip 'Teknenin altında 2 vana var. Önce onları açıp guletin su almasını sağlayacağız. Sonra da üst katlardan gemiyi ateşe vereceğiz. Biz botla tekneyi terk edeceğiz. 2 ay sonra adam başı 30'ar milyar lira alacağız' dedi. Sonra Postacı, Ulvi Berberoğlu'nu aradı ve gulete geçtik. Üçü kaptan köşküne çıktı. Planı tekrar etmişler. Daha sonra Berberoğlu'yla Postacı zodyak almaya gitti" diye konuştu. 


</TEXT>
</DOC>
