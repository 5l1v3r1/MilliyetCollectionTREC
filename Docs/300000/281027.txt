<DOC>
<DOCNO> 281027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sontur05.html </URL>
<DATE> 2004/10/17/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Şanssızlık anne karnında yakaladı... 
</HEADLINE>
<TEXT>

     Antalya'da 4.5 yıl önce hamile bir kadın 16 yerinden bıçaklanarak hastaneye kaldırıldı. Yoğun bakıma kaldırılan kadının gördüğü tedavi, bebeğinin normal gelişimini engelledi. Engelli doğan ve şu anda 4 yaşında gelen Başak Almaz, yaşamına spastik özürlü olarak devam etmek zorunda. 
     Sekreterlik yaptığı işyerine giren hırsızlar tarafından 16 yerinden bıçaklanarak ağır yaralanan 5 aylık hamile Sevda Almaz, gördüğü yoğun tedavi sonucu hayatta kalmayı başardı. Ancak kullanılan ağır ilaçlar, karnında taşıdığı bebeğin gelişimini engelleyerek, spastik özürlü olarak dünyaya gelmesine neden oldu. 
     ''Dünya güzeli bir kızım var ama ne yazık ki talihi güzel değilmiş'' diyen anne Sevda Almaz, AA muhabirine 4 yıldır kızını yaşama bağlamak için verdiği savaşı anlattı. Kızının spastik özürlü olarak dünyaya gelmiş olmasından dolayı büyük acı duyduğunu ifade eden Sevda Almaz, ''O sadece spastik özürlü değil. Beyin gelişimi de diğer çocuklara göre çok yavaş. Şu anda 4 yaşında ama ancak 4 aylık bir bebek gibi düşünebiliyor'' dedi. 
     Bir temizlik şirketinde çalışan 30 yaşındaki baba Müslüm Almaz ise gördüğü tedavinin sonucunda kızı Başak Almaz'ın bedeninin kasları gevşetmeye yardımcı ilaçlara tepki vermemeye başladığını anlattı. 
     Kasılmalarının gün geçtikçe arttığını ifade eden Müslüm Almaz, ''Kullandığı ilacı omurilikten vücuda verecek bir pompa var. Bu pompayla en azından kasılmaları azaltabiliriz. Şimdi de bunu deneyeceğiz'' diye konuştu. 
     
</TEXT>
</DOC>
