<DOC>
<DOCNO> 253544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun40.html </URL>
<DATE> 2004/07/07/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Irak'ta nüfus sayımı Ekim'de... 
</HEADLINE>
<TEXT>

     Irak'ta nüfus sayımının ekim ayında yapılmasının planlandığı bildirildi. 
     Irak Planlama Bakanı Mehdi El Hafid, başkent Bağdat'ta gazetecilere yaptığı açıklamada, ülkede genel nüfus sayımının ekimde yapılmasını planladıklarını belirterek, ''Uluslararası katılım mümkün değil, çünkü bu tamamen bir Irak projesi. Ancak uzmanlara ihtiyaç duyarsak, onlardan yardım isteyeceğiz'' dedi. 
     BM, Irak'ta 2005 yılında yapılacak genel seçimlerden önce nüfus sayımı yapılmasının gerekli bir adım olduğunu açıklamıştı. 
     Irak'ta son resmi nüfus sayımı 1997 yılında yapılmıştı. Buna göre, Irak'ta 19 milyon kişinin yaşadığı belirlenmişti. Sayıma, Körfez Savaşı'ndan sonra merkezi yönetimin denetimi dışında kalan, Iraklı Kürtlerin yaşadığı kuzeydeki üç bölge dahil edilmemişti. 
     
     ULUSAL KONFERANS 
     Irak Ulusal Konferansı'nın, ülkenin demokratik geleceğini şekillendirmek ve hükümete tavsiyede bulunacak geçici bir danışma kurulunu seçmek için ay sonundan önce toplanacağı bildirildi. 
     Konferans misyonunun başkanı Fuad Masum, Irak'ın geçici yönetim yasasının, bu tür bir konferansın ay sonundan önce toplanmasını öngördüğünü ve konferansın üç gün süreceğini söyledi. 
     Masum, bin üyeli konferansın 548 üyesinin, Irak'ın 18 bölgesinden seçilen kişiler, 452'sinin sivil toplum temsilcileri ve 20'sinin de eski geçici yönetim konseyi üyeleri olduğunu bildirdi. 
     Konferansta kadın katılımcıların üyelerin yüzde 25'ini oluşturacağını dile getiren Masum, 30 yaş üstü katılımcılar arasında devrik Devlet Başkanı Saddam Hüseyin'in Baas Partisi'nin, ''Iraklıların kanlarını dökmemiş'' eski üyelerinin de bulunduğunu belirtti. 
     Fuad Masum, katılımcılarda lise mezunu olmaları ve orduda görev almamaları şartlarının arandığını sözlerine ekledi. 
     Konferansta seçilecek 100 üyeli geçici danışma kurulunun, geçici hükümete tavsiyede bulunacağı, Başbakan İyad Allavi ile diğer kabine üyelerini sorgulayabileceği, kabine kararlarına karşı çıkabileceği ve ulusal bütçeyi onaylayabileceği belirtildi. 
     
</TEXT>
</DOC>
