<DOC>
<DOCNO> 252469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy25.html </URL>
<DATE> 2004/07/02/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Sezer, ''Orman Yasası''nı onayladı 
</HEADLINE>
<TEXT>

     Cumhurbaşkanı Ahmet Necdet Sezer, 5192 sayılı ''Orman Kanununda Değişiklik Yapılması Hakkında Kanun''u onayladı. 
     Cumhurbaşkanlığı Basın Merkezi'nden yapılan açıklamaya göre, yasa, yayımlanmak üzere Başbakanlığa gönderildi. 
     Cumhurbaşkanı Ahmet Necdet Sezer'in onayladığı ''Orman Kanununda Değişiklik Yapılması Hakkında Kanun'', kamu yararı ve zorunluluk hallerinde orman alanlarında tesis kurulabilmesini öngörüyor. 
     Yasaya göre, yanan orman alanlarındaki her türlü emval, Orman Genel Müdürlüğü'nce değerlendirilecek. Savunma, ulaşım, enerji, haberleşme, su, atık su, doğalgaz, altyapı ve katı atık bertaraf tesisleri, sanatoryum, baraj, gölet ve mezarlıklar, devlete ait sağlık, eğitim ve spor tesislerinin ve bunlarla ilgili her türlü yer ve binanın devlet ormanları üzerinde bulunması ve yapılmasında kamu yararı ve zaruret olması halinde, gerçek veya tüzel kişilere bedeli karşılığında Çevre ve Orman Bakanlığı'nca izin verilecek. Bu izin süresi 49 yılı geçemeyecek. 
     Bu alanlarda devletçe yapılanların dışındaki her türlü bina ve tesisler iznin sona ermesi halinde eksiksiz ve bedelsiz olarak Orman Genel Genel Müdürlüğü'nün tasarrufuna geçecek. Söz konusu tesisler, Orman Genel Müdürlüğü veya Çevre ve Orman Bakanlığı ihtiyacında kullanılabilecek veya kiraya verilerek değerlendirilecek. İzin amaç ve şartlarına uygun olarak faaliyet gösteren hak sahiplerinin izin süreleri yer, bina ve tesislerin rayiç değeri üzerinden belirlenecek yıllık bedelle 99 yıla kadar uzatılabilecek. Verilen izinler, amaç dışında kullanılmayacak. 
     Bina ve tesislerin tüzel kişiliğe sahip kamu kurum ve kuruluşlarına ait ormanlarda veya özel ormanlarda yapılmak istenmesi halinde Çevre ve Orman Bakanlığı'nca izin verilecek. Bu durumda kullanım bedeli, süresi, yapılan bina ve tesislerin devri gibi hususlar genel hükümlere uygun olarak taraflarca belirlenecek. 
     
     TAZMİNAT ÖDENECEK 

     Orman yangınlarının söndürülmesi çalışmalarında yaralananlara, sakatlananlara ve hayatını kaybedenlerin kanuni mirasçılarına günün şartlarına uygun tutarlarda tazminat ödenecek. 
     Yangın söndürme çalışmalarına katılmış olanlardan ölenlerin kanunu mirasçıları ile malul olanlara ek gösterge dahil en yüksek devlet memuru aylığının brüt 100 katı tutarında, diğer sakatlananlara sakatlık derecesine göre bu tutarın yüzde 25'inden yüzde 75'ine kadar tutarda, sakatlık derecesine girmeyecek şekilde yaralananlara tutarın yüzde 20'sini geçmeyecek ve ödemesi ayda bir yapılmak üzere iş görmezlik halinin devam ettiği her gün için 2 bin 500 gösterge rakamının aylık memur aylık katsayısı ile çarpımı sonucu bulunacak tutarda tazminat verilecek. 
     Ödenecek tazminat, maddi ve manevi zararların karşılığı olacak. Yargı mercilerinde maddi ve manevi zararlar karşılığı olarak idarenin ödemekle yükümlü tutulacağı tazminatın hesabında, yasa hükümlerine göre ödenen tazminat gözönünde bulundurulacak. 
     Orman yangınlarını söndürme çalışmalarında yaralanan, sakatlanan ve hastalananların hastanelere nakli ve tedavi masraflarını orman idaresi karşılayacak. 
     657 sayılı Devlet Memurları Kanunu'na tabi Orman Genel Müdürlüğü'nün merkez teşkilatı kadrolarında çalışan orman yangınlarıyla mücadelede nöbet tutanlar ile taşra teşkilatı kadrolarında orman yangınlarıyla mücadelede, orman koruma ve sınırlandırma faaliyetlerinde fiilen görev yapanlara fazla mesai ödenecek. Geçmişe yönelik herhangi bir tazminat farkı ödenmeyecek. 
     
     SUÇ ALETLERİNİN MÜSADERESİ... 

     Orman Kanunu'na muhalefette kullanılan suç aletleri zapt olunarak mahkemelerce müsadere edilebilecek. 
     Mili park alanlarındaki yapı ve tesisler, 29 yıllığına kiraya verilebilecek. Kiracı, her yıl yılık kira bedelinin yüzde 5'i tutarında bir ödemeyi, ağaçlandırma bedeli olarak sözleşme süresince kira ödemelerinde Çevre ve Orman Bakanlığı'nın ilgili hesabına yatıracak. 
     
</TEXT>
</DOC>
