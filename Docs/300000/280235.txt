<DOC>
<DOCNO> 280235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/spor/bbas.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Glover 
</HEADLINE>
<TEXT>


Ülker'in bomba transferi, diğer ABD'li oyunculardan farklı tarzıyla hemen dikkat çekiyor. Dinlediği müzik ve yaşam tarzı ile "rahibi" andıran Dion, vücuduna da dövme yaptırmıyor 


Kaliteli ortalama 
ÜLKERSPOR'UN, NBA'in Toronto Raptors takımından kadrosuna katarak sezonun en flaş transferini gerçekleştirdiği ABD'li forvet Dion Glover, kendisini diğer yabancı sporculardan ayıran özellikleriyle dikkatleri üzerine çekiyor. NBA'de 24 dakika, 9.0 sayı, 2.1 asist, 3.1 ribaund ortalamasıyla kaliteli oyuncular sınıfında yer alan, dindar bir ailenin altı çocuğundan biri olan Glover, dinlediği müzik ve yaşam tarzı ile adeta bir "rahibi" andırıyor. 

"Papaz olurdum" 
NBA'İN resmi sitesindeki biyografisinde de gospel tarzı kilisede çoğunlukla siyahilerin oluşturduğu koroların yaptığı blues müzik müzik dinlemeyi tercih ettiğini ifade eden 26 yaşında ve 1.97 boyundaki siyahi oyuncu, "Basketbolcu olmasaydın ne olurdun " sorusuna ise net biçimde "Papaz" cevabını vermiş. "Hayatındaki en önemli aşama neydi " sorusuna "Kiliseye gitmeye başlamaktı" karşılığını veren Glover'ın, en büyük özelliği de dövme yaptırmamış olması. 

"Zorlanmadım" 
NBA'DEN ayrılarak Türkiye'ye gelişinin, kendisi için zor bir karar olmadığını belirten Glover, "Çünkü İstanbul'un büyük ve güzel bir şehir olduğunu biliyordum. Burada iyi organizasyonu ve büyük hedefleri olan bir kulüpteyim. Hidayet ve Mehmet Okur'u iyi tanıyorum. Hayatımda ilk kez yurt dışında oynayacağım. Benim için çok iyi tecrübe olacak. Hedefim, Ülker'in, Avrupa'da en azından final - four oynaması için elimden geleni yapmak" dedi. n GÖKHAN TÜRE 

Hayır kurumu var 
DİON Glover tarafından 24 Temmuz 2000'de kurulan Hayır Kurumu Dion Glover Foundation , yardıma muhtaç çocuklara hizmet veriyor. Fiziksel ya da psikolojik sorunları olan çocuklara maddi ve manevi yardımlarda bulunan kurumda ücret almadan görev yapan çalışanlar, yıl boyunca düzenlenen kamplar, turnuvalar ve değişik aktivitelerle özürlü, hasta ve yardıma muhtaç çocukların rehabilite edilmesini sağlıyor. Kuruma ait bir internet sitesi de bulunuyor. 

Kupa heyecanı 

4 şehirde başlıyor 
BASKETBOLDA 20. Erkekler Türkiye Kupası'nda eleme grubu serisi bugün dört ayrı şehirde oynanacak karşılaşmalarla başlayacak. Birinci Lig'de mücadele eden 14 takımla, İkinci Lig'de geçen sezonu 3 ve 4. sırada tamamlayan TED Kolejliler ve Beykoz'un katılacağı kupa mücadelesi, 4'erli 4 grupta gerçekleştirilecek. Gaziantep, Balıkesir, Ordu ve Afyon'un ev sahipliği yapacağı maçlar tek devreli lig usulüne göre oynanacak. 

8 takım çıkacak 
GRUPTA ilk iki sırayı alacak toplam 8 takım çeyrek final turunda karşılaşacak. Günün programı şöyle A Grubu Gaziantep 14.00 Banvit - İTÜ, 16.00 Darüşşafaka - Efes Pilsen, B Grubu Balıkesir 14.00 Beykoz - Galatasaray, 16.00 Tuborg Pilsener - Pınar Karşıyaka, C Grubu Ordu 14.00 Fenerbahçe - Erdemir, 16.00 Ülker - Tekel, D Grubu Afyon 14.00 T.Telekom - Beşiktaş, 16.00 TED Kolejliler - B.Kolej. 

Bayanlar potada 

Lig başlıyor 
12 takımlı Basketbol Bayanlar Birinci Ligi 2004 - 05 sezonu bugün oynanacak karşılaşmalarla başlayacak. 25. kez start alacak TBBL sezonu, 2005'te ülkemizde organize edilecek ve bayan basketbolu açısından tarihi önem taşıyan Avrupa Şampiyonası Finalleri öncesinde çok daha renkli geçmeye aday olacak. 

Bugünkü program 
Ankara Arı Koleji Salonu 
14.00 Çankaya Üni.-Migros 
Avcılar Salonu 
14.00 İÜSK - Mersin Bş. Bld. 


</TEXT>
</DOC>
