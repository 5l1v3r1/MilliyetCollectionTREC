<DOC>
<DOCNO> 261356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sondun18.html </URL>
<DATE> 2004/08/07/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Başı kesilen Amerikalı görüntüleri sahte çıktı... 
</HEADLINE>
<TEXT>

     Amerikalı bir gencin Irak'ta rehin alındıktan sonra başının kesildiğini gösteren video kaset sahte çıktı. 
     Associated Press ajansının San Francisco'da ulaştığı, kasette görüntüleri yer alan 22 yaşındaki Benjamin Vanderford, bir arkadaşının evinde sahte kan kullanarak bu görüntüleri çektiğini söyledi. 
     Kaseti aylar önce internette yayınlamaya başladığını belirten Vanderford, ''Bir numaraydı, ama şu ana kadar kimse fark etmedi. Bunu birkaç sebepten yaptım. Sebeplerden biri dikkat çekmekti. İkincisi bu tür video kasetlerin sahtesinin ne kadar kolayca yapılabileceğini göstermekti'' dedi. 
     Söz konusu kasetteki görüntülerde, Vanderford karanlık bir odada bir sandalyede oturuyor ve bıçaklı bir el hareketsiz bir kişinin boynunu kesiyor. Kasette militanların görüntüleri yer almıyor. 
     El Kaide ile bağlantısı olan Ürdünlü militan Ebu Musab Ezzerkavi'nin Tevhid ve Cihad örgütü tarafından bir internet sitesine gönderdiği belirtilen video kasette rehin alınan Amerikalının başının kesildiğini gösteren görüntülerin yer aldığı belirtilmişti. 
     Sitede yayınlanan video kasette, San Francisco'lu olduğunu söyleyen bir genç, ''Bu ülkeyi hemen terk etmeliyiz. Terk etmezsek herkes bu şekilde öldürülecek'' diyordu. 

     
</TEXT>
</DOC>
