<DOC>
<DOCNO> 289363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas14.html </URL>
<DATE> 2004/11/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türk kadınları arasında sigara kullanımı artıyor... 
</HEADLINE>
<TEXT>

     Evli, 15-49 yaş arası kadınlar arasında sigara kullanımı son 10 yılda, yüzde 18'den yüzde 28'e çıktı. 
     Türkiye Nüfus ve Sağlık Araştırması 2003'te, evli kadınların sigara içme oranları araştırıldı. 
     Hacettepe Üniversitesi Nüfus Etütleri Enstitüsü, Sağlık Bakanlığı Ana-Çocuk Sağlığı ve Aile Planlaması Genel Müdürlüğü ile işbirliği içinde DPT ve AB'nin finansal katkılarıyla gerçekleştirilen araştırma, 10 bin 836 hanede, 15-49 yaşları arasında 8 bin 75 evli kadını kapsıyor. 
     Araştırmaya göre, 15-49 yaş arasındaki evli kadınların yüzde 28'i ara sıra ya da düzenli olarak sigara içiyor. Yaşa göre bakıldığında, 20-34 yaş grubundaki kadınlarda sigara içme daha yaygın görülüyor. 
     Kentte yaşayan kadınların kırsal alanda yaşayan kadınlara göre daha fazla sigara içtiği belirlenen araştırmaya göre, kentte yaşayan kadınlar arasında yüzde 33 olan sigara içme oranı, kırsal alanda yüzde 15'e iniyor. 
     Batı Anadolu bölgesinde yaşayan ve en az lise eğitimi almış kadınlar, diğerlerine göre daha çok sigara içiyor. 
     
     HAMİLE KADINLARIN YÜZDE 15'İ İÇİYOR 
     Araştırmaya katılan hamile kadınların yüzde 15'i ve emziren kadınların yüzde 20'si sigara kullanıyor. 
     35-49 yaş arasındaki sigara içenlerin yüzde 52'si günde 10 ve daha fazla sigara içiyor. 
     Sigarayı günde 10 veya daha fazla içen kadınların yüzde 47'si Batı Anadolu bölgesinde yaşıyor, yüzde 45'i en az lise mezunu. 
     Nüfus Sağlık Araştırması 2003'ün sonuçlarıyla 1993 yılında yapılan araştırma sonuçları karşılaştırıldığında, son 10 yılda kadınlar arasında sigara içmenin daha yaygın hale geldiği görülüyor. 
     Genel olarak evli kadınlar arasında sigara içenlerin payı bu 10 yılda yüzde 18'den yüzde 28'e çıkarak iki kattan fazla artış gösteriyor. 
     
</TEXT>
</DOC>
