<DOC>
<DOCNO> 298246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonspo12.html </URL>
<DATE> 2004/12/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Sparta Prag Teknik Direktörü görevinden alındı 
</HEADLINE>
<TEXT>

     Çek Cumhuriyeti takımlarından Sparta Prag'da teknik direktör Frantisek Straka, görevinden alındı. 
     Çek Birinci Futbol Ligi'ni lider götüren, ancak Fenerbahçe'nin de bulunduğu Avrupa Şampiyonlar Ligi D Grubu'nda 1 beraberlik alarak elenen Sparta Prag'ta bu başarısızlığın faturası teknik direktöre kesildi. 
     Sparta Prag Kulübü'nün resmi internet sitesinde yapılan açıklamada, görevine son verilen Straka'nın yerine, takımı 2001-2002 sezonunda çalıştıran Jaroslav Hrebik'in getirildiği duyurulurken, kulüp başkan yardımcısı Daniel Kretinsky, ''Hrebik'in takıma sistemli yaklaşımına olan ihtiyacımızdan dolayı böyle bir değişikliğe gittik'' dedi. 
     Şampiyonlar Ligi D Grubu'nda oynadığı son maçında Fransa'nın Olympic Lyon takımına 5-0 yenilen Prag, yaptığı 6 maçtan sadece 1 puan alarak ligde tarihinin en kötü sezonunu geçirdi. 
     Prag ekibi, Çek Birinci Ligi'nde 16 maç sonunda 12 galibiyet, 3 beraberlik ve 1 yenilgiyle lider durumda bulunuyor. 
     
</TEXT>
</DOC>
