<DOC>
<DOCNO> 294168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonsiy18.html </URL>
<DATE> 2004/12/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gül Kıbrıs'ta nihai çözüme ulaşmadan tanıma söz konusu olmaz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs'ta sorunun devam ettiğini belirterek, ''Kıbrıs'ta problem nihai çözüme ulaşmadan tanımanın söz konusu olmayacağını'' söyledi. 
     Hollanda ve Slovenya ziyaretlerini tamamlayarak Ankara'ya dönen Gül, Esenboğa Havalimanı'nda temasları hakkında bilgi verdi ve soruları yanıtladı. 
     Gül, Güney Kıbrıs Rum yönetiminin tanınmasına ilişkin bir soru üzerine, şunları kaydetti 
     ''Şu an Kıbrıs sorunu çözümlenmemiştir. BM Genel Sekreteri Güvenlik Konseyi'ne raporunu sunmuştur. Dolayısıyla bu problemin çözümü oradadır. Ne yazık ki bu problem çözülmeden Rum tarafı AB'ye tam üye olmuştur, AB de bunun sıkıntısını çekmektedir. Bu sıkıntının yaşanmaması için genişlemeden önce referandumun yapılmasını çok istemişti ve desteklemişti. Şimdi problem devam etmektedir, problem nihai çözüme kavuşmadan, tanıma zaten söz konusu olamaz'' 
     
     ''TÜRKİYE'NİN DAİMA KALICI ÇÖZÜM İÇİN VİZYONU VARDIR'' 
     Gül, ''17 Aralık sonrasında Türkiye'nin Kıbrıs konusuna ilişkin yeni bir inisiyatif başlatıp başlatmayacağının'' sorulması üzerine ise ''Türkiye'nin daima kalıcı çözüm için vizyonu olduğunu'' söyledi ve ''Şu anda adım atacak taraflar vardır, onların atacakları adımlar beklenmektedir'' diye konuştu. 
     BM Genel Sekreteri Kofi Annan'ın BM Güvenlik Konseyi'ne sunduğu raporun görüşülmesini beklediklerini ifade eden Gül, önce referandum sonuçlarının değerlendirilmesi gerektiğini söyledi. 
     Kıbrıs'ın ''yaşanan sürecin bir parçası olduğunu'' belirten Gül, KKTC'li liderlerle son gelişmeleri değerlendirmek üzere Ankara'da bir araya geleceklerini kaydetti. Gül, Kıbrıs toplantısının birkaç gün içinde yapılacağını ifade etti. 
     Gül, bir soru üzerine ''Türkiye'nin Kıbrıs ile ilgili stratejisi mevcuttur'' diyerek, bu stratejinin titizlikle takip edildiğini ve ''ortaya çıkan her duruma karşı ne yapılacağının bilindiğini'' kaydetti. 
     
     AVRUPA-AKDENİZ TOPLANTISI 
     Gül, Hollanda'da Avrupa Akdeniz toplantılarında Türkiye'yi temsil ettiğini hatırlatarak, bu toplantının Yaser Arafat'ın ölümünün ardından İsrail-Filistin yetkililerini ilk kez bir araya getirmesi bakımından önem taşıdığını belirtti. 
     Ortadoğu'da yeni bir dönemin başladığına işaret eden Gül, ''Toplantıda Ortadoğu'da iyimser olmak için birçok neden olduğunu gördük'' diye konuştu. 
     Toplantıda Irak konusunun da detaylı olarak ele alındığını kaydeden Gül, kendisinin açılış bölümünde ''Yatırım ve Reformlar'' konulu bir sunuş yaptığını söyledi. Gül, Filistin ve İsrail dışişleri bakanlarıyla ikili görüşmeler yaptığını da belirterek, Türkiye'nin barış sürecini yakından takip ettiğini, Filistin'deki seçimleri izleyeceğini, barış sürecini teşvik edeceğini, daha aktif olacağını bakanlara ilettiğini kaydetti. 
     Gül, Hollanda'nın ardından Slovenya'ya geçtiğini ve buradaki temaslarının son derece olumlu olduğunu belirterek, Slovenyalı yetkililere Türkiye'ye verdikleri destekten ötürü teşekkür ettiğini, onların da kendisine bu desteğin süreceğini ilettiklerini kaydetti. 
     Bakan Gül, CHP Genel Başkanı Deniz Baykal'ın ''Türkiye'nin AB'ye ilişkin politikası olmadığına'' yönelik açıklamalarının hatırlatılması üzerine, şunları kaydetti 
     ''Doğrusu, Sayın Baykal biraz da kendisine haksızlık yapıyor. Çok iyi dış politika brifingi alması gerekir. Partisi içerisinde de bunu çok iyi yapacak insanlar vardır. Türkiye'nin ne yaptığını, istikametinin ne olduğunu bütün kamuoyu, herkes biliyor. Türkiye'nin dış politikada açık hedefleri olduğunu ve bunları gerçekleştirmek için çaba gösterdiğini herkes biliyor. Herhalde Sayın Baykal da biraz yanlış bilgilendiriliyor.'' 
     
     SLOVAKYA PARLAMENTOSU'NDA ALINAN KARAR 
     Gül, Slovakya Ulusal Parlamentosu'nun Ermeni soykırımı iddialarını bir önergeyle kabul etmesine ilişkin bir soru üzerine, Slovakya Dışişleri Bakanı'nın yakın bir süre önce Türkiye'yi ziyaret ettiğini hatırlatarak, AB genişlemesine yönelik meclislerinde bir toplantı yapacaklarından haberdar olduklarını söyledi. 
     Slovakya'nın Türkiye'nin tam üyeliğini desteklediğini, mecliste de bu yönde karar alındığını belirten Gül, şunları kaydetti 
     ''Bu süreç içinde sanırım tamamen iç politika sebepleriyle böyle bir gelişme oldu. Muhalefet partileri zaman zaman sorumsuz hareket ederler. Sorumsuz şekilde, ani bir hareketle, mevcut milletvekillerinin çoğunluğunun oyunu alarak böyle bir karar alınmıştır. Bu asla kabul edilemez. Slovakya hükümeti de bunu desteklememiştir. Bakan da hükümet de elinden geleni yapmıştır. Dolayısıyla bu muhalefetin bir girişimi olmuştur.'' Gül, konuya ilişkin gerekli girişimlerde bulunulacağını söyledi. 
     
</TEXT>
</DOC>
