<DOC>
<DOCNO> 280928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/yazar/altan.html </URL>
<DATE> 2004/10/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ramazan tatavası 
</HEADLINE>
<TEXT>


BEKTAŞİ babasına sormuşlar 
- Baba erenler, şu Ramazan ayıyla oruç hakkında ne düşünüyorsun 
Baba erenler 
- Valla demiş iftara bir şey dediğim yok ama, şu sahuru öğleye alsalar daha iyi olurdu... 

Ramazan'la, yerli organize suç çetesi değnekçilerinin, medyaya boy boy yansıyıvermesi üst üste düştü. 
Ref'i Cevat, "Sayılı Fırtınalar" adlı kitabında, saray uzantılı İstanbul kabadayılarını anlatır uzun uzun... 
Sivil saray paşalarının, kendi kabadayıları aracılığıyla İstanbul'dan topladıkları haraçlar... 
"Cami" parfümlü politikacılarımız, sık sık "geleneklerimize, göreneklerimize bağlı kalmak"tan dem vururlar ya geleneklerimize göreneklerimize ne kadar bağlı kaldığımızın somut kanıtlarından biri de, hiç kuşkusuz Ankara egemen çevrelerinden bazı kişilerle sarmaş dolaş olmuş, yerli mafya örgütleri... 

Şöyle ki 
Dönem, padişahlığın son dönemleri. Baba erenler, ucuzca bir meyhanede oturmuş kafa çekiyor. 
Pencerenin önünden, başta hafif devrik sıfır numara fes, sırmalı yelek omuzda dalgalana dalgalana yürüyen altın köstekli bir kabadayı geçmekte... 
Baba erenler, afili ve havalı kabadayıya şaşkın şaşkın baktıktan sonra, meyhaneciye soruyor 
- Bu da kim yahu 
Meyhaneci, ünlü sivil paşalardan birinin adını söyleyerek 
- O, diyor, Fehim Paşa'nın kulu... 
Bektaşi babası başını yukarı doğru kaldırarak 
- Allahım utan, diyor bir Fehim Paşa'nın kuluna bak, bir de kendi kuluna... 

Kıssadan hisse 
Belediyelerin Türkiye'de kurdukları iftar çadırlarına gidenlerin sayısı 20 milyonu buluyormuş. 
Biliyorsunuz onlar Tanrı'nın kulları... 
Milyarlarca dolarlık avantaları yürütenler ise, acaba kimlerin kulları 
Susun susun ne siz sorun, ne kimse söylesin. 
Birkaç çürük elma için, devletimizi yıpratmayalım arkadaşlar 

Nasreddin Hoca'ya sormuşlar 
- Takkeli, ak sakallı, eli tespihli postnişin tarikat ve cemaat şeyhlerinin kazanç kaynaklarını, söylesene en iyi kim bilir 
Hoca 
- Onlar, demiş, Allah'ın cennetmekan fanileri, o nedenle de... 
- Eee 
- Sadece Allah bilir... 

AB üyeliği için müzakere tarihinin ne zaman kesinleşeceği sorunu hep gündemde ya İncili Çavuş'a sormuşlar 
- Sence AB ülkeleriyle aramızda en belirgin fark nedir 
İncili Çavuş 
- Özetleyeyim, demiş AB üyesi ülkelerde, adam başına düşen yıllık ulusal gelir birimi büyüktür, fabrikalar büyüktür, limanlar büyüktür, kanalizasyon ve arıtma tesisleri büyüktür. Bizde ise, bütün bunların yapılacağını vaat edenler büyüktür... 

Bir bakıma "dolaylı vergi" anlamında, başta petrol olmak üzere, birtakım mallara zam gelmeye başladığında... 
Nutuklarla demeçler de, birbirlerini kovalar 
- Alınacak önlemlerle dar gelirliler korunacaktır. 
- ... 
- Tabandakilerin geçim düzeyi yükseltilecektir. 
- ... 
- Sıkıntı içinde olanlar unutulmayacaktır. 
Ancak bütün bu nutuk ve demeçlere, omuz da silkmemek gerekir. 
Çünkü aynı sözler Tevrat'la İncil'de de var 
- Sıkıntı çeken adem oğlu, refaha kavuşacaktır. 
Arkasından da eklenir 
- Öteki dünyada... 

Rıza Tevfik'in "Sorma Hocam" adlı, kaba softalığa karşı mizahi bir manzumesinden alıntılarla bitirelim yazıyı 

Bana sual sorma cevap müşküldür, 
Her sırrı ben sana açamam hocam 
Hakkın hazinesi darı değildir, 
Cami avlusunda saçamam, hocam. 

Halka korku verme velvele salıp, 
Dünya ve ahiret bu köhne kalıp. 
Ben softa değilim cübbemi alıp 
İmaret imaret göçemem hocam. 

Miracı anlatma eşek değilim 
Bildiğin kadar da melek değilim, 
Günahkar insanım, ördek deği lim 
Bu ağır gövdeyle uçamam hocam. 

Feylozof Rıza'yım dinsiz anlama, 
Dini ben öğrettim kendi babama. 
Her ipte oynadım cambazım ama, 
Sırat Köprüsü'nden geçemem hocam. 



</TEXT>
</DOC>
