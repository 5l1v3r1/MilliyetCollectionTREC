<DOC>
<DOCNO> 259198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/spor/axspo02.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex, İzmir'de yok 
</HEADLINE>
<TEXT>


Fenerbahçe'nin yeni transferinin Juventus ile oynanacak olan hazırlık maçına yetişemeyeceği öğrenildi. Sambacı, Sarı - Lacivertli formayı ilk kez Çaykur Rizespor deplasmanında giyecek 

YUSUF KOBAL 


Kutlamalar sürüyor 
FENERBAHÇELİLER'İN Türkiye gelişini merakla beklediği Alex de Souza'nın İzmir'de Juventus ile oynanacak olan özel maça yetişemeyeceği açıklandı. Başkan Aziz Yıldırım'ın tüm çabalarına karşın Brezilyalı yıldızın, ülkesindeki kutlamaları bırakamadığı bildirildi. Alex'in Fenerbahçe formasıyla ilk kez Süper Lig'in ilk haftasında Rize deplasmanında sahaya çıkacağı açıklandı. 

Özel programı var 
TEKNİK Direktör Daum'un, Çaykur Rizespor maçından bir iki gün önce İstanbul'a gelmesi beklenen Alex'e özel çalışma programı uygulayacağı öğrenildi. Alman çalıştırıcının, Rize maçında Sambacı'ya ikinci devrede şans verme ihtimalinin daha fazla olduğu vurgulandı. Alex'e İstanbul'daki ilk günlerinde takımın maç kasetlerinin izlettirileceği bildirildi. 

Biyonik NOBRE 

Sakatlığı geçiyor 
FENERBAHÇE'NİN Brezilyalı yıldızı Nobre, Almanya kampında geçirdiği sakatlıktan sonra teknik heyeti üzüntüye boğmuştu. Yaklaşık bir ay sahalardan uzak kalacağı açıklanan Sambacı, güçlü bünyesi sayesinde bu süreyi yarı yarıya indirmeyi başardı. Kendisini çok iyi hissettiğini söyleyen Nobre'nin, Çaykur Rizespor maçına yetişme şansının giderek kuvvetlendiği bildirildi. 

Yüzde 30 daha hızlı 
BİREYSEL oyuncu antrenörü Alex Weiss'in Almanya'da yaptırdığı kas testlerinden en güçlü oyuncu olarak çıkan Nobre, doktorlara göre meslektaşlarına oranla yüzde 30 daha kısa sürede iyileşiyor. Bu arada adalesinde sorun olan Serkan Balcı'nın bugün yapılacak olan idmanda deneneceği açıklandı. Deniz'in ise Rize maçına yetişme şansı yok. 

Bilgiç devreye girdi 

BAŞKAN Aziz Yıldırım ve yöneticilerle, Ortega transferi nedeniyle kırgın olan menajer Celalettin Bilgiç, Juventus'un Türkiye'ye gelişiyle ilgili tüm organizasyonu üstlenerek buzları eritti. Saha içi reklamları da dahil olmak üzere her türlü sorunla ilgilenen Bilgiç, İtalyan misafirlere gezi de hazırladı. Bu arada karşılaşmanın biletlerinin 10 - 20 ve 40 milyon liradan satılacağı açıklandı. 

Kapılar kapandı 

FENERBAHÇE Teknik Direktörü Daum, Juventus ile oynanacak olan hazırlık maçı öncesinde antrenmanları basına kapattı. Sarı - Lacivertliler'in dün kapalı kapılar ardında gerçekleştirdiği tek çalışmada taktiksel ağırlıklı çift kale maç yapıldığı öğrenildi. Bu arada Alman hocanın, basının krizle ilgili sorular sormaması için çalışmaları kapattığı iddia edildi. 

Yıldırım'dan basına davet 

FENERBAHÇE Başkanı Aziz Yıldırım, Teknik Direktör Daum ile yaşanan bunalımın ardından basında çıkan haberlerle ilgili olarak bugün bir toplantı yapma kararı aldı. Aziz Yıldırım'ın saat 10.00'da Faruk Ilgaz Tesisleri'nde görsel ve yazılı basın mensuplarıyla sohbet toplantısı düzenleyeceği bildirildi. 


</TEXT>
</DOC>
