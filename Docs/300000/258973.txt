<DOC>
<DOCNO> 258973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun29.html </URL>
<DATE> 2004/07/29/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Kampanyada yeni görüntü Er Kerry'yi kurtarmak 
</HEADLINE>
<TEXT>

     ABD'de Demokrat Parti'nin başkan adayı John Kerry, Vietnam Savaşı sırasında kendi kamerasıyla çektiği görüntüleri seçim kampanyasında kullanacak. 
     Kerry, bunun için ünlü Hollywood yönetmeni Steven Spielberg'in önerisiyle James Moll adlı film yapımcısıyla anlaştığı için eleştirilerin hedefi oldu. 
     ABD'nin eski başkanlarından Bill Clinton'ın, Demokrat Parti'nin 1992 yılındaki kongresinde, Harry Thomasson'un hazırladığı ve kendisini anlatan ''Umuttan Gelen Adam'' adlı biyografik filmin yarattığı olumlu etkiden sonra, başkan adaylarının çarpıcı biyografik film yaptırmaları adet olmuştu. 
     Kerry'nin seçtiği yönetmen James Moll, ''Schindler'in Listesi'' gibi önemli Spielberg yapımlarında da çalışmıştı. Demokrat Parti adayı Kerry'nin kahramanlaştırıldığı biyografik film, bu gece parti kongresinin sonuçlanmasından önce Kerry'nin yapacağı konuşmadan önce gösterilecek. 
     Washington siyasi çevrelerinde ise bu film, Spielberg'in ''Er Ryan'ı Kurtarmak'' adlı filme gönderme yaparak, ''Er Kerry'yi Kurtarmak'' olarak anılıyor. 
     Öte yandan, gelecek ay piyasaya çıkacak olan, ancak ayrıntıları şimdiden basına sızan bir kitapta, Kerry'nin Vietnam Savaşı sırasında, elinde 8 milimetrelik bir kamerayla dolaşarak, ''kahramanlık'' sahneleri canlandırdığı iddia edildi. Kulislere göre, Kerry'nin biyografik filminde, bu ''sahte'' kahramanlık görüntüleri de yer alıyor. 
     ''Unfit for Command'' Komuta etmeye uygun değil adlı derleme kitapta, Kerry'nin Vietnam Savaşı'ndan, ''yaralanıp madalya aldığı için değil, ileride siyasi kampanyasında kullanmak üzere yeterince film çektiği için erken döndüğü'' şakasının, Vietnam'da Kerry'nin yanında yer alan arkadaşları arasında yapıldığı öne sürülüyor. 
     Kitaba göre ''Kerry, filminde savaş sahnelerini yeniden canlandırarak kendisini kahraman gibi sergiledi, hatta kendisiyle röportajlar yaptırttı.'' John Kerry'nin, 28 Şubat 1969'da düşman ateşine maruz kalması ve içinde bulunduğu botu düşmanın olduğu yere yönelterek, kıyıya atlayıp ateş açan düşmanı öldürmesi, seçim kampanyasının başından beri en çok gündeme gelen konu oldu. Yeni çıkan kitaba göre ise Kerry, ''bu olaydan birkaç gün sonra 8 milimetrelik kamerasını yanına alarak, bu sahneyi de yeniden canlandırdı.'' Bu video görüntülerinin, yönetmen James Moll'a verildiği belirtiliyor. 
     
</TEXT>
</DOC>
