<DOC>
<DOCNO> 267062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/siyaset/siy03.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet uzlaşma arıyor 
</HEADLINE>
<TEXT>


ANKARA Milliyet 


AKP'nin, komisyonlarda türbana ilişkin düzenlemeler ve değişiklik önerileri nedeniyle tıkanma noktasına gelen Türk Ceza Yasa TCK tasarısı konusunda uzlaşma arayışı başladı. Adalet Bakanı Cemil Çiçek başkanlığındaki AKP heyeti, CHP Genel Başkanı Deniz Baykal'ı ziyaret ederek, tasarının hızla yasalaşması için destek istedi. 
AKP'den Çiçek, Salih Kapusuz ve Köksal Toptan, CHP'den de Genel Başkan Deniz Baykal'la Kemal Anadol ve Algan Hacaloğlu'nun katıldığı toplantı yaklaşık bir saat sürdü. Çiçek, TCK tasarısının AB'den müzakere tarihi alınması konusundaki önemini anlatırken, TBMM'de seçimlerle geçecek ekimden önce düzenlemenin yasalaşması gerektiğini vurguladı. 
Çiçek, bazı maddelerde değişiklik önergeleri vermek istediklerini bildirirken, "başka yasalarda yapılabilecek" düzenlemelerle ilgili değerlendirmeler yaptıklarını söyledi. Baykal da Çiçek'e "Önerilerinizi getirin, değerlendirelim" dedi. AKP'nin değişiklik önerilerini 30 Ağustos'ta CHP'ye getireceği belirtildi. 

'Raporu Meclis'te öğrendi' 
Bu arada, Yargıtay Başkanı Eraslan Özkaya'nın rapor almasını Meclis'te öğrenen Bakan Çiçek, sorular üzerine yorum yapmaktan kaçınarak, "Biz o işlere girmiyoruz" demekle yetindi. 

İçtüzük değişebilir 

CHP ile AKP uzlaşma sağlarsa, yasa hızla görüşülüp ekim başına kadar yasalaşabilecek. Anlaşma sağlanamazsa, AKP tasarının hızla görüşülmesini sağlayacak temel yasaya ilişkin içtüzük değişikliği yapacak. Böylece muhalefet, tasarının zamanında yasalaşmasını engellemeyecek düzeyde tutulacak. 

Baykal'dan olumlu tavır 

BAYKAL tasarının yasalaşmasının olumlu sonuçları olacağını vurguladı. Baykal, AKP'nin değişiklik önerilerini değerlendireceklerini, ancak bunun, tasarıya verilen emeği engellemeyecek şekilde olacağını söyledi. Baykal uzlaşmaya varılırsa iç tüzük değişikliğine gerek kalmayacağını da vurguladı. 


</TEXT>
</DOC>
