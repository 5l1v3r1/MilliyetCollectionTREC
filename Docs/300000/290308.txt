<DOC>
<DOCNO> 290308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/ekonomi/eko04.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysel üyesi fonları riske göre seçecek... 
</HEADLINE>
<TEXT>


2005'te yayınlanacak sıralama fonksiyonu ile üyelerin fon seçimi daha da kolaylaşacak. Kişiler riske ve ekonomik koşullara bağlı olarak seçim yapacak 

Ayfer Yıldız 

Emeklilik Gözetim Merkezi EGM , 2005 yılında fonların karşılaştırma kriterleri hakkında bilgilendirmeyi, sıralayıcılık ve tarafsız derecelendirme fonksiyonu başlatacak. Emeklilik Gözetim Merkezi Genel Müdürü Ali Canyürek, böylece bireysel emeklilik üyelerinin, fonların risk düzeyleri ve ekonomik koşullara göre nasıl davranmaları gerektiği konusunda daha kolay karar verebileceklerini kaydetti. 
2005 yılında EGM'nin sektöre ait daha fazla veri oluşturacağını ifade eden Canyürek, "Sektörel bilgilerle şirketler sektörün dağılımını ve kendi performanslarını görecekler. Hangi konuda sektörden daha iyiler, hangi konuda kendilerini daha da geliştirmeleri gerektiğini görebilecekler" dedi. Bireysel emeklilik sektörünün Yeni Türk Lirası'na hazır olduğuna da değinen Canyürek, sorularımızı yanıtladı. 

EGM bu yıl neler yaptı Temel görevimiz, katılımcıların menfaatlerinin korunması için, hem denetleyici kamu otoritelerinin Hazine ve SPK karar almasına yardımcı olacak verileri, hem de kamuoyuna sağlıklı bilgi aktarımı için gerekli verileri sağlamak. Sisteme ilişkin ilk göstergeleri haftalık bazda yayınlıyoruz. Şubat 2004'de Uluslararası Emeklilik Düzenleyicileri ve Denetleyicileri Ağı üyesi olduk. Aracıların mesleki bilgi ve becerilerinin ölçüldüğü elektronik ortamdaki sınava eylül sonu itibariyle 3.014 aday katıldı. Sınavlar Şubat 2005'e kadar devam edecek. 

Şirketlerin sıkıntıya düşme ihtimali var mı Bireysel emeklilik sistemi mevzuatında emeklilik şirketleri ve aracılarında aranacak nitelikler ve yapılacak denetimler, çeşitli olumsuzluklara meydan vermeyecek şekilde detaylı olarak belirlenmiş durumda. Farklı kurumlar tarafından belirli süreçlerde uygulanacak etkin bir denetim mekanizması mevcut. Şirketlerin finansal sıkıntı içine girmeleri, katılımcıların fonlarının tehlikeye düşmesi anlamına gelmiyor. Çünkü fonların varlıkları şirketlerden bağımsız ve SPK tarafından uygun görülen saklayıcılar tarafından saklanıyor. 
Şirketlerin bu fonları kendi finansal ihtiyaçları için kullanmaları mümkün değil. Mevzuattaki yeterliliğin altına düşülmesi halinde, Hazine, ilgili şirketteki hesapları başka bir emeklilik şirketine devretme yetkisine sahip. Ayrıca katılımcıların şirketteki birinci yıllarından sonra istedikleri zaman birikimlerini diledikleri başka bir şirkete aktarma hakları da var. Katılımcılar da, zaten, emeklilik için en verimli fon yönetimini hangi şirketlerin yaptığını düzenli olarak takip ediyorlar. 

Dünyada EGM gibi kuruluşlar var mı Bu amaca yönelik her ülkede farklı oluşumlar var. Örneğin İngiltere'de OPRA önemli bir işleve sahip, Şili'de SAFP ve Risk Derecelendirme Komisyonu kurulmuş, ABD'de ise Emekli Aylıkları Garanti Kurumu'nu PBGC görüyoruz. Bunların benzer alt yapılanmaları mevcut. IOPS'a Uluslararası Emeklilik Denetleyicileri Teşkilatı dönüşme sürecindeki, bizim de üyesi olduğumuz INPRS Uluslararası Emeklilik Düzenleyicileri ve Denetleyicileri Ağı de bu yapılanmaların uluslararası düzeyde olanı. EGM, 'egovernance' anlamında ayrıcalıklı bir mekanizma. 
Kamu ve özel kesim bir arada. Bu, artık finans alanındaki her oluşumda üzerinde önemle durulan, 'yönetişim' kavramının bir uygulaması. Biz, özellikle teknolojiyi doğru kullanma yoluyla, en iyi uygulamalardan biri olmayı hedefliyoruz. 


</TEXT>
</DOC>
