<DOC>
<DOCNO> 299849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko12.html </URL>
<DATE> 2004/12/22/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Özelleştirmede rekora doğru... 2 milyar dolarlık özelleştirme yapıldı 
</HEADLINE>
<TEXT>

     Özellikle bu ay içinde gerçekleştirilen THY hisselerinin halka arzı, Ataköy Şirketler Grubu ve Araç Muayene istasyonlarının özeleştirilmesiyle hızlanan özelleştirme uygulamaları rekora gidiyor. 
     Nitekim bu yılın tamamında gerçekleştirilen 2 milyar 41 milyon dolarlık özelleştirmeyle, 1985 yılından bu yana 2000 yılı hariç en yüksek rakama ulaşıldı. 
     2000 yılında 2 milyar 716 milyon dolarlık rakama ulaşılırken, bunun 1 milyar 260 milyon doları POAŞ'ın satışından, 1.1 milyar doları da Tüpraş'ın halka arzından elde edilmişti. 
     Geçen yılın sonunda TEKEL sigara bölümünün fiyatının az bulunarak, Petkim'de de tek teklif nedeniyle ihalelerin iptali ve yıl içinde Tüpraş özelleştirmesinin yargıdan dönmesiyle birlikte, özelleştirmede bozulan moraller Aralık ayı ile birlikte yeniden tazelendi. 
     
     ARALIK'TA HIZLANDI 
     Nitekim Aralık ayında gerçekleştirilen özelleştirmelerin tutarı 938.5 milyon doları buldu. 
     Bu ay içinde yapılan araç muayene istasyonları özelleştirmesinde 613.5 milyon dolar, Ataköy Grubu Şirketleri için 120.25 milyon dolar, THY halka arzı ile de 191 milyon dolara yakın gelir elde edildi. 
     
     SATIŞ VEYA DEVRİ TAMAMLANANLAR 
     Bu yılı içinde satış veya devri tamamlanan blok satışların tutarı 400 milyon doları buldu. 
     Bunların içinde 120 milyon dolarlık Bursagaz, 58 milyon dolarlık Eti Krom, 49 milyon dolarlık Çayeli Bakır özelleştirmeleri dikkat çekerken, 10 şirket blok satış yoluyla özelleştirildi. Tesis ve varlık satışı veya devri şeklinde ise TEKEL, Sümer Holding ve SEKA gibi kuruluşlara ait 180'in üzerinde taşınmazın satışı gerçekleşti. 
     Ayrıca, Tekel Alkol, Tügsaş Gemlik Gübre, İgsaş gibi kuruluşların devri de yapıldı. Bu şekilde yaklaşık 600 milyon dolarlık özelleşme yapıldı. 
     THY halka arzından 65.3 yurtiçi, 125.9 milyon dolar da yurtdışından olmak üzere yaklaşık 191 milyon dolar gelir elde edildi. 
     Bedelli devir işlemlerinin tutarı da 69.5 milyon dolar olduğu göz önüne alındığında yıl içinde satış ve devir işlemleri tamamlanan uygulama tutarı 1 milyar 260 milyon doları buldu. 
     İhale aşaması tamamlanmış 47.1 milyon dolarlık özelleştirme ile ihalesi tamamlanan araç muayene ve Ataköy Grubu şirketlerinin satışı ile toplam 2 milyar 41 milyon dolarlık özelleştirme yapılmış oldu. 
     
</TEXT>
</DOC>
