<DOC>
<DOCNO> 294124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko27.html </URL>
<DATE> 2004/12/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
TMSF Başkanı Telsim ve Star Grubu için takvim açıklamaya hazırız 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, ''Hem Telsim'de hem medyada satış takvimini açıklamaya hazır durumdayız'' dedi. 
     Ertürk, 2. Uluslararası Finans Zirvesi sırasında gazetecilerin sorularını yanıtladı. 
     Telsim'in satışıyla ilgili RTÜK'le anlaşmazlığın giderildiği yönünde bilgiler geldiğinin hatırlatılması üzerine Ertürk, RTÜK Başkanı'yla görüştüklerini belirterek, ''Bazı yorumlar yaptı, bizim anladığımız gibi anlamadığını söyledi. Ama bu satış süreci belirsizliğini hiçbir zaman kaldırmaz. Çok net ve çok açık, kesin taahhütler olması lazım. Belirsiz bir ortamda bizim iyi satış yapmamız mümkün olmaz'' diye konuştu. 
     Hükümete sundukları yasa değişikliği tasarılarında bu konuyu da çözüme kavuşturmak istediklerini ifade eden Ertürk, tasarıda satış sürecinin önündeki bazı belirsizlikleri gidermeye yönelik birtakım öneriler bulunduğunu söyledi. 
     Ahmet Ertürk, ''Telsim'in satışı yasa değişikliğinden sonra mı gündeme gelecek '' sorusuna, ''Biz hem Telsim'de hem medyada satış takvimini açıklamaya hazır durumdayız. Bu değişiklerin gerçekleşmesini bekliyoruz. Umarım kısa zamanda olursa, biz de satış takvimini netleştirmiş oluruz'' yanıtını verdi. 
     Söz konusu belirsizliklerin ne olduğuna ilişkin bir soru üzerine de Ertürk, satışın yapılmasından sonra ihalenin feshiyle ilgili bazı hukuki belirsizliklerin bulunduğunu, bu konuların düzenlenmesine çalışıldığını söyledi. 

     
</TEXT>
</DOC>
