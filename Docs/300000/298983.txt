<DOC>
<DOCNO> 298983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonyas08.html </URL>
<DATE> 2004/12/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Soğuk havada bel fıtığına dikkat .. 
</HEADLINE>
<TEXT>

     Metin FERAH DHA 

ABANT İzzet Baysal Üniversitesi Tıp Fakültesi Genel Cerrahi Anabilim Dalı Başkanı Prof. Dr. Hayri Erkol, soğuk havaların bel fıtığı riskini artırdığını söyledi. 
     Bel fıtığının kış aylarında sık görülen bir rahatsızlık olduğunu belirten Prof. Dr. Erkol, "Kendini soğuktan korumayan, giyimine dikkat etmeyen, rüzg arda kalan ve terini üzerinde kurutan kişilerde bel ağrıları sık görülür. Bel fıtığından korunabilmek için, eğilip-doğrulurken bile dikkatli davranılması gerekir'' dedi. 
     Bel ağrısı olanların karlı ve buzlu zeminlerde yürürken son derece dikkatli olmaları gerektiğini söyleyen Prof. Dr. Hayri Erkol, şöyle devam etti 
     "Karlı ve buzlu zeminlerde yürürken dikkat etmek gerekiyor. Bel ağırısı olanların yapacakları ani hareket, bel fıtığına neden olabilir. Bel ağrılarının geçeceği konusunda ısrarcı olmamak lazım. Bazı bel ağrıları için, istirahat tavsiye edilir. Ancak, bu istirahatin bir hekim tarafından tavsiye edilmesi gerekiyor. Hastanın rahatlaması için, istirahatin yanısıra adele gevşetici ve ağrı kesici ilaçların da verilmesi gerekiyor.'' Bel fıtığının dışarı doğru çıkan bel omurlarının birbiri üzerine binerek sinirleri sıkıştırmasından kaynaklandığını belirten Prof. Dr. Erkol, sözlerini şöyle sürdürdü 
     "Bel ağrılarının en ileri aşaması olan bel fıtığı durumuna gelinceye kadar belde incinmeler ve adele gerilmesi gibi rahatsızlıklar olabilir. Önlem alınmadığı, hekimin verdiği istirahat yapılıp ilaçlar kullanılmadığı zaman, bel fıtığına kadar da gidilir. Bu durumda sinirler üzerinde çok baskı yapılmamış, yani ayaklarda duyu kaybı olmamışsa, 3-4 haftalık istirahat yeterli olabilir. Duyu kaybı olmaya başlamış ve istirahat de yeterli olmuyorsa, o taktirde ameliyat gerekir. Ameliyatla sinirlere baskı yapan diskin dışarı çıkarılması sağlanır. Bel fıtığına yakalanmamak için bel adelelerini geliştirici hareketleri yapmak, kilo vererek düzenli yürüyüşler yapmak gerekir. Ameliyat, sadece sinirlere baskı yapan diskin dışarı çıkarılmasını sağlar. Yoksa alt ve üstte bulunan diğer disklerde de fıtık olma ihtimali mevcuttur.'' 
     
</TEXT>
</DOC>
