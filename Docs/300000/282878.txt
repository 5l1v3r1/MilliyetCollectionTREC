<DOC>
<DOCNO> 282878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yazar/dundar.html </URL>
<DATE> 2004/10/24/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Star ile efsane 
</HEADLINE>
<TEXT>


Brigitte Bardot 70 yaşına basmış bu ay... İnanması güç değil mi 1950'lerde önce Fransa'yı, sonra dünyayı, savaşın gerçekten bittiğine inandıran o sereserpe sarışın, o tabii tazelik, uzak bir gençlik rüyası şimdi... 
O ki, dünyanın ilgisini, "En iyi giyinen kadın"dan, "en iyi soyunan kadın"a çevirmişti. 
Ancak şimdi, 70'lik fotoğrafında eski çocuksu yüzü şişmiş, göz altlarına çizgiler yerleşmiş, etli dudakları cazibesini kaybetmiş gibi görünüyordu. 
Saçının altın sarısı kurşuniye dönmüştü. 

İki kıtada soğuk savaşın buzunu iki ateş parçası eritmişti 
Hollywood'da MM, Fransa'da BB... 
İki rakip imzadan Marilyn Monroe, Brigitte Bardot'ya karşı, yıldızlar aleminin o lanetli avantajıyla üstünlük sağlamıştı 
Erken ölmüştü. 
BB ise yaşadı. 
Ama MM'nin "ölerek ölümsüzleşme"sine karşı o da kendi silahını kuşandı 
Mesleki intihardı bu... 
Sevenleri, bıkkınlığın hain hançerini çekmeden, o kendi şöhretinin fişini çekti. 
16 yaşında başladığı sinemada 20 yıl ortalığı kasıp kavurduktan sonra 39'unda ani bir kararla perdeden çekildi. 
Şöhret yalanına sırtını dönüp bambaşka bir hayatı göze aldı ve en baştan başladı. 

Peki nasıl oldu da 30 senedir perdede, ekranda, sahnede görünmeyen bir isim, efsane olarak yaşamaya devam edebildi 
Cevap belki de sorunun içinde 
Perdede, ekranda, sahnede görünmemesi sayesinde... 
Fransızların dahi reklamcısı Jacques Seguela "Yarın Çok Star Olacak", Afa, 1990 efsanelerin "ölümsüzlük iksiri"ni şöyle açıklıyor 
"Oyuncu oynar, star kendini gösterir, efsane gizlenir." 
Marlene Dietrich öyleydi. 
Greta Garbo da... 
James Stewart, "Rol arkadaşımın beni öperken Robert Redford'u düşündüğünü fark ettiğim gün sinemayı bıraktım" demişti. 
Brigitte Bardot da daha 20 yaşındayken hedefi koymuştu 
"Güzelliğim azaldığında, sinemayı bırakacağım. Buna da hiç hayıflanmayacağım. Başka şeyler için yaşayacağım." 
Öyle de yaptı. 
"Gençliğini ve güzelliğini erkeklere vermişti." 
Şimdi ise aklını ve tecrübesini hayvanlara veriyordu. 
Seguela'nın deyişiyle "geçmişte bütün ünlü çapkınların girmeye çalıştığı hayatını, şimdi 14 köpekle 60 kedi paylaşıyor"du. 

Onun gibi düşünmeyenler, ya güzelliğinin yerine yeteneğini koyarak var olmayı becerdi ya da biz onları izlemekten vazgeçene dek perdeye asılmaya devam etti. Vazgeçenlerin ışıltısız yalnızlığıyla dalga geçti. 
Lakin "Efsane", perde indiğinde karanlıkta iz bırakmaksızın kayıp yiten starları uğurlayarak yaşlandı. 
Efsanevi BB'nin 70. yaşı, her programda, her reklamda, her ortamda görünerek ebediyen var olacağını zanneden starlar için bir tecrübe tahtası adeta... 
Yine Seguela ile bitirelim 
"Büyük starlar, yokluklarıyla da parlar." 



</TEXT>
</DOC>
