<DOC>
<DOCNO> 258779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonsiy11.html </URL>
<DATE> 2004/07/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Çelik LGS'ye girişi mecburi hale getireceğiz... 
</HEADLINE>
<TEXT>

     Milli Eğitim Bakanı Hüseyin Çelik, gelecek yıl yapılacak Liselere Giriş Sınavı'na LGS tüm öğrencilerin girmesini mecburi hale getireceklerini bildirdi. 
     Çelik, bunun bir eleme sınavı veya ilköğretimi bitirme sınavı şeklinde değerlendirilmemesi gerektiğini belirtti. 
     LGS sonuçlarına ilişkin bilgi vermek amacıyla basın toplantısı düzenleyen Çelik, açıklamasının ardından değerlendirmelerde bulundu. 
     ÖSS'den sonra ''sıfır puan'' alan öğrencilerle ilgili tartışmaların devam ettiğini belirten Çelik, ilköğretimin, ortaöğretimin ve yükseköğretimin birçok probleminin bulunduğunu kaydederek, ''Bizim varlık sebebimiz bu problemleri asgariye indirmek, hatta tamamen ortadan kaldırmak ve Türk milli eğitimini bir bütün olarak kalkınmış ülkeler düzeyine çıkarmaktır'' dedi. 
     Çelik, şunları kaydetti 
     ''Özellikle düşük başarıya sahip olan öğrenciler, sadece bizim ülkemizde mevcut değildir. Bu sınav sistemini, gerek ÖSS'yi gerek LGS'yi dünyanın hangi ülkesinde uygularsanız, buna ABD ve batı ülkeleri de dahildir, benzer sonuçlar almanız mümkündür. Buralarda liseyi bitirme düzeyine gelmiş ama henüz okuma yazmayı sökememiş insanların varlığı da bir gerçek. Ancak tamamen bardağın boş tarafını görerek, kendi kendimizi adeta küçük görmeye ve felaket tellallığı yapmaya, moral bozmaya kesinlikle gerek yoktur. Ama bunları görmezlikten gelemeyiz. Sıfır almanın veya puanı değerlendirmeye değer bulunmamış olmanın kesinlikle üzerinde durulması, gerekli analizlerin yapılması gerektiğini hepimiz biliyoruz. Sonuçlarla ilgilenmekten ziyade, biz bütün kurumlar olarak sebeplerle ilgilenmeliyiz. Sebepleri ortadan kaldırmak, hepimizin görevidir.'' Çelik, ham puanı barajın altında kalan öğrencilerin ''sıfır'' puan aldığı yönünde yorumlar yapıldığını belirterek, bunun öğrencilerin hiçbir soruyu doğru çözemediği anlamına gelmemesi gerektiğini kaydetti. Ham puanı barajın altında kalan bir öğrencinin yaptığı doğru ve yanlış soruların sayısını veren Çelik, sınav değerlendirilirken, belli bir orandaki yanlış cevap sayısının doğru cevapları yok saydığına işaret etti. Bakan Çelik, bu nedenle ''moral bozucu'' bir tavır içine girmeyi pedagojik yönden doğru bulmadığını kaydetti. 
     Hüseyin Çelik, 2004-ÖSS'ye başvuranların sayısının yaklaşık 250 bin arttığını, bu nedenle sıfır puan alan öğrencilerin sayısında trajik bir artıştan söz edilemeyeceğini söyledi. 
     
     ''ŞURA YAPACAĞIZ'' 
     Bakan Çelik, ortaöğretimin yeniden yapılandırılması ve ÖSS ile ortaöğretimdeki başarının ilişkisi konusunda çalışmalarda bulunulacak bir şura yapmayı kararlaştırdıklarını bildirdi. Çelik, ''Önümüzdeki günlerde bu şuranın kapsamı, içereceği konular ve kimlerin davet edileceğiyle ilgili açıklama yapacağız'' dedi. 
     
     SINAVA TÜM ÖĞRENCİLER GİRECEK 
     Hüseyin Çelik, gelecek yıl başlayacak yeni bir uygulama hakkında da bilgi verdi. Gelecek yıl yapılacak LGS'ye sadece fen, Anadolu, Anadolu öğretmen, Anadolu meslek, Anadolu imam hatip ve polis kolejlerine girmek isteyen öğrencilerin değil, diğer ortaöğretim kurumlarına devam etmek isteyen tüm öğrencilerin de girmesini mecburi hale getireceklerini bildiren Çelik, bunun bir çeşit ilköğretimi değerlendirme sınavı olacağını söyledi. Bakan Çelik, bu sınavın sonuçlarına göre öğrencilerin hangi okullara yerleşeceklerine karar verebileceklerini ifade etti. 
     ''Bu sınavı başaramayanlar liseye gidemeyecek mi '' sorusu üzerine Çelik, bunun bir ''eleme'' ya da ''ilköğretimi bitirme sınavı'' anlamına gelmeyeceğini vurguladı. Çelik, ''Bu bir eleme sınavı olmayacak, yerleştirmeyle ilgili bir tarafı olacak. Yerleşemeyen öğrencilerin puanlarını önlerine koyacağız. Matematikte, fende, Türkçede, sosyalde ne kadar başarılılar, bu vesileyle öğrenciler öğrenebilecekler'' diye konuştu. 
     
</TEXT>
</DOC>
