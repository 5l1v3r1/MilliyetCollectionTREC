<DOC>
<DOCNO> 293370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun53.html </URL>
<DATE> 2004/11/30/ </DATE>
<TIME> 20.43 </TIME>
<AUTHOR>  </AUTHOR>
<HEADLINE>
Avrupa parlamentosu Türkiye raporunu onayladı... 
</HEADLINE>
<TEXT>

     Avrupa Parlamentosu Dışişleri Komisyonu AFET Türkiye raporunu oylayarak kabul ederken, Türkiye ile tam üyelik müzakerelerinin, çeşitli koşullar dikkate alınarak, zaman kaybedilmeden başlatılması çağrısında bulundu. 
     Hollandalı Hıristiyan Demokrat Camiel Eurlings tarafından hazırlanan rapor üzerinde çeşitli değişiklik önerilerini tartışan AFET, tam üyelik müzakerelerinin aksaması halinde ''özel statü'' uygulanmasını isteyen bir değişiklik önerisini reddetti. 
     Raporda, müzakerelerin 25 AB üyesi ülke ile yapılacağı belirtilerek, Kıbrıs Rum kesiminin tanınması gerekeceği ima edilirken, Türkiye'den çeşitli beklentiler dile getiriliyor ve AB Komisyonu'nun önerilerine destek veriliyor. Raporda, Türkiye'nin reformlara devam etmesi de isteniyor. 
     AFET'te 50 olumlu, 18 karşıt ve 6 çekimser oyla kabul edilen Türkiye raporu, Avrupa Parlamentosu'nun genel kurulunda, 13-14 Aralık tarihlerinde tartışılarak oylanacak. 
     
</TEXT>
</DOC>
