<DOC>
<DOCNO> 286143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur12.html </URL>
<DATE> 2004/11/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Pişkin tecavüzcü .. 
</HEADLINE>
<TEXT>

     Teslime TOSUN ANTALYA, DHA 

ANTALYA'nın Alanya İlçesi'ne tatile gelen İsrail asıllı Alman vatandaşı 21 yaşındaki Alexandra Amara'ya, erkek arkadaşının yanında tecavüz ettikten sonra para ve değerli eşyalarını gaspeden Ali Başan, 26 yıl 11 ay hapis cezasına çarptırıldı. Başan, tecavüzden değil, gasp suçundan da ceza almasının onuruna dokunduğunu söyledi. 
     19 Eylül 2003 akşamı Alexandra Amara ile erkek arkadaşı Adrian Andreas Jung, Alanya Kalesi'ni gezdikten sonra yaya olarak Damlataş Mevkii'ne inmek isterken, ağaçlık alanda fırın işçisi Ali Başan tarafından bıçak tehdidiyle durduruldu. Ali Başan, bıçak tehdidi ile kuytu bir yere götürdüğü turistlerden Adrian Jung'un elini bağladıktan sonra Alexandra Amara'ya tecavüz etti. 
     Turistlere ait para, fotoğraf makinesi, kimlik ve sigorta kartlarını alarak olay yerinden kaçan Ali Başan, polisin titiz çalışması sonucu 2 gün sonra yakalandı ve tutuklandı. 
     
     MEKTUP, SUÇUN İTİRAFI OLDU 

     Ali Başan, yargılaması sürerken genç kızın dava dosyasından aldığı adresine mektup yazdı. Tecavüz sanığı Başan, Almanya'da psikolojik tedavi gören Amara'ya yazdığı mektupta, "Mahkemede Ben gönüllü birlikte oldum' deyin, Türkiye'ye her geldiğinizde yatacağınız yeri ben temin edeceğim'' diyerek ifadesini değiştirmesini istedi. Alexandra Amara ise bu mektubu suçun itirafı' olarak, avukatı aracılığı ile mahkemeye gönderdi. 
     Alanya Ağır Ceza Mahkemesi'ndeki karar duruşmasına Almanya'da bulunan Alexandra Amara ve sevgilisi katılmazken onları avukatları temsil etti. Mahkeme, ırza geçme, gasp ve yağma suçlarından toplam 26 yıl 11 ay hapis cezasına çarptırdığı Ali Başan'ın ömür boyu kamu hizmetinden yasaklanmasına karar verdi. 
     Ali Başan, kararın açıklanmasından sonra tecavüzden değil, gasp suçundan da ceza almasının onuruna dokunduğunu söyledi. 
     
</TEXT>
</DOC>
