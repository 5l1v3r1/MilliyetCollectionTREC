<DOC>
<DOCNO> 263082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun29.html </URL>
<DATE> 2004/08/13/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Irak'ta kaçırılan İngiliz gazeteci serbest bırakılacak 
</HEADLINE>
<TEXT>

     Irak'ın Basra kentinde bir İngiliz gazeteciyi kaçıran silahlı kişiler, gazeteciyi yakında serbest bırakacaklarını bildirdi. 
     Bir video kasetle yayınlanan açıklamada, Şii lider Mukteda Sadr yanlılarıyla yapılan arabuluculuk görüşmelerinin ardından gazetecinin serbest bırakılacağı kaydedildi. 
     Brandon'ın görüntülerinin de yer aldığı kasette, gazeteciyi kaçıranlardan bir kişi, ''Sayid Sadr yanlılarıyla yapılan arabuluculuk görüşmeleri sonucu İngiliz rehine serbest bırakılacak ve Sadr'ın Basra'daki bürosuna teslim edilecektir'' dedi. 
     Daha önce Sadr'ın bir sözcüsü, Brandon'ı kaçıran kişilere gazeteciyi serbest bırakmaları çağrısında bulunmuştu. 
     Basra'da, Sunday Telegraph için çalışan 23 yaşındaki James Brandon'ı kaldığı otelden kaçıran kişiler, Amerikan askerlerinin 24 saat içinde Necef'ten çekilmemeleri halinde gazeteciyi öldürecekleri tehdidinde bulunmuştu. 
     
</TEXT>
</DOC>
