<DOC>
<DOCNO> 258879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/ekonomi/eko05.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukos durdu, petrol 43 dolar oldu 
</HEADLINE>
<TEXT>


Petrol devi Yukos'un üretimi kesmesi istemi petrol fiyatlarını rekor derecede yükseltti 

EKONOMİ SERVİSİ 

Rus Hükümeti'nin, petrol şirketi Yukos'un petrol üretimini durdurmasını istemesi fiyatların çıkmasına neden oldu. Edinilen bilgiye göre, Adalet Bakanlığı, şirketin petrol dahil tüm mal satışlarının durdurmasını istedi. Günlük 1.7 milyon varillik petrol arz eden Yukos, 2000 yılına ait 3.4 milyar dolarlık vergi borcunu ödemeye zorlandığı için iflas tehlikesi ile karşı karşıya bulunuyor. Dünya'nın ikinci büyük petrol ihracatçısı Rusya'nın yüzde 20'lik petrol üretimini gerçekleştiren şirketin durumu, fiyatlar açısından da endişe yaratıyor. Petrol İhraç Eden Ülkeler Örgütü OPEC , fiyat artışını önlemek için 1979 yılından sonraki en yüksek oran olan günlük 30 milyon varile yakın petrol arz ediyor. Gelişmeler üzerine petrol fiyatı ABD'de rekor kırarak 43.05 doları gördü. Londra brent petrolü ise 39.25 dolara kadar çıktı. 


</TEXT>
</DOC>
