<DOC>
<DOCNO> 257670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonspo26.html </URL>
<DATE> 2004/07/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Kemal Uluslu, MHK seçimlerine itiraz edecek... 
</HEADLINE>
<TEXT>

     Futbol Federasyonu Genel Kurulu'nda, Merkez Hakem Kurulu MHK başkanlığına aday olan Kemal Ulusu, seçimi kazanan Sabri Çelik'in listesinin, yasaya aykırı ve usulsüz hazırlandığını, bu nedenle iptalini isteyeceklerini bildirdi. 
     Kemal Ulusu, yaptığı yazılı açıklamada, kongre gününden 1 gün öncesine kadar adı ve bir faaliyeti olmayan Sabri Çelik'in, gece yarısı kendisine verilen talimatla, alelacele listesini hazırlayıp, ertesi sabah seçime girdiği iddiasında bulundu. 
     Ulusu, ''MHK'nın kuruluşuna dair kanunun 15. maddesine göre Sabri Çelik'in listesi kanuna aykırı ve usulsüz şekilde hazırlanmıştır. Bu sebepten dolayı Sabri Çelik'in listesinin hukuken iptali istenecektir. Kanunun gerekçelerinde bu hususlar açık seçik belirtilmektedir'' dedi. 
     Türkiye'nin bir hukuk devleti olduğunu ve bireylerin yasal haklarını kullanma özgürlüğünü bulunduğunu ifade eden Ulusu'nun açıklamasında, ''Bilinçli ve bilgiyle hazırlanmış benim listeme karşı birkaç saatte, gece yarıları hazırlanmış olan bu listenin kanuna uygun olmaması dolayısıyla, seçimde ikinci olan Kemal Ulusu'nun listesinin geçerli olması için, gerekli hukuki çalışmalara bugün başlanmıştır. Adaletin en kısa zamanda tecelli edeceğinden eminim'' denildi. 
     
</TEXT>
</DOC>
