<DOC>
<DOCNO> 289895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo33.html </URL>
<DATE> 2004/11/18/ </DATE>
<TIME> 19.56 </TIME>
<AUTHOR>  </AUTHOR>
<HEADLINE>
Trabzonspor'da, Fenerbahçe maçı hazırlıkları... 
</HEADLINE>
<TEXT>

     Trabzonspor, hafta sonunda sahasında Fenerbahçe ile yapacağı maçın hazırlıklarını sürdürdü. 
     Mehmet Ali Yılmaz Tesisleri'nde, teknik direktör Ziya Doğan yönetiminde basına kapalı yapılan antrenmana, A Milli Takım kampından gelen futbolcularla ülkesinden dönen D'Haene de katıldı. 
     Bordo-mavililer, Fenerbahçe maçının hazırlıklarını, yarın basına kapalı yapacağı çalışmayla sürdürecek. 
     
     FENERBAHÇE CEPHESİ 

     Birinci Süper Futbol Ligi'nde 20 Kasım Cumartesi günü Trabzonspor ile deplasmanda karşılaşacak Fenerbahçe, hazırlıklarını bugün yaptığı tek antrenmanla sürdürdü. 
     Teknik direktör Christoph Daum, Samandıra Tesisleri'ndeki çalışma öncesinde futbolcularıyla bir toplantı yaparak, Trabzonspor maçını değerlendirdi. Saat 18.00'de başlaması gereken antrenman, bu nedenle 45 dakika gecikmeli start aldı. 
     Kamp nedeniyle yaklaşık 12 gündür takımdan ayrı olan A Milli Takım oyuncuları da bugün çalışmalara dahil oldu. 
     Hollanda Milli Takım kampından bugün İstanbul'a dönen Pierre Van Hooijdonk, gribal enfeksiyon geçirdiği için idmana çıkmazken, bu futbolcunun tesislerde tedavi gördüğü ve salonda çalıştığı öğrenildi. 
     Van Hooijdonk'un yanı sıra antrenmana, dişindeki rahatsızlığı nedeniyle bugün kanal tedavisi yaptıran kaleci Volkan da katılmadı. 
     İdmanın başındaki 20 dakikalık bölüm basın mensuplarına açık tutulurken, sarı-lacivertliler bu sürede koşu ve istasyon çalışması yaptılar. 
     Fenerbahçe, Trabzonspor maçı hazırlıklarını yarın saat 11.00'de basına kapalı yapacağı çalışmayla tamamladıktan sonra, 15.30'da Sabiha Gökçen Havalimanı'ndan özel uçakla Trabzon'a hareket edecek. 
     
</TEXT>
</DOC>
