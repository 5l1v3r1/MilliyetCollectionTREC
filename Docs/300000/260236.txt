<DOC>
<DOCNO> 260236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko39.html </URL>
<DATE> 2004/08/03/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Temmuz'un zam şampiyonu, otoban geçiş ücreti... 
</HEADLINE>
<TEXT>

     Temmuz ayının zam şampiyonu, yüzde 21.2 oranındaki artışla otoban geçiş ücreti oldu. 
     Devlet İstatistik Enstitüsü'nün DİE tüketici fiyatlar endeksine TÜFE göre, Temmuz ayında zam şampiyonu olan otoban geçiş ücretini yüzde 20 artışla köprü geçiş ücreti izledi. 
     Temmuz ayında sivribiber yüzde 10.9, salatalık yüzde 9.9, toz şeker ve araba kiralama ücreti yüzde 6'şar, taze fasulye yüzde 5.8, doğalgaz yüzde 4.9, benzin yüzde 4.7, mazot yüzde 4.6, tüp gaz ücreti yüzde 4.5, fındık içi yüzde 3.9, elma yüzde 3.5, motor yağı yüzde 3.1, bisküvi ve hastane yatak ücreti yüzde 2.5'ar, otel ücreti ve şehirlerarası otobüs ücreti yüzde 2.2'şer, doktor muayene ücreti yüzde 1.5 ve mısırözü yağı 0.8 zamlandı. 
     Aynı dönemde, şeftali yüzde 13 ile en fazla fiyatı gerileyen ürün olurken, bunu yüzde 12.1 ile karpuz, yüzde 11.6 ile bayan t-shirt, yüzde 10.3'er ile kuru soğan ve yumurta, yüzde 8.2 ile erkek pantolonu izledi. 
     Temmuz ayında takım elbise yüzde 7.4, patates yüzde 6.9, patlıcan yüzde 6.6, tayyör yüzde 6.5, domates 6.3, tavuk eti yüzde 5.9, bayan ayakkabısı yüzde 4.9, çamaşır deterjanı yüzde 0.9, çamaşır suyu yüzde 0.7, makarna yüzde 0.6, kaşar peyniri yüzde 0.3, meyveli gazoz ve süt yüzde 0.2'şer ve dana etinin de yüzde 0.1 oranlarında fiyatları geriledi. 
     Yıllık bazda zam şampiyonu yüzde 77.8 ile fındık içi fiyatlarında görüldü. Bunu yüzde 55.3 ile karpuz, yüzde 27 ile otel ücreti, yüzde 21.2 ile otoban geçiş ücreti izledi. 
     
</TEXT>
</DOC>
