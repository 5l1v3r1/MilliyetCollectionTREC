<DOC>
<DOCNO> 274263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko20.html </URL>
<DATE> 2004/09/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Marks Spencer'ın tercihi Türkiye... 
</HEADLINE>
<TEXT>

     Marks Spencer Türkiye Satış ve Pazarlama Direktörü Figen Ilgaz, elbise askılıklarını bile İngiltere'den getirecek kadar kaliteye önem veren firmalarının, mağazalarında satılan tüm deri ve koton ürünlerini Türkiye'de ürettirdiğini söyledi. 
     Ilgaz, 120 yıllık geçmişe sahip toplam 33 ülkede 520 mağazası ile hizmet veren İngiliz firmanın, Türkiye'deki ilk mağazasını 1995 yılında İstanbul'da açtığını belirtti. 
     Türkiye'de, yeni açılan Konya mağazası ile birlikte, İstanbul, İzmir, Ankara, Bursa ve Antalya'da toplam 20 mağazası bulunan şirketin başarısının altında, keyifli ve kaliteli alışveriş anlayışının yattığını vurgulayan Ilgaz, ''Mağazalarımızda çalışan personelin eğitimine büyük önem veriyoruz. Müşterilere gösterilen ilgiyi, sıkı bir şekilde denetleyip, bir kez alışveriş yapan kişinin kalıcı müşteri olmasını sağlamaya çalışıyoruz'' dedi. 
     
     ''SARS''TAN SONRA ÜRETİM TÜRKİYE'YE KAYDI 
     Marks Spencer merkez yönetiminin, Türkiye ve dünyadaki tüm mağazalarındaki vitrin dizaynlarının bile aynı şekilde olmasına büyük önem verdiğini belirten Ilgaz, şunları kaydetti 
     ''Mağazalarda satışı yapılan, başta iç giyim olmak üzere tüm tekstil ürünleri, dünyanın neresinde üretilirse üretilsin, İngiltere'deki merkezde kalite kontrolü yapıldıktan sonra mağazalara dağıtılır. Firma, kalite kontrole büyük önem veriyor. Tekstil konusunda ülkemiz de dünya pazarlarında önemli bir yer tutmaktadır. Firmamız, Türkiye'de yaptırdığı üretimlerini, Çin'de görülen sars hastalığından sonra daha da artırdı. Elbise askılıklarını bile İngiltere'den getirecek kadar kaliteye önem veren firma, mağazalarında satılan tüm deri ve koton ürünlerini Türkiye'de ürettiriyor. Yani, Türkiye'de üretilen bu ürünler İngiltere'de kontrolü yapıldıktan sonra mağazalarımıza ulaşıyor.'' Ilgaz, Türkiye'nin hızla gelişen dinamik bir pazar olduğunu vurgulayarak, Marks Spencer'ın Türkiye'deki bundan sonraki hedefinin, Gaziantep gibi özellikle Güneydoğu Anadolu Bölgesi'ndeki illere yeni mağazalar açmak olduğunu sözlerine ekledi. 
     
</TEXT>
</DOC>
