<DOC>
<DOCNO> 261292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/siyaset/asiy.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irkçının Türkiye sürprizi 
</HEADLINE>
<TEXT>


Avusturyalı ırkçı politikacı Haider, 'Türkiye'yi Amerikalılara bırakmayalım. Kapımızda fundementalist bir devlet kurulması riskini engelleyelim' dedi 

Gürsel Köksal Frankfurt 


Avusturyalı aşırı sağcı politikacı Jörg Haider, Türkiye'nin Avrupa Birliği üyeliğine destek çıkarak ülkesini karıştırdı. Bir dönem başkanlığını yaptığı Avusturya Özgürlükçüler Partisi'nin FPÖ tersine, Türkiye'nin AB üyeliğinden yana olduğunu açıklayan Haider, "News" dergisine yaptığı açıklamada "Türkiye'yi Amerikalılara bırakmamalıyız. Ayrıca Avrupa'nın kapısında fundementalist bir devlet kurulması riskini de üstlenmemeliyiz" dedi. 
"Türkiye'nin Avrupalılaştırılmasından" söz eden Haider şöyle konuştu 
"Ben bunu uğraşmaya değer bir çaba olarak görüyorum. Böylece Türkiye'yi, demokrasiyi gerçekleştirmeye, insan hakları ve hukuk devletine saygı göstermeye zorlayabiliriz. Bu bizim için çok büyük bir stratejik avantaj olacaktır." 
Partisinin 1999'daki Avusturya genel seçimlerinden ikinci büyük parti olarak çıkmasını sağlayan, ancak ÖVP'yle Avusturya Halk Partisi kurulacak hükümette Avrupa Birliği ülkelerinden gelen baskılar sonucu görev almayıp genel başkanlığı bırakmak durumunda kalan Haider, siyasi çalışmalarına Kaernten eyaletinde devam etmişti. Haider, FPÖ'yü bu eyaletin en güçlü partisi haline getirerek, eyalet başbakanlığını üstlenmişti. Zaman zaman aşırı çıkışlarıyla dikkat çeken Haider, federal hükümette görev alan arkadaşlarını ağır bir şekilde eleştirerek partisinin üst düzey yöneticilerini zor durumda bıraktı. Haider'in, son olarak, Türkiye'nin AB üyeliğini destekler mahiyetteki sözleri partisi FPÖ'yü yine karıştırdı. 

Kız kardeşi sessiz 
Avrupa Parlamentosu AP seçimlerinde "Bizimle asla" sloganı altında Türkiye'nin AB üyeliğine karşı çıkan FPÖ'nün üst düzey yöneticileri ile Avrupa Parlamentosu milletvekillerinden bazıları, Haider'in Türkiye ile ilgili açıklamalarına karşı çıkmakta gecikmediler. Haider'in izlediği çizgiye karşı olduğunu açıklayan Viyana Örgütü Başkanı Heinz - Christian Strache, "Partideki havayı biliyorum. Türkiye'nin üyeliğini desteklemek çok tehlikeli olur. Böyle bir şey isteyen, partinin açık çizgisinin dışındadır" dedi. 
Türkiye'nin Avrupa ülkesi olmadığını savunan FPÖ Genel Başkan Yardımcısı da, partisinin Avusturya hükümetinde yer aldığı sürece Türkiye ile üyelik görüşmeleri olmayacağını vurguladı. 
Haider'in kız kardeşi olan FPÖ Genel Başkanı Ursula Haubner ise konuyla ilgili açıklama yapmaya yanaşmadı. Genel Sekreter Uwe Scheuch, Haider'in tavrından çok olumlu kazanımlar elde edilebileceğini açıkladı. 
FPÖ, Türkiye'nin AB üyeliği ile ilgili kesin kararını, AB Komisyonu'nun sonbaharda açıklayacağı rapordan sonra vereceğini açıkladı. 

</TEXT>
</DOC>
