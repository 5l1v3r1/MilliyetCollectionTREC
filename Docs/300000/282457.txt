<DOC>
<DOCNO> 282457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/soneko06.html </URL>
<DATE> 2004/10/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borsada Cumhuriyet Bayramı tatili 1.5 gün... 
</HEADLINE>
<TEXT>

     İstanbul Menkul Kıymetler Borsası İMKB Hisse Senetleri Piyasası'nda, Cumhuriyet Bayramı nedeniyle 1.5 gün tatil yapılacak. 
     Borsa Başkanlığı duyurusuna göre, Hisse Senetleri Piyasası'nda 28 Ekim tarihinin yarım gün, 29 Ekim tarihinin tam gün resmi tatil olması nedeniyle 28 Ekim'de 2. seansta ve 29 Ekim'de günün tamamında işlem yapılmayacak. Hisse Senetleri Piyasası'nda, 26 Ekim'deki işlemlerin takası 1 Kasım'da, 27 Ekim'deki işlemler ile 28 Ekim'de tek seansta gerçekleştirilecek işlemlerin takası ise 2 Kasım tarihinde yapılacak. 
     Tahvil ve Bono Piyasası Kesin Alım Satım ve Repo Ters Repo Pazarları'nda da 28 Ekim tarihinde saat 9.30-11.30 arasında işlem gerçekleştirilecek. 28 Ekim tarihinde yapılan aynı gün valörlü işlemlere ilişkin nakit ve menkul kıymet takas yükümlülükleri en geç saat 12.30'a, repo karşılığı menkul kıymetler bildirimleri ise en geç saat 11.50'ye kadar yerine getirilecek. 
     Uluslararası Pazar Depo Sertifikaları Piyasası ile Vadeli İşlemler Piyasası'nda 28 ve 29 Ekim tarihlerinde işlemler yapılmayacak. Daha önce gerçekleşmiş işlemlerin takas sürelerinin hesaplanmasında 28 Ekim tarihi iş günü, 29 Ekim tarihi tatil olarak kabul edilecek. 
     Uluslararası Pazar Uluslararası Tahvil ve Bono Piyasası'nda ise 28 Ekim'de işlemler 10.00-12.00 saatleri arasında gerçekleştirilecek. 29 Ekim tarihinde işlem yapılmayacak. Daha önce gerçekleşmiş işlemlerin tarihlerinin belirlenmesinde 28 Ekim tarihi iş günü, 29 Ekim tarihi ise tatil kabul edilecek. 
     
</TEXT>
</DOC>
