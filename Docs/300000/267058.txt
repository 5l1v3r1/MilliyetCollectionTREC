<DOC>
<DOCNO> 267058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/siyaset/axsiy01.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Provokasyona davetiye çıkarıldı 
</HEADLINE>
<TEXT>


Rumların eylülde yapmak için izin aldığı KKTC Güzelyurt'taki Ay Mama Kilisesi'ne bomba atıldı. Saldırıyı kınayan Talat, "Ayin ertelenmeyecek" dedi 

Sefa Karahasan Lefkoşa 


Kıbrıslı Rumların, KKTC'nin izniyle 1 - 2 Eylül'de ayin yapmaya hazırlandığı Güzelyurt'taki Ay Mama Kilisesi'ne bombalı saldırı düzenlendi. Adanın her iki kesiminde de kınanan saldırı, tartışmalara yol açtı. Kilisenin kapısına yerleştirilen bomba, dün 03.30 sıralarında patladı. Saldırıda girişi ve tavanı ağır hasar gören kilisenin camları kırıldı. Saldırganlar camdan içeriye molotofkokteyli atarak kiliseyi yakmaya da çalıştı. Ancak bu girişim itfaiyenin zamanında müdahalesiyle önlendi. 
Ay Mama Kilisesi'nde incelemelerde bulunan KKTC Başbakanı Mehmet Ali Talat, saldırının organize bir eylem olduğunu belirtti. Saldırıyı kınayan ve ayinin iptal edilmesinin söz konusu olmadığını kaydeden Talat, "Kıbrıs Türküne yapılabilecek bundan daha büyük bir kötülük olamaz" dedi. Teröristlerin, Kıbrıs Türkünü dünya önünde küçük düşürmeyi hedeflediğini belirten Talat, saldırıyla KKTC'nin adeta esaret altında olduğunun dünyaya gösterilmeye çalışıldığını kaydetti. 

Denktaş tuhaf konuştu 
KKTC Cumhurbaşkanı Rauf Denktaş ise, "Esef verici bir olay ama Rumların bu gelişi basbayağı tahriktir, maksatlıdır. Bizim insanımız tahrik edilmiştir. Halkın hissiyatına saygılı olmak gerekir" diye konuştu. 
Rum yönetimi sözcüsü Kipros Hristodimidis de, yaptığı yazılı açıklamada, "Kıbrıs'ın yeniden birleşmesi ve çözüm gibi nihai amaçlar için gerekli olan sakin atmosferi zehirlemeyi hedefleyen bu bombalı saldırıları kınadığını" bildirdi. AKEL partisi, "saldırıyla Kıbrıslı Türklerle Rumların yeniden yakınlaşmasının ve Kıbrıs sorununun çözümü çabalarının temellerinin havaya uçurulduğunu" belirtti. 

1974'ten beri ilk kez 
Ay Mama Kilisesi, ayinle, 1974 Barış Harek tı'ndan bu yana ilk kez ibadete açılacak. Ayin ve bu ayine KKTC hükümetince izin verilmesi, adanın her iki tarafında da çeşitli yorum ve tartışmalara yol açtı. KKTC Başbakanı Talat, daha önce yaptığı açıklamada, kilisede yapılacak olanın dini bir ayin olduğunu vurgulayarak, Rum kesiminin bunu iki toplumlu bir etkinlik gibi göstermeye çalıştığını kaydetmişti. Rum kesimindeki bazı çevreler, "KKTC'yi tanıma anlamına geleceği" gerekçesiyle ayine karşı çıkmıştı. 

İtfaiye ekipleri yangını önledi 

Kilisenin kapısına yerleştirilen bomba, dün 03.30 sıralarında patladı. Saldırıda girişi ve tavanı ağır hasar gören kilisenin camları kırıldı. Saldırganlar camdan içeriye molotofkokteyli atarak kiliseyi yakmaya da çalıştı. Ancak bu girişim itfaiyenin zamanında müdahalesiyle önlendi. 


</TEXT>
</DOC>
