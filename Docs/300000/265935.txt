<DOC>
<DOCNO> 265935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun22.html </URL>
<DATE> 2004/08/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
New York onbinlerce protestocuyu ağırlamaya hazırlanıyor... 
</HEADLINE>
<TEXT>

     ABD'de, Cumhuriyetçi Parti Ulusal Kongresi'ne ev sahipliği yapacak New York kenti, ülkenin dört bir yanından gelecek muhalifleri ve protestocuları da ağırlamaya hazırlanıyor. 
     Irak savaşına karşı çıkanlar, çevreciler, insan ve eşcinsel hakları savunucuları ve Bush karşıtlarının da aralarında bulunduğu en az 100 bin protestocunun Pazar günü ''Barış ve Adalet İçin Birlik'' adlı örgüt tarafından düzenlenecek ve kongrenin yapılacağı Madison Square Spor ve Sergi Sarayı'nın önünden geçecek dev yürüyüşe katılması bekleniyor. 
     Kentte bu yürüyüşün yanı sıra birçok başka gösterinin de düzenlenmesi planlanıyor. 
     Gösteride verilecek mesajı, New Yorklu yazar Paul Auster şöyle özetliyor 
     ''Şimdiye dek hiçbir Cumhuriyetçi Parti kongresinin düzenlenmediği ilerici New York kentinde Cumhuriyetçileri istemiyoruz. Cumhuriyetçi Parti'den nefret ediyorum, yandaş kazanmak için kentimizi kullanıyorlar.'' New York'un yanı sıra ülkenin dört bir yanından protestocular aylardır kentte yapacakları eyleme hazırlanıyor. Polis birimlerinin bağlı olduğu belediye yetkilileri, azami güvenlik önlemleri alırken, kentin simgelerinden Central Park'a gösterici almayı reddediyor. 
     Protestocular için Central Park'ta gösteri yapmak ifade özgürlüğü olarak değerlendiriliyor, Belediye Başkanı Michael Bloomberg için ise parktaki akarsuları ve çimleri korumak daha fazla önem kazanıyor. 
     Bloomberg, ayrıca ''barışçıl eylemci'' kartı taşıyan göstericilere lokanta ve mağazalarda indirim yapmaya hazırlanıyor. 
     
     CUMHURİYETÇİ ÜNLÜLER 
     Bu arada, ülkenin çok sayıda ünlü Cumhuriyetçi ismi de kongreye katılacak. 
     Aktör Stephen Baldwin ve aktris Bo Derek gibi sinema oyuncularının yanı sıra popüler country şarkıcıları Brooks Dunn ve Gotlin Kardeşler kongrede Cumhuriyetçi delegeleri coşturacak. Kongrede ayrıca muhafazakar şarkıcılar Lee Ann Womack, Darryl Worley, Gracie Rosenburger, Michael W. Smith, gospel şarkıcıları Jaci Velasquez, Donnie McClurkin ile Hıristiyan rock tarzı müzik yapan Third Day ve Dexter Freebish sahne alacak. 
     ABD Başkanı George W. Bush'un da kongre boyunca New York'ta kalmayacağı, kongrenin son günü olan Salı gecesini kentte geçirmeyi planladığı belirtiliyor. 
     
</TEXT>
</DOC>
