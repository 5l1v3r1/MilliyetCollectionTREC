<DOC>
<DOCNO> 275775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/ekonomi/eko05.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansaş kasa kuyruğunu kaldırıyor 
</HEADLINE>
<TEXT>


Tansaş, kasada sıra bekleyen müşterilerine, getirdiği yeni sistemle boş kasalarını üç dakika içinde açtırma garantisi veriyor 


Tansaş Genel Müdürü Servet Topaloğlu, müşterilerin kasa kuyruklarında beklemesine son verdiklerini söyledi. Topaloğlu, 'Tansaş Akılalmaz Tüketici Hakları' olarak adlandırılan uygulamalardan 8'incisi olan 'Tansaş'ta Kasa Açma Güvencesi'ni bir basın toplantısıyla tanıttı. Yeni uygulama ile mağazalarda açık olmayan bir kasadan dolayı, diğer kasalarda sıra varsa, müşterinin durumu mağaza yöneticisine bildirmesinin kasanın açılması için yeterli olacağını kaydeden Topaloğlu, "Eğer 3 dakika içerisinde kasa açılmazsa, müşterinin 20 milyon liralık alışverişini kendisine hediye edeceğiz" dedi. Topaloğlu, bu sistemden sağlıklı sonuç alabilmek için mağaza yöneticilerine ve reyon görevlilerine eğitim verildiğini belirterek, sistem için yaklaşık 150 bin dolarlık yatırım yapıldığını bildirdi. Topaloğlu, böyle bir uygulamayı dünyanın hiçbir yerinde görmediğini dile getirerek, "Bu uygulama, bugüne kadar rastgelmediğim bir uygulama, literatüre geçecek bir uygulama olduğunu düşünüyorum. Bakalım yurtdışından bizi kopya edenler olacak mı " dedi. 


</TEXT>
</DOC>
