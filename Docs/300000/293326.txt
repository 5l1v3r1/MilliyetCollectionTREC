<DOC>
<DOCNO> 293326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun07.html </URL>
<DATE> 2004/11/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Avusturya... Gusenbauer, yeniden muhalefet lideri 
</HEADLINE>
<TEXT>

     Ali H.Yurtsever - Avusturya'da ana muhalefet konumundaki Sosyal Demokrat Parti'nin SPÖ dün akşam yapılan kongresinde, Alfred Gusenbauer oyların yüzde 88.93'ünü alarak yeniden parti başkanlığına seçildi. 
     Seçim sonucunu sosyal demokratların zaferi olarak niteleyen Gusenbauer, aşırı sağcı Özgürlükçüler Partisi FPÖ ile Hıristiyan demokrat eğilimli Halk Partisi'nin ÖVP oluşturduğu koalisyon hükümetinin de ''siyasi moralini yitirdiği'' görüşünü dile getirdi. 
     Gusenbauer, koalisyon hükümetinin halkın haklarını ve ihtiyaçlarını hiçbir şekilde dikkate almadığını belirterek, Başbakan Wolfgang Schüssel ve arkadaşlarının iktidardan ayrılmaları gerektiğini ifade etti. 
     Seçim sonucundan memnun olduğunu söyleyen Gusenbauer, partililerin desteğiyle SPÖ'yü 2006'da iktidara taşıyacağını kaydetti. 
     SPÖ'nün 2 yıl önce yapılan olağan kongresinde Gusenbauer yüzde 99.6 oy oranıyla başkan seçilmişti. 
     
</TEXT>
</DOC>
