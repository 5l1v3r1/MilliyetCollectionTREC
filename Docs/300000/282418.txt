<DOC>
<DOCNO> 282418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun11.html </URL>
<DATE> 2004/10/22/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Petrol karşılığı gıda programına katılan 4734 şirketin listesi açıklandı 
</HEADLINE>
<TEXT>

     BM'nin Irak'a uyguladığı petrol karşılığı gıda programında yolsuzluk söylentilerini araştıran bağımsız soruşturma komisyonu, dün programa katılan 4734 şirketin listesini yayınladı. 
     Komisyona göre, Aralık 1996 ile Kasım 2003 arasında yürütülen program çerçevesinde çeşitli ülkelerden 248 şirket, 64.2 milyar dolar tutarındaki sözleşmelerle Irak petrolü satın aldı, 3545 şirket Irak'ın güney ve orta kesimlerine toplam 32.9 milyar dolarlık, 941 şirket de kuzeye 6.1 milyar dolarlık mal ihraç etti. 
     Komisyon, bir şirketin Irak'tan petrol alması ya da Irak'a mal satmasının bu şirketin yasadışı uygulamalara karıştığı ya da etiğe aykırı davrandığı anlamına gelmediğini vurguladı. 
     Komisyonun başkanı olan Amerikan Merkez Bankası'nın eski başkanı Paul Volcker, düzenlediği basın toplantısında, raporunu gelecek yıl ortalarında yayınlamayı umduğunu belirtti ve bütün her şeyi incelemeyi tamamlamadan, bu uzun yolda herhangi bir spekülasyon yapmak istemediklerini kaydetti. 
     Volcker, BM Genel Sekreteri Kofi Annan tarafından Nisan ayında bu yolsuzluk skandalını araştırmakla görevlendirilmişti. 
     Ambargo altında ezilen Iraklıların hayatını kolaylaştırmayı amaçlayan petrol karşılığı gıda programı, devrik Irak lideri Saddam Hüseyin'in gıda ürünü alabilmek için petrolünü satabilmesine olanak sağlıyordu. 
     Amerikan hükümetinin bir yetkilisi, bir süre önce, programda 10 milyar dolarlık yolsuzluk yapıldığını söylemişti. 
     Iraklı siyasiler ve özellikle muhafazakar Amerikan gazetelerine göre de 270 yetkili ve 22 ülkenin yanı sıra aralarında Annan ile bu programın başındaki Benon Sevan'ın da bulunduğu en az 3 BM yetkilisi skandala karıştı. 
     
</TEXT>
</DOC>
