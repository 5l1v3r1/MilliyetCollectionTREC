<DOC>
<DOCNO> 296294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo17.html </URL>
<DATE> 2004/12/09/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Rıza Çalımbay Diyarbakır maçı dört büyüklerle maçımızdan daha önemli 
</HEADLINE>
<TEXT>

     Çaykur Rizespor Teknik Direktörü Rıza Çalımbay, kendisi için hafta sonunda Diyarbakırspor'la oynayacakları maçın dört büyüklerle oynadıkları maçlardan çok daha önemli olduğunu söyledi. 
     Çalımbay, ligin ilk yarısında oynayacakları son iki maç olan Diyarbakırspor ve Ankaragücü maçlarının kendileri için çok önemli olduğunu vurgulayarak, ''Ligin ikinci yarısına zor maçlarla başlayacağız. Bu nedenle benim için hafta sonunda Diyarbakırspor'la oynayacağımız maç dört büyüklerle oynadığımız maçlardan çok daha önemli'' dedi. 
     Diyarbakırspor'la oynayacakları maçın kendileri açısından üç ihtimali olamayacağını kaydeden Çalımbay, ''Bu maçta kazanmak için her şeyimizi ortaya koyacağız. Kazanamamamız halinde bizim için zorlu bir dönem başlar'' diye konuştu. 
     Çalımbay, bu sezon oynadıkları 15 lig maçında aleyhlerine yedi penaltı kararı verildiğini ifade ederek, şöyle devam etti 
     ''Bunların bazıları doğru, bazıları yanlış demiyorum. Ancak son oynadığımız Büyükşehir Belediyesi Ankaraspor maçında verilen penaltı kararında kimse bir şey görmedi. Bu nedenle gördüğü kırmızı kart nedeniyle Bashır'e verilen iki maçlık cezanın ağır olduğunu düşünüyoruz. Bu cezanın bir maça indirilmesini bekliyoruz. Biz her zaman hakemlerin yanındayız. Onlara yardımcı olmaya çalışıyoruz. Tek isteğimiz onların da bize yardımcı olmaları. Oynadığımız maçlara bakılırsa hakemlere karşı hiçbir tepki göstermediğimiz görülecektir.'' 
     
</TEXT>
</DOC>
