<DOC>
<DOCNO> 269952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yazar/akyol.html </URL>
<DATE> 2004/09/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kürtler ve Avrupa 
</HEADLINE>
<TEXT>


VERHEUGEN Diyarbakır için yola çıkmadan önce, Ankara'da bir tedirginlik var mıydı 
Hayır yoktu... Hatta Verheugen Diyarbakır'a gitmeden önce Abdullah Gül'le görüşmesinde, geziyle ve Diyarbakır'da yapacağı temaslarla ilgili olarak hükümetin bir hassasiyetinin olup olmadığını sormuş. Gül de şu cevabı vermiş 
- Türkiye bir açık toplumdur, istediğiniz kimselerle görüşün, istediğiniz yerlere gidin. 
Eskiden böyle bir gezi Ankara'da bazı kaygılar yaratırdı. 
Şimdi, demokratikleşme reformları hem terörle mücadelede hem diplomaside Türkiye'nin elini güçlendirmiştir. 
Reformlar Avrupa'nın Türkiye'ye bakışını da olumlu etkilediği için, Verheugen'in bir 'densizlik' yapması beklenmiyordu, kendisi de bunu Ankara'ya ifade etmişti. 

DİYARBAKIR gezisindeki talihsizlik, terör örgütünün bir polis ile bir bekçiyi şehit etmesi oldu. Bir gün önce Verheugen şiddetten uzak durulmasını istemişti. Diyarbakır Belediye Başkanı Osman Baydemir yine "barış"tan bahsetmişti. Ama terörün ahlakı olmadığı gibi, aklı da yoktur. Tam Verheugen'in ziyareti sırasında kanlı yüzünü yine gösterdi 
Verheugen de tepkisini koydu 
- Şiddet hiçbir şekilde hiçbir şeyin çözümü değildir. Kesinlikle ortadan kaldırılmalıdır... Halk saldırıları şiddetle kınıyor. 
Avrupalılar, genel olarak, demokrasi geliştikçe terörün marjinalleşeceğini düşünür. İspanya'da ETA diktatör Franko zamanda belirli bir destek görürdü, ama demokratik İspanya ETA'nın siyasi partisini kapattı, Avrupa'dan en ufak bir tepki gelmedi. 
Leyla Zana ve arkadaşlarının hapisten çıkınca PKK'ya öpücükler göndermesi Brüksel'i rahatsız etmiş ve Zana'yı uyaracaklarını Ankara'ya bildirmişler Hemen ardından, biliyorsunuz, AB büyükelçileri ve ayrıca Alman Büyükelçisi Wolf - Ruthard Born, Leyla Zana ve arkadaşlarını açıkça uyarmıştı 
- Terörden uzak durun 

KÜRT kimliği adına siyaset yapanların bu tabloyu çok iyi görmeleri lazım. Evvela, kendilerinin düşündüğü siyaset tarzı ne olursa olsun, terörün ipi başkalarının elinde İşte, onlar Verheugen'e barış edebiyatı yaparken terör kan döküyor 
İkincisi, Türkiye'de demokrasi geliştikçe Kongra-Gel de AB'nin terör listesine alındı, AB eski DEP'lilere ve DEHAP'lılara "Terörden uzak durun" diyor. 
Baştan beri izledikleri "teröre vekaleten siyaset" çizgisi dünya siyasetinde böyle tecrit edilirken, yurtiçinde de oyları artmıyor, hatta oy kaybetmeye başladılar. 
Kürt kimliği için siyaset yapanların, terör örgütüyle aralarına net, ilkeli, inandırıcı bir çizgi çizmeleri gerekiyor. Terörün siyasi kolu gibi davrandıkları zaman ne içeride, ne dışarıda hüsnü kabul görmeleri mümkün değil. 
Modern uluslararası hukuk da artık evrensel bir hükme varmıştır Kişiler dinlerinden veya etnik kimliklerinden dolayı özel özgürlüklere sahip olamazlar, 'vatandaşlık' statüsünden dolayı genel özgürlüklere sahip olurlar. 
Türkiye AB yolunda ilerlerken, Kürt kimliği için siyaset yapanların, militan, radikal, etnik milliyetçi, silahlı geleneği bir tarafa atıp ılımlı, uzlaşmacı ve "bütün Türkiye'ye seslenen" bir dünya görüşü geliştirmeleri gerekiyor. 



</TEXT>
</DOC>
