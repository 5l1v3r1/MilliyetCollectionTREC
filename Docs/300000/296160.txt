<DOC>
<DOCNO> 296160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun10.html </URL>
<DATE> 2004/12/09/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Rumlar, Türkiye'nin üyeliğini veto edip etmemeyi tartışıyor... 
</HEADLINE>
<TEXT>

     
     Oshan SABIRLI LEFKOŞA, DHA 
     

RUM Ulusal Konseyi, Rum yönetiminin 17 Aralık'a kadar izleyeceği stratejinin ana hatlarını belirlemek üzere dün Kıbrıs Rum Kesimi Lideri Tasos Papadouplos başkanlığında toplandı. Papadopulos Konseye, 17 Aralık'taki Avrupa Birliği zirvesi öncesinde AB ile ilgili bugüne kadar yapılan dış temaslar ve ülke temsilcileri ile ilgili bilgi verdi ve gelişmelerle ilgili görüş alışverişinde bulundu. 
     Rum Hükümet Sözcüsü Kipros Hrisostomidis, yaklaşık 2.5 saat süren Konsey toplantısı sonrasında yaptığı açıklamada, Papadopulos'un konsey üyelerine şu ana kadarki olgular ve 17 Aralık ışığı altında yabancı yetkililerle yaptığı temaslar hakkında bilgi verdiğini söyledi. 
     
     AKEL PAPADOPULOS NE DERSE O OLUR 
     Papadopulos Rum tarafının resmi tutumuyla ilgili net bir açıklama yapmaktan kaçınırken, hükümetin küçük ortakları ve diğer küçük partilerden ise 'Kıbrıs Cumhuriyeti'nin Türkiye tarafından tanınmaması durumunda veto kartının kullanılması yönünde açıklamalar geliyor. Söz konusu partiler veto ile ilgili güçlü bir cephe oluşturdu. 
     Rum kesimindeki diğer siyasi partiler ise konuyla ilgili farklı açıklamalarda bulunuyor. Hükümetin büyük ortağı ve en büyük siyasi parti olan komünist AKEL, kararın Papadopulos'a ait olduğunu duyurdu. 
     
     DİSİ VETO TEHLİKELİ BİR SEÇİM 
     Referandumda ''Evet'' kararı alan, ikinci büyük parti konumundaki DİSİ'nin üst yönetimi ise parti içerisinde veto yanlıları olmasına rağmen, veto uygulamasını 'tehlikeli bir seçim' olarak görüyor. DİSİ milletvekilleri 'Rum hükümetinin, Kıbrıs sorununun Türkiye'nin AB süreci ile yeniden ilişkilendirilmesi yönündeki çabalarına destek verme' kararı aldı. 
     
     DİKO TÜRKİYE'NİN TUTUMU VETOYU GEREKTİRİYOR 
     Papadopulos'un partisi Demokratik Parti'den DİKO dün yapılan açıklamada, Türkiye'nin Rum yönetimini tanımaması durumunda veto uygulanması yönünde görüş belirtildi. DİKO Başkan Vekili Nikos Kleanthus yaptığı açıklamada, ''Türkiye aynı uzlaşmaz ve tahrik edici tutumunu sürdürdüğü ve Kıbrıs Cumhuriyeti'ni tanınmamakta ısrar ettiği sürece veto uygulanması gerektiğini'' belirtti. 
     
     EDEK KENDİ KENDİMİZİ ÇÜRÜTÜRÜZ 
     Sosyalist EDEK Partisi Başkanı Yannakis Omiru da Türkiye'nin Rum yönetimini tanımamasının ve Güney Kıbrıs'ın Türkiye'nin müzakere tarihi almasını onaylamasının Rum yönetiminin kendi kendisini 'çürütme ve feshetmesi' anlamına geleceğini savundu. Omiru, Türkiye'nin 'Kıbrıs Cumhuriyeti'ni tanımaması durumunda Rumların Türkiye'yi veto etmesi gerektiği ve Yunanistan'ın da bu karara destek olacağını ümit ettiklerini belirtti. 
     
     RUM ORTODOKS KİLİSESİ TANIMAZLARSA TARİH ALAMAZLAR 
     Kıbrıs Rum kesiminde kararı etkileyecek en önemli unsur olan Rum Ortodoks kilisesi de 'veto'dan yana. Baf Metropoliti Hrisostomos, Papadopulos ile yapmış oldukları görüşmede, veto uygulaması gerekiyorsa bunu Yunan hükümeti ile işbirliği halinde yapmaları gerektiğini söyledi. Hrisostomos, ''Eğer Türkiye Kıbrıs Cumhuriyeti'ni tanımazsa elbette tarih de almayacaktır'' ifadesini kullandı. 
     
</TEXT>
</DOC>
