<DOC>
<DOCNO> 289254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonsiy10.html </URL>
<DATE> 2004/11/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Başbakanlık'tan açıklama "AB'den vazgeçebiliriz" haberi gerçek dışı 
</HEADLINE>
<TEXT>

     Başbakanlık'dan yapılan açıklamada, Başbakan Recep Tayyip Erdoğan'a izatefen ''AB'den vazgeçebiliriz'' başlığıyla bir gazetede verilen haberin, tamamen gerçek dışı olduğu bildirildi. 
     Açıklamada, Başbakan ve başında bulunduğu 59. Türkiye Cumhuriyeti Hükümeti'nin, Türkiye'nin Avrupa Birliği üyeliği konusunda son derece kararlı olduğu, bu kararlılığını her fırsatta ve ortamda açık, net olarak ifade ettiği ve gerekli edimlerini de yerine getirdiği vurgulandı. 
     Başbakan Basın Müşaviri Ahmet Tezcan adıyla yapılan yazılı açıklamada, bugün bir gazetede ''AB'den vazgeçebiliriz'' başlığıyla yayınlanan haberin, tamamen gerçek dışı olduğu belirtildi. 
     Haberde Başbakan Recep Tayyip Erdoğan'a izafe edilen sözlerin ''yakıştırmadan ibaret ve yalan olduğu'' ifade edilen açıklamada, ''Sayın Başbakan hiçbir özel yahut genel konuşma sırasında haberde yer alan sözleri sarfetmemiştir. Başbakan'a söylemediği sözleri söyletmek gazetecilik değil, iftiracılık demektir'' görüşüne yer verildi. 
     Başbakan ve başında bulunduğu 59. Türkiye Cumhuriyeti Hükümeti'nin, Türkiye'nin AB üyeliği konusunda son derece kararlı olduğu vurgulanan açıklamada, ''Nitekim bu kararlılığını her fırsatta ve her ortamda açık, net olarak ifade etmiş ve gerekli edimlerini de yerine getirmiştir. AB'ye tam üyelik konusunda Sayın Başbakan'ın ve hükümetimizin herhangi bir kuşkusu ve endişesi bulunmamaktadır. AB'nin 10 yıl sonrasıyla ilgili olarak bir endişe de söz konusu değildir'' denildi. 
     Açıklamada şunlar kaydedildi 
     ''Durum böyle iken gazeteciliğin, bir bilgiyi en az iki bağımsız kaynaktan doğrulatmak, ortaya atılan bir iddianın asıl muhatabının görüşünü almak gibi basit ama olmazsa olmaz kuralları hiçe sayılarak tamamen varsayımlar ve çıkarsamalarla örülmüş bir metni, sürmanşetten yayımlamak, gerçek habercilikle bağdaşmadığı gibi iyi niyetle de izah edilemez. Gazetecinin bir takım asılsız ve mantıksız cümleleri 'yakın bir danışman' gibi son zamanlarda yalan habercilikte çok sık başvurulan muğlak, kimliksiz-kişiliksiz ve muhayyel bir kaynağa atfederek Sayın Başbakan'a söyletmeye kalkışması, gazetecilik mesleği açısından yüz kızartıcıdır.'' Açıklamada, ''söz konusu gazete editörlerinin, önyargısız ve dikkatli bir gözün ilk okuyuşta bile mantığa aykırı pek çok unsur bulabileceği bu metni çift spotla sürmanşetten değerlendirmeye alarak kamuoyunu yanlış algılamalara sürüklemiş olmalarının da düşündürücü olduğu'' kaydedildi. 
     
</TEXT>
</DOC>
