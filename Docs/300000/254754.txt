<DOC>
<DOCNO> 254754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun40.html </URL>
<DATE> 2004/07/12/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Şilili Şair Pablo Neruda, 100 yaşında 
</HEADLINE>
<TEXT>

     Nobel edebiyat ödülü sahibi, dünya edebiyatının dev isimlerinden, 1973'te yaşamını yitiren Şilili şair Pablo Neruda'nın 100. yaşgünü, bugün Şili'de çeşitli etkinliklerle kutlandı. 
     Dünyanın dört bir tarafından gelen şairler, müzisyenler, halk şarkıcıları, ünlü şairin şiirlerini okudu, şiirlerinden uyarlanmış şarkıları seslendirdi. 
     Kutlamalarda, Neruda hakkında konuşmalar, slayt gösterileri ve münazaralar yapıldı. Ayrıca, Şili'nin diplomatik ilişkisi bulunan ülkelerden toplam 100 yazar, şair ve araştırmacıya, üzerinde ünlü şairin portresi bulunan birer madalya takıldı. 
     Neruda'nın doğum günü kutlamalarına, dünya çapında şiir resitalleri, şiir yarışmaları ve seminerlerle devam edileceği kaydedildi. 
     Şili Dışişleri Bakanı Soledad Alvear, ''İdeallerine hep sadık kalan ve onların gerçekleşmesi için çaba sarf eden Neruda'ya, 5 kıtada saygı duyuluyor'' dedi. 
     Neruda'nın 100. yaşgünü kutlamalarının, yıl başından beri dünyanın 66 ülkesinde 600'den fazla etkinlikle gerçekleştirildiği belirtildi. 
     İspanya'da geçen hafta düzenlenen ''Neruda Kalbimizde'' konserini 13 bin izleyici izlemişti. Almanya ve Belçika'da ocak ayında yapılan yaşgünü kutlamalarını, Arjantin ve Kolombiya'da düzenlenen okuma maratonları takip etmişti. 
     Salvador'da gelecek ekim ayında yapılması planlanan şiir festivalinin ardından, Japonya ve Paraguay'da da ''Neruda Haftaları'' adı altında etkinlikler düzenlenecek. 
     
     YAŞAMI 
     Gerçek ismi Neftali Ricardo Reyes Basualto olan Neruda, 12 Temmuz 1904'te, başkent Santiago'nun güneyindeki Parral'da doğdu. 
     Ünlü şair, şiir yazmaya 10 yaşında başladı, 1920 yılında ''Pablo Neruda'' ismini tercih etti, 1946'da da bunu resmi adı haline getirdi. 
     1923 yılında çıkan ilk şiir kitabı ''Akşam Alacası''nın ardından bir yıl sonra yazdığı ''Yirmi Aşk Şiiri ve Bir Umutsuz Şarkı'', dünyada en yaygınlıkla okunan kitabı oldu. 
     Şili Komünist Partisi üyesi olan Neruda, 1945'te senatör seçilse de 1948 yılında partisinin kapatılmasının ardından önce Arjantin'e, sonra da Güney Amerika, Avrupa ve Asya ülkelerine sürgüne gitti. 1950 yılında yayımladığı ''Evrensel Şarkı'', Neruda'nın şair olarak ününü pekiştirdi. Şilili şair, 19'te Lenin Barış Ödülü'ne layık görüldü. 
     Ülkesine döndükten sonra bir süre Paris Büyükelçiliği yapan Pablo Neruda, 1971 yılında Nobel Edebiyat Ödülü'nü kazanarak, dünya edebiyat tarihine geçti. 
     Diktatör Auguste Pinochet tarafından devrildikten sonra intihar eden Şili Devlet Başkanı Salvador Allende'nin yakın arkadaşı olan Neruda, darbeden 12 gün sonra 23 Eylül 1973 gecesi hayatını kaybetmişti. 
     
</TEXT>
</DOC>
