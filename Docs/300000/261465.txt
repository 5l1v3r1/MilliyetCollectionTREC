<DOC>
<DOCNO> 261465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/guncel/gun01.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk şoför 'Gelmeyin' 
</HEADLINE>
<TEXT>


Teröristler, görüntülerini kaydettiği Türk şoförün başı için çalıştığı şirkete 48 saat süre verdi. Şirket, Irak'tan çekiliyor... 

DIŞ HABERLER SERVİSİ 

Irak'ta Türk şoför Tahsin Abdurrahman Top'u kaçıran terör örgütü, çalıştığı şirketin 48 saat içinde ülkeden çekilmemesi halinde, başının kesileceği tehdidinde bulundu. Top'un bağlı olduğu Atahan firması, süre dolmadan Irak'taki işlerini durdurduğunu bildirdi. 
Top'un perşembe günü kuzeydeki Tikrit - Musul yolunda kaçırıldığı bildirildi. AFP'nin haberine göre, "Gizli İslam Ordusu" içinde yer alan "Abdülkadir El Gilani Tugayı" adlı gruptan bir kişi Samarra'da gazetecilere, şoförün yükünü ABD ordusuna verdikten sonra kaçırıldığını söyledi. Fidye istemediklerini belirten kişi, şirketin Irak'tan tamamen çekildiğini bildiren bir mektubu televizyonlara göndermesini istedi. 

'Ürkek görünüyor' 
Uluslararası haber ajanslarına gönderilen video kasette de, kameraya evrakını gösteren Top, Irak'ta iş yapan diğer vatandaşlarına seslenerek "Gelmeyin" diyor. Gergin bir tonda ve yüksek sesle konuşan Top, şunları söylüyor "Buraya gelmesinler, Amerikalılar için gelmesinler. Öldürüyorlar, yol kesiyorlar, her türlü pisliği yapıyorlar. Lütfen şoför arkadaşlar, gelmeyin buraya. Amerika bizim düşmanımız, Irak kardeşimiz. Gelmeyin, istemiyoruz. Bir parça ekmek her yerde bulunur" ifadelerini kullanıyor. Kasette militanlardan biri, şirketin Irak'tan ayrılmaması halinde şoförün başının kesileceği tehdidinde bulunuyor. 
Atahan firması da dün Irak'taki faaliyetlerini durdurduğunu açıkladı. Şirket ortaklarından Hasan Tarhan "Irak'tan çekiliyoruz. Şoförümüzün sağ salim Türkiye'ye gelmesini temenni ediyoruz" diye konuştu. 
Top'un kaçırıldığı haberini alınca büyük endişe yaşayan Mersin'deki eşi Fatma Top ise, "Kocam ev kirasını ödeyebilmek için Irak'a gitti" dedi. 


</TEXT>
</DOC>
