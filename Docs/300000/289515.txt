<DOC>
<DOCNO> 289515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko09.html </URL>
<DATE> 2004/11/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Emin Çatana Türkiye finans piyasasının standandı çok yüksek 
</HEADLINE>
<TEXT>

     İMKB Takas ve Saklama Bankası A.Ş. TAKASBANK Genel Müdürü Emin Çatana, Türkiye finans piyasasının standardının çok yüksek olduğunu belirterek, ''Birçok konuda AB ülkelerinden ileride olduğumuzu söyleyebiliriz'' dedi. 
     Çatana, Takasbank'ın diğer bankalarla benzer faaliyetlerde bulunduğuna ilişkin bir anlayış olduğuna işaret ederek, bankanın perakende müşterisi olmadığı için diğer bankalar kadar tanınmadığını söyledi. 
     Takasbank'ın, bir transfer bankası olduğunu kaydeden Çatana, bankanın Türkiye'de işlem gören bütün menkul kıymetlerin ve o işleme konu olan para ve menkul kıymetlerin el değiştirdiği, transferlerinin yapıldığı bir kurum olduğunu anlattı. 
     Çatana, Türk sermaye piyasasındaki takas işleminin dünyada çok nadir olduğunu vurgulayarak, ''Tamamlanmamış takas oranı sıfır olan nadir piyasalardan bir tanesiyiz'' dedi. 
     Bunun sebebini takas sisteminin para piyasasıyla desteklenmesine bağlayan Çatana, dünyadaki organizasyonlara bakıldığında takas, saklama ve para piyasalarının ayrı olduğunun görüleceğini söyledi. 
     Çatana, şu görüşleri dile getirdi 
     ''Dolayısıyla bu organizasyonlar arasında, fonların akışı daha uzun süreler alabiliyor. Kesintilere ve hatalara zaman zaman sebebiyet verebiliyor. Bizde bu aşağı yukarı hiç yok. Bunun sonucu olarak Türkiye'nin takas sistemi, gelişmekte olan ülkeler arasında son 7 yıldır hep birinci. Türkiye'nin takas sistemi, içinde para piyasasını barındırır biçimde şimşek hızıyla alım satımları sonlandıran, takasları tamamlatan ve elde edilen şeylerin yeniden yatırıma dönüştürülmesini sağlayan bir yapıya sahip.'' 
     
     ''TEK KELİMEYLE YTL'YE HAZIRIZ'' 

     Yeni Türk Lirası'na YTL geçiş öncesi yapılan çalışmalardan da bahseden Çatana, YTL çalışmalarının büyük bölümünün bilgisayar programlarının kuruşu destekler halde yeniden düzenlenmesi olduğunu bildirdi. 
     Çatana, YTL'ye geçişle ilgili Sermaye Piyasası Kurulu'nun koordinatörlüğünde, Borsa, Takasbank, Aracı Kuruluşları Birliği ve Bankalar Birliği'nin tarafından yürütülen çalışmaların sürdüğünü belirterek, ''Çalışmalar 1 Ocak 2005 tarihi gelmeden bitecek. Bütün her şeyimiz, yazılımlarımız YTL için hazır. Tek kelimeyle YTL'ye hazırız'' dedi. 
     Finans piyasalarında YTL'ye geçişiyle ilgili olarak Eylül ayından beri testler yapıldığını da anımsatan Çatana, bu testler sırasında önemli bir sorunla karşılaşılmadığını, bu ay sonuna doğru tüm sermaye piyasası kurumlarının katılacağı genel bir test yapılacağını bildirdi. Emin Çatana, şunları kaydetti 
     ''Finans piyasası buna hazır. Türkiye finans piyasasının standardı, düzey olarak aday olduğu AB ülkeleri de dahil olmak üzere çok yüksek. Her açıdan. Birçok konuda AB ülkelerinden ileride olduğumuzu söyleyebiliriz. Sadece büyüklük derecesi tatminkar değil. Finans piyasalarımız, büyüklüğü itibariyle karşılaştırmalarda geri kalır. O da ülkenin genel ekonomik koşullarıyla, gelir dağılımı ve GSMH ile alakalı. Türk finans piyasasının büyüklüğü, Türk ekonomisini ölçek olarak yansıtmıyor.'' 

     
</TEXT>
</DOC>
