<DOC>
<DOCNO> 272316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko22.html </URL>
<DATE> 2004/09/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Erdoğan Kira artışlarıyla ilgili gerekirse yasal düzenleme yapılır 
</HEADLINE>
<TEXT>

     Yeni Türk Lirası’nın tanıtım toplantısında konuşan Başbakan Recep Tayyip Erdoğan, kira ve eğitim fiyatlarının enflasyondaki düşüşe direnmesinden rahatsız olduklarını belirterek, bu konuda yasal müdahalede bulunacaklarını söyledi. 
     Başbakan Recep Tayyip Erdoğan, IMF ile imzalanacak yeni 3 yıllık programın içeriğine ilişkin soruyu yanıtlarken, ''stand by noktasında kararımızı açıkladık. Borç erteleme, bütün bunlar görüşme konularının içinde. Bundan sonraki süreçte neler olacağı, müzakereler sonucunda ortaya çıkacak'' dedi. 
     Başbakan Erdoğan, Yeni Başbakanlık binasında Yeni Türk Lirası'nın YTL tanıtımına ilişkin basın toplantısında, gazetecilerin sorularını yanıtladı. 
     Bir gazetecinin ''iktidara geldiklerinde 3 yıllık hedeflerinin olduğunu hatırlatıp, bu konudaki değerlendirmesini'' sorması üzerine, Erdoğan şöyle konuştu 
     ''3 yıl doldurmak için önümüzde bir yılımız var. Şu gerçeği görelim. Türkiye'de biz göreve geldiğimiz zaman, faiz yüzde 69 idi. Şimdi yüzde 23-24. Aradaki fark 45 puan. Bunun vatandaşımıza sağladığı bir imkan var. Çünkü onların cebinden çıkan bir şeydi. Enflasyon yüzde 30 idi, şimdi neredeyiz ortada. Beyaz eşya, tarım ürünleri fiyatlarında düşüş var. Petrol ürünleri dışında hemen hemen hiç bir üründe zam yok. Eskiden akşam yatardık sabah kalkardık zam duyardık. Bütün bunlar halkın cebinden gidiyordu. Bunlar, nereden nereye geldiğimizi gösteriyor, birer artıştır. 
     Bütün bunlara rağmen, şu anda üçüncü yılın sonunda hedef , vatandaşın refahı, huzurunun daha iyi bir noktaya gelmesi için, özellikle işsizliğin giderilmesi noktasında büyüme hızının artması, enflasyonun tek haneye düşürülmesi, faizlerin daha aşağıya indirilmesidir...Reel faizlerin yüzde 10'ların altına düştüğü bir Türkiye, hedefi vuracaktır. Bu hedef doğrultusunda, bizim mali disiplinden taviz vermememiz lazım. Ekonomik Programı uygulayarak buna ulaşacağız. Üçüncü yılın sonunda bunun görüntüleri ortaya çıkacaktır.'' 
     
     GELİR ADALETSİZLİĞİ DÜZELTİLECEK 

     Gelir adaletsizliğine ilişkin soruya karşılık, gelir adaletsizliğinin giderilmesi gerektiğine işaret eden Başbakan Erdoğan, devamla şöyle dedi 
     ''İşsiz kesim, gelir adaletsizliğini hisseder durumda. Onun giderilmesi için teşvik yasası adımını attık. Fakat şundan mutluyum. Özellikle son haftalarda bazı illerdeki yatırımlarımız var. Bu hafta Malatya'da 19 fabrikanın açılışını yapacağız, 38 fabrikanın temelini atacağız. Van'da bu şekilde adımlar atılıyor. Ardından Osmaniye, Rize'de ise hazırlıklar devam ediyor. 
     Bütün bunlarla birlikte, gelir noktasındaki adaletsizlik, peyderpey azalmaya başlayacaktır. Ben büyüme hızıyla birlikte inanıyorum ki önümüzdeki 3 yıl içerisinde ciddi bir zemine oturacaktır. Gelişmeler onu gösteriyor. Büyüme trendimizi bu şekilde devam ettirirsek, inanıyorum ki gelir adaletsizliğinin belini kıracağız.'' 
     
     KİRA SÖZLEŞMELERİ 

     Başbakan Erdoğan, 'kiralardaki artışa bir önlem düşünülüp düşünülmediğine' dönük soruyu yanıtlarken, şöyle konuştu 
     ''Bu konuda biz de rahatsızız. Enflasyondaki düşüş ve büyümedeki gelişmelerle doğru orantılı bir paralellik olmadığını görüyoruz. Orada bir anormallik var. Vatandaşımız bunlardan zarar görmesin diye bunu aramızda müzakere ediyoruz. Yasal düzenleme konusunda, gerektiğinde kesinlikle bunu yaparız. Bunu yasal düzenleme ile sağlama almak durumundayız. Aksi takdirde, önüne gelen istediği gibi hareket ediyor. Burada vatandaşın mağduriyeti söz konusu.'' 
     
     REKLAM ARTIŞLARI VE İTHAL OTOMOBİL 

     Erdoğan, bir başka soru üzerine Türkiye'de bir değişimin yaşandığını, böyle bir transformasyonun yaşandığı ülkede, belli bir süre bazı sıkıntıların yaşanabileceğini belirtirken, dikkatini çeken bir hususu şöyle açıkladı 
     ''Reklam olayında korkunç bir gelişme var. Firmalar artık talebi bekliyor değil, arzını da ortaya koymak suretiyle kendileri yaratıyorlar. Burada reklam kampanyalarından tutun da ilanlara baktığımız zaman, bu ilanlarda çok ciddi gelişme olduğunu, oranın çok ciddi manada yükseldiğini, piyasalarda yani alım gücünün olduğu bir toplum görebiliriz. Eğer tüketicinin gücü olmasa bunu görmek mümkün değil.'' Cari açığın nedenlerinden biri olarak gösterilen tüketici kredilerindeki artışa bakıldığında da, tüketici kredilerinden istifade etmek suretiyle ithal otomobilde aşırı bir talebin söz konusu olduğunu anlatan Başbakan, bunu gördüklerini ve frenlemek gerektiğini, onun için tüketici kredilerinde faiz oranlarını artırmak durumunda kaldıklarını söyledi. 
     
     YTL'DEKİ AB RAHATSIZLIĞI 

     Başbakan, bir gazetecinin, 'AB'nin Yeni Türk Lirası'nın şeklinden rahatsız olup olmadığı' yönündeki sorusu üzerine, AB'nin herhangi bir itirazının söz konusu olmadığını, sadece madeni parada sıkıntı olduğuna dair bir haber geldiğini, bu konuda bir heyet gönderildiğini, konunu 'şekli' bir olay olduğunu, esasına dönük bir sorun olmadığını kaydetti. 
     Başbakan Erdoğan, ''öyle zannediyorum ki onlar çözülecektir. Bir benzerlik söz konusu değil. Arkadaşlarımız Cuma gününe kadar bir rapor verecekler'' şeklinde konuştu. 
     Başbakan, Yeni Türk lirasına geçişin enflasyona olası etkisine dönük soruya karşılık, YTL'ye geçişin enflasyonda herhangi bir artışa yol açmasının söz konusu olmadığını belirtti. 
     
     YÜZDE 6.5'LİK FAZLADA İNDİRİM KONUSU 

     Başbakan Erdoğan, IMF ile imzalanacak yeni 3 yıllık programda, ''yüzde 6.5'lik faiz dışı fazlada bir indirim talebinin olup olmayacağı'' yönündeki soru üzerine ise şunları söyledi 
     ''IMF heyeti geldiğinde, bu konu müzakere edilecektir. Daha önce bu konuyu müzakere edebileceğimizi söylemiştim. İndirim yapılması konusunda kendileriyle mutabakata varabilirsek, böyle bir indirim adımı atabiliriz. Ama şu anda onlar da bize iyi bir hazırlıkla gelebilirse, bizi onlar ikna edebilirse onların taleplerine evet deriz. Ama biz onları ikna edersek, onlar da bizim taleplerimize evet diyeceklerdir. Bunun ortasını bulacağız. 
     Bu böyle olacaktır demekle biz bunu yapmayız. Çünkü ülkemizin bazı şeylere ihtiyacı var. Yatırımları süratle yapmamız gerekiyor. Faiz dışı fazlayı biz sadece yatırım için zaten gerek görüyoruz. Buna ülkemizin ihtiyacı var. Arkadaşlar bunu hazırlıklarını yaptılar. Kendileri ile müzakere edilecek. Mutabakat hangi noktada sağlanırsa, bir yıl daha yüzde 6.5'te direneceksek direniriz. Yok yarım puan, bir puan indirilebilirse, mutabık kalınırsa, bu adım atılacak. Ama bunu müzakere ederiz. 
     Bunun baş müzakerecisi Ali Bey Babacan . Ama paslaşmalar da yaparız.'' 
     
     ÖDENEKLER 

     Başbakan Erdoğan, ödeneklere ilişkin soruyu yanıtlarken, ödeneklerin bu yıl kullanıldığını, kesinlikle gelecek bütçe yılına ödenek aktarma gibi bir düşünceleri olmadığını söyledi. 
     Başbakan, bir gazetecinin, 'zina konusunda CHP ile AK parti anlaşmıştı, buna rağmen Ak Parti grubundan bazı milletvekilleri TCK'ya zina maddesinin eklenmesi için önerge getirmek istiyor. Ağzınızdan partiniz net tavrını duymak istiyoruz'' şeklindeki sözleri üzerine, ''YTL, 1 Ocak 2005 tarihinde tedavüle girecek'' demekle yetindi. 
     Başbakan, YTL'nin tanıtımında 'bedele ilişkin TRT ile bir sorun yaşanıp yaşanmadığına' ilişkin soruya karşılık, TRT ile bu konuda bir sorun olacağı inancında olmadığını, böyle bir sorun olması halinde bunun kendisine yansıyacağını ve çözülmeyecek bir konu olmadığını kaydetti. 
     
     MERKEZ BANKASI BAŞKANI SERDENGEÇTİ 

     Öte yandan ''Vatandaş Yeni Türk lirası'nı ne zaman görecek'' şeklindeki soruyu yanıtlayan Merkez Bankası Başkanı Süreyya Serdengeçti ise ''Ekim ayından itibaren'' dedi. 
     Başbakan Erdoğan'ın Yeni Türk Lirası tanıtım toplantısında, yanına Devlet Bakanı Ali Babacan ile Merkez Bankası Başkanı Süreyya Serdengeçti otururken, Devlet Bakanı ve Başbakan Yardımcısı Abdüllatif Şener, Maliye Bakanı Kemal Unakıtan ile Hazine Müsteşarı İbrahim Çanakçı da toplantıda hazır bulundular. 
     
</TEXT>
</DOC>
