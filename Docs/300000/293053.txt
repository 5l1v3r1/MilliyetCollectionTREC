<DOC>
<DOCNO> 293053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko14.html </URL>
<DATE> 2004/11/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Halkbank- Pamukbank birleşmesine zorunlu karşılık kolaylığı 
</HEADLINE>
<TEXT>

     Halk Bankası, Pamukbank'tan devraldığı zorunlu karşılığa tabi yükümlülükler için 1 Temmuz 2005'e kadar zorunlu karşılık ayırmayacak. 
     Merkez Bankası'nın, Zorunlu Karşılıklar Hakkında Tebliğde değişiklik yapan tebliği Resmi Gazete'de yayımlandı. Tebliğe eklenen geçici madde ile Pamukbank Türk Anonim Şirketi'nin Türkiye Halk Bankası Anonim Şirketine Devri ve Bazı Kanunlarda Değişiklik Yapılmasına İlişkin Kanun gereğince Halk Bankası'nın Pamukbank'tan devraldığı zorunlu karşılığa tabi yükümlülükler için zorunlu karşılık oranlarının 1 Temmuz 2005 tarihli yükümlülük cetveline kadar sıfır olarak uygulanacağı bildirildi. 
     Bankalar halen zorunlu karşılığa tabi Türk lirası yükümlülükleri için yüzde 6, yabancı para yükümlülükleri için de yüzde 11 oranında zorunlu karşılık ayırıyor. 
     Halk Bankası, bu yükümlülüklere 1 Temmuz 2005 tarihli cetveldeki Türk Lirası yükümlülükler için yüzde 0.5 ve yabancı para yükümlülükler için yüzde 1 oranında zorunlu karşılık ayırmaya başlayacak. Bu tarihten sonra ise söz konusu zorunlu karşılık oranları, bankacılık sektörüne uygulanan normal oranlara ulaşıncaya kadar, her iki yükümlülük döneminde Türk Lirası yükümlülükler için 0.5 puan ve yabancı para yükümlülükler için 1 puan artırılacak. 
     
</TEXT>
</DOC>
