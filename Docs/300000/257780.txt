<DOC>
<DOCNO> 257780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/guncel/gun10.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası uyarmıştı 
</HEADLINE>
<TEXT>


SEÇKİN ÜREY Ankara 

Sakarya'daki tren kazası, Dünya Bankası'nın yaklaşık iki ay önce demiryollarıyla ilgili yaptığı uyarıları gündeme getirdi. Bankanın bilgi notunda, demiryolu hatlarının büyük bölümünün "Artık yenilenebilme dönemini bile geride bıraktığı" belirtildi. 
Dünya Bankası'nın enerji ve altyapı uzmanları, 26 Nisan - 6 Mayıs arasında ziyaret ettikleri Türkiye'den, kamunun altyapı hizmetlerinin durumunu özetleyen 17 sayfalık bir bilgi notu bırakarak ayrıldı. Bilgi notunun bir bölümünde de TCDD yer aldı. Kurumun yolcu taşımacılığı faaliyetinde tam bir sübvansiyon uygulandığı, bütün demiryolu operasyonlarındaki yıllık kaybın 600 milyon dolara ulaştığı belirtildi. 

Üzüntülerini ilk Fransa iletti 
Dünya liderleri de facia nedeniyle Türkiye'ye başsağlığı mesajları gönderdi. Üzüntülerini bildiren ilk ülke Fransa oldu. Fransa Cumhurbaşkanı Jacques Chirac, Cumhurbaşkanı Sezer'e taziye mesajı gönderdi. Almanya Başbakanı Schröder Başbakan Erdoğan'a mesaj gönderdi, Hollanda da kazaya ilişkin taziyelerini bildirdi. Yunanistan Ulaştırma Bakanı Mihalis Liapis de, Yunanistan'ın her türlü yardıma hazır olduğunu kaydetti. 


</TEXT>
</DOC>
