<DOC>
<DOCNO> 260417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/yasam/yas03.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyon dolarlık kaçaklar yerle bir 
</HEADLINE>
<TEXT>


Florya'daki 6 katlı binanın, seçim döneminde yapılan kaçak katı, belediye ekipleri tarafından 5 saatte yıkıldı 

ŞAKİR AYDIN İstanbul 

Florya'da seçim döneminde inşa edilen altı katlı bir binanın kaçak katının yıkımı gerçekleştirildi. Bakırköy Belediyesi'nin Fen İşleri Müdürlüğü, Florya Orman Sokak'ta inşaatına 1.5 yıl önce başlanan altı katlı üç ayrı binanın çatı katlarının ruhsata aykırı inşa edildiğini belirledi. Bakırköy Belediyesi ekipleri, 15 gün önce inşaata giderek, bir binanın çatı katını yıktı. İnşaat sahipleri, diğer iki binadaki kaçak katların kendileri tarafından yıkılacağını belirterek, görevlileri ikna etti. Ancak inşaat firması kendilerine tanınan sürede yıkımı gerçekleştirmeyince, yıkım ekipleri dün tekrar yıkım için geldi. Görevlilere direnen işçiler polis tarafından engellendi. Görevliler, 5 saatlik çalışmayla kaçak katı yerle bir etti. Bakırköy Belediyesi yetkilileri, maddi değeri yaklaşık 1 milyon dolar olduğu tahmin edilen iki kaçak katın yıkıldığını, bununla birlikte 38. kaçak kat yıkım işleminin gerçekleştirildiğini belirttiler. Bakırköy'de yerel seçimler döneminde ruhsata aykırı olarak inşa edilen ve sayıları 100'e yaklaşan kaçak katların yıkımının süreceğini ifade eden yetkililer, 3. binadaki kaçak katın da kısa sürede yıkılacağını kaydettiler. 


</TEXT>
</DOC>
