<DOC>
<DOCNO> 259437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/dunya/adun.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ANKARA'DA İLK RUS 
</HEADLINE>
<TEXT>


Rusya Devlet Başkanı Putin'in 5 Eylül'de beklenen ziyareti, 500 yıllık Türk-Rus ilişkilerinde bir Rus liderinin Türkiye'ye yaptığı ilk resmi gezi olması bakımından tarihi özellik taşıyor 

CENK BAŞLAMIŞ Moskova 


Rusya Devlet Başkanı Vladimir Putin, eylül ayı başında yapması beklenen Ankara ziyaretiyle 500 yılı aşkın süredir, Türk topraklarına resmi ziyaret kapsamında adım atan ilk Rus lideri olacak. 
Edinilen bilgiye göre, Moskova'da henüz resmi bir açıklama yapılmamasına karşın, Putin'in ziyaretinin 5 Eylül'de başlaması bekleniyor. Ziyaret, zaman zaman siyasi sorunlar ve görüş ayrılıkları nedeniyle çıkmaza giren Türk - Rus ilişkilerinde ivme yaratacak olmanın ötesinde tarihi anlamlar ve mesajlar içeriyor. Bunların başında Putin'in Türkiye'ye resmi ziyaret düzenleyen ilk Rus lideri olması geliyor. 

Ecevit'e iadei ziyaret 
Rusya Devlet Başkanı Boris Yeltsin, 1992 ve 1999 yıllarında 2 kez Türkiye'ye gelmişti, ancak bunlar resmi ziyaret değildi. Sovyetler Birliği'nin son Devlet Başkanı Mihail Gorbaçov da resmi görevlerinden ayrıldıktan sonra Türkiye'ye geldi. 
İki ülke ilişkileri tarihinde Moskova'dan Ankara'ya yapılan en üst düzey ziyaret 1973 yılında Nikolay Podgornıy tarafından gerçekleştirildi. Podgornıy, "Yüksek Sovyet Prezidyumu Başkanı" unvanıyla sembolik bir anlam taşıyan devlet başkanlığı görevini üstlenmişti. O dönemde Sovyetler Birliği'nin asıl patronu ise, Komünist Parti Genel Sekreteri Leonid Brejnev'di. Türkiye'den Rusya'ya yapılan son üst düzey resmi ziyaret 2000 yılında Başbakan Bülent Ecevit'in Moskova'ya gelmesi oldu. Böylece, çarlık dönemi de hesaplandığında, iki ülke ilişkilerinin 500 yılı aşan geçmişinde Putin Türkiye'ye gelen en üst düzeydeki Rus konuk olacak. 

Putin, 'Erdoğan' için bastıracak 

Türk - Rus zirvesinin gündemindeki konuların başında ekonomik işbirliği projeleri geliyor. Bundan 15 yıl önce sadece 200 milyon dolar civarında bulunan ikili ticaret hacmi, günümüzde 8 milyar dolara ulaşmış durumda. Ekonomik ilişkiler, "Mavi Akım" doğalgaz hattının devreye girmesiyle daha da güçlendi. Moskova, hattı İsrail'e kadar uzatmak istiyor. Rusya ayrıca, Almanya'nın ardından Türkiye'ye en çok turist gönderen ülke konumunda. Putin'in zirvede Türk Silahlı Kuvvetleri'nin saldırı helikopteri ihalesine katılan Rus - İsrail yapımı Erdoğan helikopteri için ısrarını sürdürmesi bekleniyor. 
Özellikle Sovyetler'in dağılmasının ardından Rusya'dan Türkiye'ye üst düzey ziyaret yapılmamasının perde arkasında siyasi sorunlar ve çıkar çatışmaları yatıyor. Rusya, Türkiye'den Çeçenistan'a yardım gönderildiğini ve Ankara'nın bu yardımı engellemek için elinden geleni yapmadığını öne sürüyor. Türkiye ise Moskova'nın PKK'ya dönem dönem yardım ettiğini savunuyor. 


</TEXT>
</DOC>
