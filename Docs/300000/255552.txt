<DOC>
<DOCNO> 255552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/spor/axspo01.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM'U TANIMAM 
</HEADLINE>
<TEXT>


Beşiktaş Teknik Direktörü del Bosque, Galatasaray'ın başında olan ve "Çok iyi futbolcuydu" dediği Hagi'yi tanıdığını söyledi, ancak Fenerbahçe'nin Alman hocası için "Daum kim, hiç tanımıyorum" yorumunu yaptı 

ORHAN YILDIRIM 


Esprili sohbet 
SİYAH-Beyazlı takımı izleyen medya mensuplarının, kendisi için verdiği yemeğe katılan del Bosque, esprili tavırları ve sempatik tavırlarıyla dikkat çekerken, ilginç açıklamalar yaptı. İspanyol hoca, Romanya Milli Takımı'nın iyi olduğu dönemde Hagi'yi, Real Madrid'e aldırttığını hatırlattı, "Çok iyi oyuncuydu, şimdi Galatasaray'ın başında. Şampiyonlukta diğer rakibimiz olan Fenerbahçe'nin Teknik Direktörü Daum kim, hiç tanımıyorum. Bir de Popescu'yu bilirim. Aynı apartmanda oturmuştuk" dedi. İşte del Bosque'nin sözleri 

"Reina hayret edici" 
"ZİDANE, Figo, Ronaldo, Raul, Morientes gibi yıldızlarla çalıştım. Ama Anelka dışında sorun yaşadığım başka isim olmadı. Onun da durumu farklıydı. Bize uyum sağlayıp adapte olamadı. Real Madrid'den kimseyi yanımda getirmedim. Aynı şekilde hiçbir oyuncunun arkasına da takılıp, başka bir yere gitmem. Futbol dışındaki tek yaşantım ailem. İstanbul'da bir kez dışarı çıktım, Reina'ya gittim, hayret edici düzeyde buldum. Futbolu bıraktığım 1975 yılından beri bıyıklarımı kesmedim. Böyle daha sempatik buluyorum kendimi". 

"Türkiye cezbetti" 
"CAREW'in alınmasıyla birlikte mutluluğum daha da arttı. Çünkü takım daha da güçlendi. Beşiktaş'tan önce Meksika, Rusya, Fransa ve Almanya gibi ülkelerden de teklifler aldım, ama ilgilenmedim. Türkiye beni cezbetti. Ancak Beşiktaş'a gelmemdeki en büyük etken 17 yaşında ve aynı zamanda futbol oynayan oğlumun ısrarı oldu. Burada da devleti yöneten en üst makamlardaki kişilerin Beşiktaşlı olduğunu duydum. Ancak bunlar önemli değil, çünkü sonuçlara ne kadar tesir ediyorlar ki Liberal görüşlüyüm. Ama politika ile ilgim olmaz". 

"Transfer bitmedi" 
"NİHAT, Beşiktaş'tan ayrılınca, şampiyonluk da gitmiş. Şimdi madem Sociedad'ın işine yaramıyor, geri versinler, biz şampiyon olalım. Başkan, Emre ve Nihat'ın transferlerinden bana söz etti. Ancak hem bu oyuncular, hem de kulübün ekonomisi önemli. Transferi bitirmedik, defansif yönü güçlü bir orta saha oyuncusu daha düşünüyoruz. Toshack h l Türkiye ve Beşiktaş'ın propagandasını yapıyor. Çok renkli bir kişilik. Kendisiyle Beşiktaş konusunda hiç konuşmadım. Real'e getirdiği Geremi, bana göre Afrika'dan çıkmış en iyi oyuncu". 

"G.Saray'ı unutamam" 
"LUCESCU ile kısa bir görüşmem oldu. Genelde sistem üstünde konuştuk. Kulübüne çok bağlı biriydi. Ancak hiç kimse hakkında olumsuz görüş bildirmedi. Unutamadığım maçlardan biri, Monaco'da Galatasaray'a karşı süper kupa finalini kaybetmemdi. Türkiye'de hakemlerin çok konuşulup maçların önüne geçtiğini duydum. Kesinlikle kasıt, art niyet ve bilinçli atama olduğuna inanmıyorum. Bu büyük haksızlık olur. Beşiktaş'ın tesisleri yeri ve konumu itibari ile de çok iyi durumda. Real'in tesisleri iyi değildi, ama yenisini yapacaklar." 

Kartal dağıldı 1-3 

Siyah-Beyazlılar, Avusturya kampındaki üçüncü hazırlık maçında Alman Ligi temsilcisi Hertha Berlin'e yenildi 

Hakem çıldırttı 
BEŞİKTAŞ, eski Galatasaraylı Falco Götz'ün çalıştırdığı Hertha Berlin'e 3 - 1 teslim oldu. 11'de Cordoba'nın hatasından faydalanan Marx takımını 1 - 0 öne geçirdi. 30'da Okan'ın direkten dönen şutunu Tümer tamamladı 1 - 1. İlk yarının sonlarında Ahmet'in, Marcelinho'yu düşürmesi ile kazanılan penaltı sahayı karıştırdı. Beşiktaş'ın bir penaltısını vermeyen hakem Stark, kendisini iten Tümer'e kırmızı kart gösterdi. Vuruşu kullanan Marcelinho topu filelere yolladı 1 - 2. 46'da Wichniarek'in sayısı maçın skorunu belirledi 1 - 3. 

Maçın karnesi 
HAKEMLER Wolfgang Stark, Johannes Hartmair, Christian Leicher 
BEŞİKTAŞ Cordoba 5 - Ali Güneş 4 , Ronaldo 4 , Ahmet 5 , İbrahim Üzülmez 6 - Berkant 5 Yasin Dk.59 3 , Okan Buruk 6 Kaan Dk.74 , Ümit 5 Serdar Dk.59 5 , Tümer 4 - Ahmed Hassan 5 Sergen Dk.59 5 , Veysel 4 Pancu Dk.59 4 
HERTHA BERLİN Tremmel 7 - Van Burik 5 Rehmer DK.64 5 , Schöder 6 , Madlung 7 , Fatih 7 - Marcelinho 8 Zecke Dk.86 , Marx 7 Cagara Dk.67 6 , Dardai 6 Schmid Dk.81 , Hartmann 7 - Wichniarek 6 Mladenov Dk.62 6 , Rafael 6 Okoronkwo Dk.76 
GOLLER Marx Dk.11 , Tümer Dk.30 , Marcelinho Dk.44 pen , Wichniarek Dk. 46 
SARI KARTLAR Ali, İbrahim Üzülmez, Ahmet, Okan Buruk Beşiktaş , Wichniarek, Dardai H.Berlin 
KIRMIZI KART Tümer Dk.44 

'Aman hocam yapma' 
BEŞİKTAŞLI yöneticiler, Hertha Berlin maçının ardından hakem Stark'tan kendisini iten Tümer'i rapor etmemesini istediler. Ancak Alman hakem tüm baskılara karşın konuyla ilgili yanıt vermedi. Stark'ın, Tümer'i rapor etmesi durumunda iki maç ceza almasının gündeme gelebileceği bildirildi. Bu arada karşılaşmayı izleyenler arasında Başkan Yıldırım Demirören de vardı. 
BRONDBY ve Salzburg maçlarında şans bulamayan kaleci Cordoba dün gece 90 dakika görev yaptı. Kolombiyalı eldiven özellikle ilk yarıdaki hatalı çıkışlarıyla takımı zor durumlara düşürdü. Bu arada Hertha Berlin Teknik Direktörü Falco Götz, maçın devre arasında Beşiktaş soyunma odasına gidip, bir dönemler Galatasaray'da birlikte oynadığı Okan Buruk ile görüştü. 

Carew artık Beşiktaşlı 

İRFAN KURTULMUŞ 

İmza attı 
BEŞİKTAŞ Norveçli John Alieu Carew ile dün 3 1 yıllık sözleşme imzaladı. Asbaşkan Kıvanç Oktay bir aylık çalışmalar sonucunda Carew'i takıma kazandırdıklarının altını çizdi, Norveçli futbolcunun yıllık 1 milyon 600 bin euro alacağını, kulübü Valencia'ya ise 3.5 milyon euro bonservis bedeli ödeneceğini söyledi. 

Kampa katıldı 
CAREW ise önemli ve büyük bir kulübe geldiği için mutlu ve gururlu olduğunu söyledi, "Kazanmak isteyen böyle bir takım, böyle bir teknik direktör ve taraftarlarla birlikte olacağım için sevinç duyuyorum" dedi. 23 numaralı formayı giyecek olan Norveçli futbolcu dün akşam uçakla takımının Salzburg kampına katıldı. 

'Çılgın bir şey' 

Carew şaşırdı 
CAREW'İN muhteşem karşılanışı Norveç basınında geniş yer buldu. İstanbul'a muhabirini gönderen VG gazetesi olayı sayfalarca yayınladı. VG muhabiri Marius İversen'e açıklamada bulunan John Carew, muhteşem karşılamayı "Bu çılgınca bir şey. Şimdiye kadar yaşamadım, Valencia'da özel çılgın durumlar oldu. Ama buradaki taraftarın sevgisini hiçbir yerde bulamazsın" diye yorumladı. 

Basına konuştu 
BEŞİKTAŞLI futbolcu, gazeteye ayrıca "Benim için tek şey var, o da yeni kulübümle başarı. del Bosque'nin özellikle istemesi, benim için çok büyük anlam taşıyor" ifadesini kullandı. Norveç basını, Carew'i karşılama törenini "Türkiye'de Carew kaosu", "Çılgınlığa hoş geldin", "Bu çılgınca bir şey", "Çılgın karşılama" gibi başlıklarla okuyucularına duyurdu. 



</TEXT>
</DOC>
