<DOC>
<DOCNO> 297356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sontur26.html </URL>
<DATE> 2004/12/13/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Kafeterya yangınında işletme sahibine 6 yıl 8 ay hapis .. 
</HEADLINE>
<TEXT>

     İzmir'in Bornova İlçesi'nde, 9 kişinin ölümüyle sonuçlanan kafeterya yangınıyla ilgili açılan davada, işletme sahibi 6 yıl 8 ay hapis cezasına çarptırıldı. İşletme sahibinin 2 oğlu ise beraat etti. 
     İzmir 4. Ağır Ceza Mahkemesi'ndeki duruşmaya tutuksuz yargılanan sanıklardan işletme sahibinin oğlu Namık Kemal Akkuş ile yangında çocuklarını kaybeden Hasan Yavuz, Mustafa Tekin ve Saime Kahyaoğlu katıldı. Baba Abidin Akkuş ile diğer oğlu Hasan Hüseyin Akkuş mahkemeye gelmedi. 
     Akkuş'un avukatı İbrahim Kestem, olayın suçlularının TEDAŞ ve Bornova Belediyesi olduğunu, kafede yapılan değişikliklere her iki kurumun da uygunluk raporu verdiğini, bu iki kurumun yargılanması gerektiğini savundu. 
     Namık Kemal Akkuş ise önceki savunmalarını tekrarladı. 
     Mahkeme heyeti, suçun işleniş şeklini ve ölenlerin 9 kişi olmasını dikkate alarak, Abidin Akkuş'a yasal cezanın en üst sınırını uyguladı ve 6 yıl 8 ay hapis cezası verdi. Abidin Akkuş, ayrıca ömür boyu kamu hizmetlerinden men edildi. 
     Abidin Akkuş'un oğulları Namık Kemal ve Hasan Hüseyin Akkuş ise beraat etti. 
     Yangında oğlu Nezir Kahyaoğlu'nu kaybeden Saime Kahyaoğlu, duruşma sonrasında ağlayarak, kararın beklendiği şekilde çıktığını, ancak cezanın kendilerini tatmin etmediğini söyledi. Yangında ölen oğlu Nezir'in arkadaşlarına sarılan Kahyaoğlu, ''Oğlumdan bana yadigar arkadaşları kaldı'' dedi. 
     Nazan Yavuz'un babası Hasan Yavuz da, ''Ceza en üst sınırdan verildi. Ancak bu kanun değiştirilmelidir'' diye konuştu. 
     Bornova'daki ''Cafe Nağme''de 13 Kasım 2003'te elektrik panosundaki arızadan çıkan yangında 4'ü personel, 5'i üniversite öğrencisi 9 kişi ölmüştü. Abidin Akkuş ve 2 oğlu hakkında, dikkatsizlik ve tedbirsizlik sonucu yangına sebebiyet verdikleri iddiasiyla dava açılmıştı. 
     
</TEXT>
</DOC>
