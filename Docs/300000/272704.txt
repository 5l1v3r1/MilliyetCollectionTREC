<DOC>
<DOCNO> 272704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonspo18.html </URL>
<DATE> 2004/09/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Galatasaray Başkan Yardımcısı Kıran İyi oynayacağımıza inancım büyük 
</HEADLINE>
<TEXT>

     Galatasaray Kulübü Başkanı Yardımcısı ve Basın Sözcüsü Turgay Kıran, Beşiktaş ile yapacakları derbi maç öncesi, sezonun ilk derbisi olması ve meşrutiyetten bugüne spor kültürünü yönlendiren iki güzide kulübün dostluk maçına çıkmasının kendilerini heyecanlandırdığını kaydetti. 
     Çeşitli kulüp ve sporculara özel saat üreten ''Calcio-Swiss'' firmasının Türkiye'de satışa sunulacak Fenerbahçe ve Galatasaray taraftar saatlerini Swissotel'te düzenlediği toplantıya katılan Turgay Kıran, burada gazetecilerin derbi maçla ilgili sorularını yanıtladı. 
     Galatasaraylılar olarak iyi bir dönem geçirdiklerini belirten Kıran, şunları söyledi 
     ''İyi oynayacağımıza inancımız büyük. İnandığımız bir olay var ki dostça ve bizlere yakışan bir şekilde maçı bitirmek. Tabii ki takımımızın galip gelmesini isteriz. Herşeyden önce dostluğun kazanması bizim için daha önemli. Beşiktaş'ın moralsiz olduğuna inanmıyorum. Bodo Glimt karşısında aldığı neticenin kötü bir sonuç olmadığına inanıyorum. Yenilenen statlarını açacak olmaları onlar için önemli. O statta büyük bir derbiyle başlayacaklar. Her zaman maça gelen takımı motive eden bir taraftarı var. İnşallah hakeden kazanır. Tribünler sahaya yakın olabilir. Türk seyircisi belli bir kültüre erişti. Dünya kulübüyüz diyoruz. Taraftarların da ona yakışır olması lazım. Beşiktaş da Galatasaray da hakeden tarafı alkışlayacak.'' 
     
     ''HAKAN ŞÜKÜR, GEREKEN YANITI SAHADA VERİYOR'' 
     Kıran, Hakan Şükür ile ilgili olarak özellikle milli takım maçından sonra yapılan spekülasyonlar ve futbolu bırakması gerektiği yorumları konusundaki soru üzerine, ''Hakan Şükür cevabını sahada veriyor, bunun takdiri sizlere ait'' dedi. 
     Hakan'ın eskisinden daha da iyi oynadığının altını çizen Kıran, ''Bizim gördüğümüz kadarıyla Hakan eskisinden daha da hırslı ve iyi oynayan bir futbolcu. Bunun takdirini kamuoyuna bırakalım. Hakan'ın daha 3-4 senesi daha var'' diye konuştu. 
     
</TEXT>
</DOC>
