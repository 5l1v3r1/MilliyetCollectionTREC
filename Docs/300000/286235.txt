<DOC>
<DOCNO> 286235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/guncel/gun01.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fen sorularını çözemiyoruz 
</HEADLINE>
<TEXT>


Lise son sınıf öğrencilerinin 70'e yakınının üniversite sınavında fen bilgisinden hiç soru çözemediği saptandı 

SİBEL KAHRAMAN İstanbul 

Maltepe Üniversitesi Eğitim Fakültesi Dekanı Prof. Dr. İsa Eşme, okullarda fen öğrenimiyle ilgili hazırladığı raporda, fen eğitimindeki içler acısı durumu ortaya koydu. Rapora göre, lise son sınıf öğrencilerinin yüzde 70'e yakını üniversite sınavında fenden hiç soru çözemiyor. Fen derslerinde en az deney yapan ülkeler arasında bulunan Türkiye'de yıllık ders saati ortalaması 87. Bu sayı uluslararası ortalamada 122'ye çıkıyor. 
Prof. Dr. İsa Eşme, fenle ilgili incelemeyi merkezi sınavların sonuçlarına göre yaptı. 8'inci sınıflara uygulanan ve Anadolu liseleri ile fen liselerine öğrenci seçen LGS ile üniversite sınavı sonuçlarına göre, sosyal ve Türkçe sonuçlarıyla karşılaştırıldığında fendeki başarı oldukça düşük. 2003 üniversite sınavına ilk kez giren 498 bin 300 öğrencinin yüzde 64'ü hiç fen sorusu çözemedi. Yalnız yüzde 13'ü mevcut soruların yarısından fazlasını çözebildi. 
LGS ve üniversite sınavlarında öğrencilerin yüzde 70'e yakınının fenden hiç soru çözemediklerini belirten Prof. Dr. Eşme, "Fenden başarı oranı sadece yüzde 10'lar civarında" dedi. 


</TEXT>
</DOC>
