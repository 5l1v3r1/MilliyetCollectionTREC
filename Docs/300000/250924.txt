<DOC>
<DOCNO> 250924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur17.html </URL>
<DATE> 2004/06/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Patlamalar dünya basınında... 
</HEADLINE>
<TEXT>

     Yaklaşan NATO Zirvesi öncesinde Ankara ve İstanbul'da gerçekeleşen patlamaların, Zirve'nin güvenliğine ilişkin kaygıları arttırdığı ifade edilirken, Türkiye'nin terörist saldırı tehlikesine açık olduğunun ortaya çıktığı yorumu yapıldı. 
     
     FT "ZİRVENİN GÜVENLİĞİNE İLİŞKİN KAYGI ARTTI" 

     Financial Times, Ankara ve İstanbul'da meydana gelen patlamaların, NATO Zirvesi'nin güvenliğine ilişkin kaygıları ortaya çıkardığını yazdı. Gazete, Türkiye'nin, Zirve'ye yönelik olası bir terörist saldırı tehlikesine karşı "emsalsiz" önlemler almakta olduğuna da dikkat çekti. 
     
     GUARDIAN "PATLAMALAR ZAYIFLIĞI GÖSTERDİ" 

     The Guardian ise, "ülkenin terörizme karşı zayıf durumunu ortaya koyan iki bombalı saldırıya karşın" ABD Başkanı George Bush'un, Türkiye'ye gelmekten vazgeçmeyeceğini açıkladığını kaydetti. Gazete, Kasım ayında HSBC Bankası, iki sinagog ve İngiltere'nin İngiltere Başkonsolosluğu'na yönelik saldırıların ardından, güvenliğe ilişkin kaygıların arttığına da dikkat çekti. 
     
     INDEPENDENT "BOMBANIN ÜZERİNDE 'UZAK DUR BUSH' YAZIYORDU" 

     Bir başka İngiliz gazetesi Independent, Ankara'da patlayan ses bombasının üzerinde, "Uzak Dur Bush" yazılı küçük bir pankart olduğunu yazdı. Türkiye'nin, Kasım ayındaki terörist saldırıların ardından İstanbul'da sıradışı güvenlik önlemleri aldığını kaydeden gazete, NATO Zirvesi'ni, yaklaşık 500'ü yabancı ülkelerden gelen küresellik karşıtları olmak üzere binlerce kişinin protesto etmesinin beklendiğini vurguladı. 
     
     NYT "TÜRKİYE VİTRİN İÇİN 40 MİLYON DOLAR HARCADI" 

     The New York Times, Türkiye'nin, NATO Zirvesi'nin, kendi modernliğini ve AB'ye katılmak yönündeki büyük amacını ortaya koyan bir vitrin olmasını istediğini yazdı. 
     Türkiye'nin zirve için yaklaşık 40 milyon dolar harcadığını yazan gazete, Türk yetkililerin, İstanbul'un merkezindeki geniş alanın kordona alınmasına ilişkin planların ayrıntılarını da belirlediğini kaydetti. 
     
     WP "GÜÇLÜ SOL HAREKETİN KALINTILARI HALEN AKTİF" 

     Washington Post ise, Türkiye'de "1970'lerde saldırılar düzenleyen güçlü solcu hareketin kalıntıları olarak, birkaç küçük radikal grubun Türkiye'de halen aktif olduğunu" yazdı. 
     Gazete, Türkiye'deki bir ABD'li yetkilinin "Bu olaylar çok büyük değil ama bazı ölümlere yol açıyor" sözlerine de yer verdi. 
     
     LE FIGARO "PSİKOZ YENİDEN ORTAYA ÇIKTI" 

     Fransız Le Figaro gazetesi, olayların hemen ardından Beyaz Saray'ın Başkan Bush'un Türkiye ziyareti programında bir değişiklik olmayacağını açıkladığına dikkat çekti. 
     Gazete, saldırıların özellikle El Kaide'ye bağlı İslamcı militanların 60 kişinin ölümüne neden olan eylemleri gerçekleştirdikleri İstanbul'da "psikozun" yeniden ortaya çıkmasına neden olduğunu yazdı. 

     
</TEXT>
</DOC>
