<DOC>
<DOCNO> 255414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy33.html </URL>
<DATE> 2004/07/14/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
CHP Adana İl Başkanı Başoğlu'nun AKP'ye geçmesi sürpriz olmadı 
</HEADLINE>
<TEXT>

     Cumhuriyet Halk Partisi CHP Adana İl Başkanı Serdar Seyhan, Adana Milletvekili Atilla Başoğlu'nun, AK Parti'ye geçişinin kendileri açısından sürpriz olmadığını, bu geçişi de CHP adına büyük bir kayıp olarak değerlendirmediklerini belirtti. 
     Seyhan, son genel seçimlerde Adana'dan genel merkez atamasıyla 6. sıradan milletvekili seçilen Atilla Başoğlu'nun, önce parti içinde ''9'lar'' adıyla tanımlanan muhalefetin içinde yer aldığını, eskiden beri de AK Parti ile beşeri münasebetlerinin bulunduğunu iddia etti. 
     Başoğlu'nun, parti içi muhalefetteki gerekçesinin, partinin Atatürkçü çizgisinden kopmasını gösterdiğini anlatan Seyhan, şunları kaydetti 
     ''CHP her zaman Atatürkçü bir parti olmuştur ve O'nun çizgisinden kopmamıştır. Ancak, Sayın Başoğlu'nun söyledikleriyle yaptıkları birbiriyle çelişiyor. Çünkü, Atatürkçülükten söz ederken, bu konudaki düşünceleri ve Cumhuriyet'e bakışı belli olan bir partinin üyesi oluyor. Bu yüzden de bu yatay geçişte herkesin aklına ister istemez farklı yorumlar geliyor.'' Seyhan, Başoğlu'nun parti ile diyalogunun güçlü olmadığını ifade ederek, ''Partimizde tabanı olmayan Başoğlu, genel başkanımızın bir gecede verdiği kararla milletvekili oldu. Bu nedenle, istifası, partinin organik yapısında herhangi bir değişime yol açmayacak'' dedi. 
     
</TEXT>
</DOC>
