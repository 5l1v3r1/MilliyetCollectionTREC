<DOC>
<DOCNO> 265299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonspo21.html </URL>
<DATE> 2004/08/21/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Daum, geçen haftaki kadroyu sahaya sürdü... 
</HEADLINE>
<TEXT>

     Fenerbahçe Teknik Direktörü Christoph Daum, İstanbulspor ile yapılan lig maçında, geçen haftaki kadroyu aynı biçimde sahaya sürdü. 
     Alman çalıştırıcı, geçen haftaki Samsunspor maçının 18 kişilik kadrosunda herhangi bir değişiklik yapmadı ve yine bu maçtaki 11'i de değiştirmedi. 
     Daum, sakatlığı geçen ve bu nedenle bu hafta kadroya girmesi beklenen savunma oyuncusu Deniz Barış'ı, 18 kişilik kadroya almadı. 
     Sarı-lacivertlilerde, Deniz'in yanısıra sakatlığı nedeniyle tedavisi süren Kemal, Mahmut Hanefi ve Semih de kadroya giremedi. 
     Teknik direktör Daum, maç öncesi takım ısındığı sırada Alex, Nobre, Aurelio, Luciano ve Servet ile saha içinde uzun uzun görüşmeler yaptı. 
     
     PAHALI BİLET İLGİYİ AZALTTI 
     İstanbulspor Kulübü'nün maç için belirlediği 50 milyon liralık bilet fiyatı taraftarlara fazla geldi. 
     Kadıköy'de yapılan maçlarda stadı tıklım tıklım dolduran sarı-lacivertli taraftarlar, bilet fiyatını yüksek bularak karşılaşmaya fazla ilgi göstermedi ve yaklaşık 10 bin kapasiteli Mimar Yahya Baş Stadı'ndaki maçı 3 bine yakın seyirci izledi. 
     
     DAUM'A ÇİÇEK 
     Fenerbahçeli taraftarlar, maçtan önce takım ısınırken saha içinde dolaşan teknik direktör Daum'a çiçek verdiler. 
     Yaptıkları tezarühatlarla Daum'a sevgi gösterilerinde bulunan taraftarlardan bir grubu, Alman çalıştırıcıyı tribüne çağırarak kendisine çiçek verdiler. 
     
     ESAME LİSTESİ KOMEDİSİ 
     İstanbulspor-Fenerbahçe maçı için protokol ve basın tribününde dağıtılan esame listesindeki yazım yanlışları dikkati çekti. 
     Listede özellikle yabancı oyuncuların tamamının isminin yanlış yazıldığı görülürken, yanlışlıklar bazı Türk oyuncuların isimlerinde de görüldü. 
     
     HASRET GİDERDİLER 
     Karşılaşma öncesi Fenerbahçeli futbolcu Mehmet Yozgatlı, İstanbulsporlu oyuncuların soyunma odasına giderek, eski takım arkadaşlarıyla hasret giderdi. 
     İstanbulsporlu futbolcular, sahaya ''Futbol sezonumuzun barış, sevgi, dostluk içinde geçmesini dileriz'' yazılı pankartla çıktı. 
     Fenerbahçe'nin eski oyuncularından Deniz Uygar da maç öncesi sarı-lacivertli takımın yedek kulübesine giderek, eski takım arkadaşlarına ve Daum'a başarılar diledi. 
     
     STAT BAKIMA ALINDI 
     Fenerbahçe Şükrü Saracoğlu Stadı, zeminin bozuk olmasından dolayı bakıma alındı. 
     Ligde geçen hafta Samsunspor ile yapılan maçtan sonra teknik direktör Daum'un da eleştirdiği basık çim zeminin düzeltilmesi için çalışmalara başlandı. 
     Fenerbahçe Kulübü'nün, bakım çalışmaları nedeniyle ligin 4. haftasında, 7 Ağustos Cuma günü kendi sahasında Kayserispor ile yapacağı maçı Kayseri'de oynamak için rakip kulübün yöneticileriyle anlaşma sağlarsa Futbol Federasyonu'na başvuracağı öğrenildi. 
     Öte yandan karşılaşma öncesinde çıkan kavgada yaralanan taraftarın isminin İslam Gündüz olduğu kaydedildi. 
     
</TEXT>
</DOC>
