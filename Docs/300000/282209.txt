<DOC>
<DOCNO> 282209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonspo05.html </URL>
<DATE> 2004/10/21/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Del Bosque, Carew ve Pancu'yu Fenerbahçe'ye hazırlıyor 
</HEADLINE>
<TEXT>

     Kartal'ın aklı 11. haftada... Pancu tedavi için Zürih'e gönderiliyor, Carew'e Başkent'te 45 dakika görev verilmesi düşünülüyor 
     
     İnönü’de 2. derbi 
     Geçen haftayı 4-0’lık Diyarbakırspor galibiyetiyle kapatarak moral bulan Beşiktaş, bu hafta da Ankaragücü’nü yenerek seriye devam etmek istiyor. Başkent’teki mücadeleye büyük önem veren Siyah - Beyazlılar, yine de 11. haftayı akıllarından çıkartamıyor. Sezonun ilk derbisinde evinde Galatasaray’ı deviremeyen Kara Kartallar, İnönü Stadı’ndaki ikinci dev karşılaşmada Fenerbahçe’yi mağlup ederek bu yıl çok üzdükleri taraftarlarını mutlu etmeyi hedefliyor. 
     
     Bosque çok memnun 
     Kıvanç Oktay ile dün biraraya gelerek takımın genel gidişatından memnun olduğunu rapor eden Del Bosque, Öncelik Ankaragücü maçındaö dese de Fenerbahçe derbisini düşünmeden edemiyor. İspanyol hocanın takım içindeki bazı uygulamaları da bu gerçeği gözler önüne seriyor. Kasığından sakatlık yaşayan Daniel Pancu, yarın İsviçre’nin Zürih kentine gönderiliyor. Rumen yıldız kontrolden geçecek ve döndükten sonra da büyük ihtimalle Kanarya’ya karşı forma giyecek. 
     
     Cordoba da dönüyor 
     Yoğun maç trafiği nedeniyle yorgun düşen Carew, teknik heyetle görüşüp Ankaragücü karşısında oynamak istediğini bildirdi. Ancak Bosque, Norveçli yıldıza da, kendisini derbi öncesi riske etmek istemediğini, Başkent’te bu nedenle en fazla yarım devre oynatabileceğini söyledi. Bu arada Bodo Glimt’le Norveç’te oynanan maçta sakatlanan Cordoba’dan da iyi haber geldi. Kolombiyalı, derbiye kadar hazır olacağını belirtti. 
     
</TEXT>
</DOC>
