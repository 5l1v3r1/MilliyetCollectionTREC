<DOC>
<DOCNO> 277645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/spor/ydilmen.html </URL>
<DATE> 2004/10/06/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
İş, Del Bosque'de 
</HEADLINE>
<TEXT>


Beşiktaş bu oyun düzeni ile başarılı olamaz. Sistem değişirse değil bu gruptan çıkmak, çok daha iyi yerlere gelebilirler. Aksi halde grubu birinci de bitirebilirler, beşinci de 


Beşiktaş'ın gruptaki rakibi kendisi... Lige erken veda ettikleri için oyuncuların, taraftar ve camiayla barışması için UEFA Kupası bulunmaz bir fırsat. 
Takımın fiziki problemi yok. İştah - arzu problemi hiç yok. Allah'ı var bütün oyuncular, maç boyunca canla - başla mücadele ediyorlar. İş Del Bosque'de. Kadrosunda muhafaza ettiği bütün oyunculara şans verdi. İdeal kadroyu bulamasa da bütün oyuncuları görme şansı oldu. Herkesi tanıdı. Ancak bu sistemle işlerin yürümediğini henüz anlayamadı. Kendi sistemine oyuncuyu adepte etmek istedi. Aylardır bu girişimden cevap alamadı. Çünkü kadro yapısı uygun değil. O zaman bu oyuncu kadrosuna göre düzen oturtması şart. İddia ediyorum, sistemini değiştirse bu illaki üçlü savunma anlayışı değil. Orta saha kurgusu ile oynasa, yani Sergen, Ahmed Hassan ve Tümer üçlüsünden ikisini forvetin arkasında oynatma şansını yaratsa sadece bu gruptan çıkmakla kalmaz, çok önemli yerlere gelirler. 
Grupta fikstür de iyi. Parma ile içeride oynamak daha zor. Bilbao ile de dışarıda oynamak. Zaten Parma evinde etkili değil. Çünkü İtalyan savunma anlayışını dışarıda daha iyi uyguluyorlar. Bilbao ise içerde etkili, ama deplasmanlarda kötüler. Standart Liege ve Steaua Bükreş'e kaybedeceklerine inanmıyorum. Dolayısıyla bu gruptan rahat çıkacaklarını sanıyorum. Tabii bunlar şu andaki şablonla geçerli değil. Bu düzenle birinci de olabilir, beşinci de. 



</TEXT>
</DOC>
