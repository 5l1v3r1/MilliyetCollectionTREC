<DOC>
<DOCNO> 251058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sondun10.html </URL>
<DATE> 2004/06/26/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İrlanda'da ABD-AB Zirvesi... Irak ordusunun eğitimi desteklenecek... 
</HEADLINE>
<TEXT>

     İrlanda'da tarihi Dromoland şatosunda yapılan ABD-AB zirvesinde taraflar, Irak Başbakanı İyad Allavi'nin talebi doğrultusunda, Irak güvenlik kuvvetlerinin eğitilmesine destek vermeyi kararlaştırdı. 
     Beyaz Saray yetkililerinin açıkladığı resmi belgeye göre, ABD ve AB tarafından yayınlanan ortak deklarasyonda, ''Irak'ta ülke güvenliği sorumluluğunun artan ölçüde sağlanması amacıyla profesyonel Irak güvenlik güçlerinin eğitimini ve bunlara askeri malzeme verilmesini destekliyoruz'' denildi. 
     Irak'ta yeni geçici hükümetin kurulması bu belgede memnuniyetle karşılanırken, Allavi hükümetine tam destek verildi ve 31 Ocak 2005'ten daha geç olmayacak şekilde BM'nin de desteğiyle Irak'ta seçimlerin yapılması beklentisi dile getirildi. Bu ortak deklarasyonda, uluslararası örgütler ve diğer ülkelerin, Irak'ın ekonomik ve siyasi yeniden imarına destek olmaları çağrısında bulunuldu ve bu desteğin, Irak hükümetinin öncelik sıralamasına göre verilmesi istendi. 
     BM'nin Irak'ta yetki devri, seçim süreci ve Irak'ın yeniden imarında rolünün devam etmesine ortak destek verildi. Irak'ta terörizmle savaş ve güvenliğin sağlanması amacıyla Irak Çokuluslu Gücü oluşturulmasına destek açıklandı. Bu arada ortak açıklamada, Cenevre Konvansiyonu'nda bahsedilen mahkumlara iyi muamele edilmesini garantiye alan kurallar çerçevesinde, bu anlaşmaya tam uyulması maddesinin yer alması dikkati çekti. 
     ABD'nin, Irak'ta elektrik, petrol endüstrisi, su kaynakları, sağlık, ulaşım ve telekomünikasyon hizmetlerinde önemli yardım sağlayacağı ve Irak ile ''resmi ikili ilişkiler'' kuracağı ortak açıklamada kaydedildi. 
     AB'nin de yoksulluk ve işsizliğin önlenmesi, yönetimin ve sivil toplumun, insan haklarının güçlendirilmesi konularında yardım sağlayacağı bildirildi. Belgede, AB'nin, Irak geçici hükümetiyle resmi diyalog başlatacağı, siyasi süreç ve seçimlere destek vereceği, Irak'ın komşularıyla ilişkilerini kullanarak siyasi ve ekonomik yeniden yapılanmaya katkıda bulunacağı belirtildi. 
     Irak'ta 31 Ocak 2005'ten önce seçim yapılmasına destek ve yardım sağlanacağı ve bu yönde ABD ile AB'nin birlikte çalışacağı kaydedildi. Irak'ın iç borcunun azaltılmasına yardım sözü verilirken, Uluslararası Para Fonu IMF ile bağlantılı bir programla bu yönde yardım sağlanacağı belirtildi. Ortak açıklamada, Irak'ın özel sektörünün desteklenmesi, Irak'ın dünya ile bağ kurması ve diğer ülkelerle ilişkiler geliştirmesine destek kaydedildi. 
     
     IRAK İÇİN ULUSLARARASI KONFERANS 
     ABD-AB açıklamasında, ''Irak'taki siyasi süreçte ve yeniden yapılanma sürecinde ülkenin komşularından bölgesel destek alınmasının cesaretlendirileceği'' belirtildi. 
     Açıklamada, ''eğer Irak geçici hükümeti, Irak'ın siyasi geçişi ve bölgede istikrar için Irak 'ın toparlanmasına destek amacıyla bir uluslararası konferansa karar verirse böyle bir toplantıyı memnuniyetle karşılarız'' ifadelerine de yer verildi. 
     
</TEXT>
</DOC>
