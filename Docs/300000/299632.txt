<DOC>
<DOCNO> 299632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur44.html </URL>
<DATE> 2004/12/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Mahkeme Başkanı eski Bakan'a sordu "Bunun neresi devlet sırrı " 
</HEADLINE>
<TEXT>

     Eski Devlet Bakanı Güneş Taner, ''çeşitli yöntemlerle Etibank'ı zarara uğratmak''la suçlanan bankanın eski sahibi Dinç Bilgin'in de aralarında bulunduğu 23 sanığın yargılandığı dava kapsamında ''tanık'' sıfatıyla ifade verdi. 
     İstanbul 8. Ağır Ceza Mahkemesi'ndeki duruşmaya, tutuksuz sanıklardan Ferhat Yeğingilioğlu ile Şükrü Karahasanoğlu katıldı. Davanın diğer tutuksuz 21 sanığı ise duruşmaya gelmedi. 
     Duruşmada, ''tanık'' sıfatıyla ifade veren Güneş Taner, 55. Hükümet döneminde ekonomiden sorumlu Devlet Bakanı olarak görev yaptığını, Hazine'nin de kendisine bağlı olduğunu söyledi. 
     Etibank'ın özelleştirmesinin 1998 yılı Mart ayında yapıldığını, ihalenin Cavit Çağlar grubu tarafından kazanıldığını belirten Taner, Hazine'nin, gruba ait İnterbank'ın zor durumda olması nedeniyle grubun ikinci bir bankayı almasını uygun görmediğini anlattı. 
     O dönemde Türkiye'deki tüm bankaların rasyolarını tutturmakta güçlük çektiğini, özel bankalarda zaaflar bulunduğunu anlatan Taner, daha sonra Çağlar ve Bilgin gruplarının bankayı birlikte almasının uygun karşılandığını bildirdi. 
     Mahkeme Heyeti Başkanı Mustafa Akın'ın, bankanın neden ihalede 2. iyi teklif verene devredilmediğini sorduğu Taner, ''Şimdi nedeni aklıma gelmiyor. Ancak birinci olmadığı takdirde ikinciye ya da ondan sonra gelene verilmesi konusunda bir şart yoktur'' dedi. 
     
     ''TAAHHÜTNAME ALINDI'' 

     İhale sonuçlandıktan sonra bir kez Dinç Bilgin, Cavit Çağlar ve Zafer Mutlu ile görüştüğünü belirten Taner, kendisinin yanında da Osman Tunaboylu ve Adnan Yaylacı'nın bulunduğunu söyledi. 
     Bu görüşme sırasında Cavit Çağlar'ın Etibank için İnterbank'tan kaynak kullanamayacağı, teminat mektubu veremeyeceği, Bilgin grubuna kredi sağlayamayacağı şartlarının bulunduğu bir taahhütname aldıklarını anlatan Taner, ayrıca bankanın devredilmesinden hemen sonra Bankalar Kanunu'nun 64. maddesi kapsamında yakın takipte tutulacağını, yönetim kuruluna Hazine'den görevli atanacağını da karşı tarafa bildirdiklerini kaydetti. 
     Başkan Akın'ın, ''çetesel bir faaliyetin farkına varıp varmadığını, çete varsa başının kim olduğunu'' sorduğu Güneş Taner,''Nereden bilebilirim ki Ben böyle bir duruma tanık olmadım. Zaten öyle bir durum olsa, bankayı vermezdik. Bankanın satın alımı süreci ile kullanımı süreci birbirinden tamamen farklıdır. Bankanın satın alınması sırasında herhangi bir usulsüzlük ya da sanıkların art niyetleri olduğunu sanmıyorum. Banka kötü yönetilmiş olmalı ki böyle bir sonuç çıktı ortaya'' diye konuştu. 
     Başkan Akın'ın, ''sanıkların bankayı, batırmak için kötü niyetli olarak aldıklarına dair iddia olduğunu'' hatırlattığı Taner, şunları söyledi 
     ''Şimdi insanların ağzı torba değil ki büzesiniz. Biri Bursa'da 30 bin kişiye iş veren bir kişi, diğeri aileden gazeteci... Bakıyorsunuz, bu kişiler çete oluşturarak batırmak için banka alır mı Alsa bile kaçmayacaklar mı Bir hırsız malı çaldıktan sonra hemen kaçar. Böyle bir amaç içinde olduklarını sanmıyorum.'' Bunun üzerine Başkan Akın, ''Bazen kaçmayan hırsızlar da olabiliyor'' dedi. 
     Karakterin tahlil edilmesi için bir anısını anlatmak istediğini söyleyen Taner, İnterbank'ın sermayesinin artırılması konusunda Cavit Çağlar ile görüştüğü sırada art niyetli olup olmadıklarını anlamak için Çağlar'dan kendisinin ve oğlunun şahsi teminatlarını istediğini, bu isteği Çağlar'ın hemen kabul ettiğini ve şahsi imzaların alındığını anlattı. 
     
     ''NERESİ DEVLET SIRRI '' 

     Heyet Başkanı Akın, daha önce mahkemeye ''anlatacaklarının devlet sırrı olduğu gerekçesiyle tanıklık yapmak istemediğini'' bildiren Taner'e, ''Anlattıklarınızın neresi devlet sırrı '' diye sordu. Bankalar Kanunu'nun amir hükmünün bankalarla ilgili bilgilerin üçüncü şahıslara anlatılamayacağını içerdiğini, TBMM'de de ilgili bakanların bankalara ilişkin sorulara cevap vermekten imtina ettiklerini belirten Taner, ''Ben sizin ne soracağınızı bilemem ki. Belki cevap veremeyeceğim bir şey sorulur. Ancak, yemin ettiğim için cevap vermek zorunda kalırım'' diye konuştu. 
     Başkan Akın'ın, böyle bir durumda cevap vermeme hakkının olduğunu hatırlattığı Taner, ''Ben bunları sizin kadar bilemem'' dedi. 
     Duruşmada söz alan Dinç Bilgin'in avukatı Mehmet Asım İplikçioğlu, tanıktan ''devletin bu satışta dürüst davranıp davranmadığı, hakkında yapılan yayınlardan dolayı Medya grubuna bir tepkisinin olup olmadığının'' sorulmasını istedi. 
     Taner, bu soru üzerine, devletin bankanın satışında dürüst davranmamasının söz konusu olamayacağını, bankanın durumuna ilişkin Dinç Bilgin'e görüşmeleri sırasında bilgi verdiğini, Medya grubuna yönelik herhangi bir duygusal tavır içinde de bulunmadığını söyledi. 
     
     SANIK İTİRAZI 

     Bunun üzerine söz alan sanık Şükrü Karahasanoğlu, bankanın devralınmasından sonraki ilk genel müdürü olduğunu belirterek, tanığın ifadesinin aksine, bankanın satışından hemen sonra 64. madde kapsamına alınmadığını, yönetim kuruluna da Hazine'den üye atanmadığını, uygulamanın 2 Mart 1999 tarihinde başlatıldığını öne sürdü. 
     Taner de, görüşmeleri sırasında bu konunun konuşulduğunu belirterek ''Sanırım bunun işleme konulması için ilk bilançonun çıkması beklenmiş' dedi. 
     Bilgin'in avukat İplikçioğlu ise Hazine Müsteşarlığı'nın 12 Ocak 1998 tarihli bir yazısının altında yer alan bankanın 64. madde kapsamında bulunduğuna ilişkin el yazısı şerhin, Taner'e ait olup olmadığının sorulmasını istedi. 
     Yazıyı inceleyen Taner, şerhin kendisi tarafından yazıldığını, parafın da kendisine ait olduğunu söyledi. 
     Yener Dinçmen, Osman Tunaboylu, Adnan Yaylacı'nın talimatla ifadesinin alınması için Ankara Ağır Ceza Mahkemesi'ne yazı gönderilmesine, mahkemeye sunulan bilirkişi raporunun imza eksikliği nedeniyle iadesine karar veren mahkeme heyeti, duruşmayı erteledi. 
     Dava dosyasında yer alan 3 ayrı iddianamede, Dinç Bilgin, Cavit Çağlar, Mehmet Nail Keçili, Şükrü Karahasanoğlu, Önay Şevket Bilgin, Mustafa Çağlar ve Türker İnanoğlu'nun da aralarında bulunduğu 23 sanığın, çeşitli suçlamalardan dolayı 3.5 ile 33 yıl arasında değişen çeşitli ağır hapis cezalarına çarptırılmaları isteniyor. 
     
</TEXT>
</DOC>
