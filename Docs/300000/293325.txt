<DOC>
<DOCNO> 293325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun06.html </URL>
<DATE> 2004/11/30/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
ABD... Okullar hala güvenli değil 
</HEADLINE>
<TEXT>

     Bülent Keneş AA 

Amerikan okullarında 1992-2002 yılları arasında öğrencilere karşı işlenen şiddet suçlarında yüzde 50 oranında bir azalma olmasına rağmen, 2002 yılında bu okullarda 659 bin civarında şiddet içeren suç işlendiği kaydedildi. 
     ABD Adalet ve Eğitim Bakanlıkları tarafından açıklanan bir rapora göre, 2002 yılında her 1000 öğrenciden 24'üne karşı tecavüz, cinsel taciz, gasp ve fiziksel saldırı suçlarının işlendiği Amerikan okullarında, bu oranın 10 yıl önce her 1000 öğrencide 48 olduğuna dikkat çekiliyor. 
     Okullardaki suç oranlarının son 30 yılın en düşük seviyesinde bulunduğu belirtilirken, bunda okul yönetimlerinin okul girişlerine detektörler koyması ve daha fazla güvenlik elemanı istihdam etmelerinin de etkili olduğu ifade ediliyor. 
     ABD çapındaki okullarda 2002 yılında şiddet içeren 659 bin suç işlendiği belirtilirken, öğrencilere karşı okul dışında işlenen suç sayısının ise 720 bin civarında olduğu kaydediliyor. Özellikle tecavüz, saldırı ve gasp gibi ciddi suçların okullarda azaldığı ifade ediliyor. 1992-2002 yılları arasında okul alanlarında 234 kişi öldürülürken, okuldan uzak yerlerde öldürülenlerin sayısının 24 binden fazla olduğu belirtiliyor. 
     1992 yılında ise okullardaki 12-18 yaşındaki öğrencilere karşı toplam 3,4 milyon suçun işlendiği, bunlardan 2,2 milyonunun hırsızlık, 1,1 milyonunun ise şiddet içeren suçlar olduğu kaydedildi. 2002 yılında ise okullarda işlenen toplam suçların sayısının 1 milyondan fazlası hırsızlık, 659 bini ise şiddet içeren suçlar olmak üzere toplam 1,7 olduğu ifade ediliyor. 
     Okulda işlenen suçlara öğretmelerin de hedef olduğunun belirtildiği raporda, 1998-2002 yılları arasında öğretmenlere karşı yılda ortalama 233 bin 900 suç işlendiği, bunlardan 90 binden fazlasının ise şiddet içerdiği kaydediliyor. Bunun her 1000 öğretmenden 51'inin işlenen suçların hedefi olduğu anlamına geldiğine dikkat çeken rapora göre, şehir içindeki okullarda görev yapan öğretmenler, banliyölerde görev yapanlara nazaran daha fazla bu suçların hedefi oluyor. 
     
</TEXT>
</DOC>
