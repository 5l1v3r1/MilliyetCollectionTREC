<DOC>
<DOCNO> 275701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur08.html </URL>
<DATE> 2004/09/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Yurda pencereden çarşafla tırmanırken düştü 
</HEADLINE>
<TEXT>

     ESKİŞEHİR'de kaldığı yetiştirme yurduna giriş saatinde gecikince arkadaşlarının pencereden sarkıttığı çarşafa tırmanarak birinci kattaki odasına çıkmak isteyen 17 yaşındaki Selma Çalı, yere düşerek yaralandı. 
     Sosyal Hizmetler İl Müdürlüğü 100'üncü Yıl Kız Yetiştirme Yurdu'nda pazar akşamı saat 19.30 sıralarında meydana gelen olayda, görevlilerden izin alıp gündüz dışarı çıkan Selma Çalı geri dönüşte yarım saat geç kaldı. Kapılar kapatıldıktan sonra gelince korkan genç kız, pencereden arkadaşlarının sarkıttığı çarşafla odasına tırmanmak istedi. Ancak Selma Çalı, elinin kaymasıyla yere düştü. Belinden ve ayaklarından yaralanan Selma Çalı, 112 Acil Servis ambulansıyla Eskişehir Devlet Hastanesi'ne kaldırıldı. 
     Acil serviste ilk müdahalesi yapılıp tedavi altına alınan Selma Çalı, "Yurda geç kaldığım için görevlilerin bana kızacağını düşünerek arkadaşlarımdan yardım istedim. Onlar da pencereden bana çarşaf sarkıttı. Yukarı çıkacağım sırada tuttuğum çarşaf elimden kaydı ve yere düştüm'' dedi. 
     Yurtta olay gecesi nöbetçi olan 42 yaşındaki memur Mukadder Kavaklı, genç kızın çarşafla yukarı çıkmaya çalıştığını görmediğini, sonradan bir grup kız yanına gelip kendisine Selma Çalı'nın düşüp yaralandığını haber verdiğini söyledi. 
     
</TEXT>
</DOC>
