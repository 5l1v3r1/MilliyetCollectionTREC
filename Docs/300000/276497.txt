<DOC>
<DOCNO> 276497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko32.html </URL>
<DATE> 2004/10/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İhracat Eylül'de 5 milyar doları aştı 
</HEADLINE>
<TEXT>

     Türkiye'nin eylül ayı ihracatı, yüzde 36.5 artışla 5 milyar 793 milyon dolar olarak gerçekleşti. 
     Türkiye’nin ağustos ayındaki ihracatı ise 4.6 milyar dolar olarak gerçekleşmişti. 
     Türkiye İhracatçılar Meclisi TİM Eylül ayı ihracat rakamlarını, Kayseri'de gerçekleştirilen bir basın toplantısıyla açıkladı. 
     
     Dokuz aylık ihracat 45 milyar dolar 

     TİM verilerine göre yılın dokuz aylık bölümündeki ihracat, yüzde 34.0 artışla 45 milyar 603 milyon dolar oldu. 
     1 ekim 2003-30 eylül 2004 tarihleri arasında gerçekleşen bir yıllık ihracat tutarı ise yüzde 33.3'lük büyüme ile 59 milyar 455 milyon 736 bin dolara ulaştı. 
     
     En yüksek artış tarım sektöründe 

     Eylül ayında ihracat artışına en büyük desteği yüzde 44’lük artışla tarım sektörü sağlarken, özellikle fındık ve mamullerindeki yüzde 158, kuru meyvede yüzde 73’lük artış dikkat çekti. 
     Sanayi sektörü ihracatı aylık bazda yüzde 35 artarak 4 milyar 878 milyon dolar olarak gerçekleşti ve dokuz ayda 40 milyar dolar seviyesine yaklaştı. 
     
     Tekstilde rota yeniden pozitife döndü 

     Ağustos ayında olduğu gibii eylülde de demir ve demir dışı metaller sektörü yüzde 93 ile en fazla artış gösteren sektör olurken taşıt araçları ve yan sanayi ihracatı da yüzde 50 arttı. 
     Tekstil ve hammaddeleri sektöründeki ihracat artışı yüzde 29 düzeyinde gerçekleşirken, hazır giyim ve konfeksiyonda gerileme de yerini yüzde 15’lik artışa bıraktı. 
     Dokuz aylık döneme bakıldığında ise tarımdaki artış yüzde 29, sanayideki artış yüzde 34.5, madencilik sektöründeki artış ise yüzde 43.1 olarak gerçekleşti. 
     
</TEXT>
</DOC>
