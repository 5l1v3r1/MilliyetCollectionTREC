<DOC>
<DOCNO> 298552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur12.html </URL>
<DATE> 2004/12/17/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Tek bacağı ile bisiklete biniyor 
</HEADLINE>
<TEXT>

     Ayşenur YAMAN DHA 

MUĞLA'nın Fethiye İlçesi'nde 6 yaşında trafik kazası geçiren ve sol bacağını kaybeden, geçimini fotoğrafçılık yaparak sürdüren 38 yaşındaki Cihat Mendos, tek bacağı ile bisiklet kullanıyor. Mendos, 7 yaşında bisiklet kullanmaya başladığını belirten Cihat Mendos, "Tek bacak ile başlangıçta pedal çevirmekte zorlandım. Daha sonra alıştım. Şimdi normal insanlar gibi çok rahat bisiklete biniyorum'' dedi. 
     Muğla'nın Fethiye İlçesi'nden Düzce'nin Akçakoca İlçesi'ndeki yakınlarını ziyarete gelen Cihat Mendos'u, tek bacağı ile bisiklet kullanırken görenler şaşkınlıklarını gizleyemedi. Pedalını tek bacağıyla çevirdiği bisikletiyle ilçe merkezinde gezintiye çıkan Mendos, çevredekilerin şaşkın bakışları arasında Akçakoca'yı gezmeye devam etti. Fethiye'de 6 yaşındayken yolun karşı tarafına ıya geçerken bir otobüsün altında kalarak sol bacağını kalçadan itibaren kaybeden Cihat Mendos, 1 yıl sonra babasına bisiklet aldırdığını söyledi. 31 yıldan bu yana tek bacağı ile bisiklet kullandığını belirten Cihat Mendos, şöyle dedi 
     "Küçük yaşta bacağımı kaybettim. Ancak, kısa sürede bu duruma alıştım. Kazadan 1 yıl sonra babama bisiklet aldırdım. Daha önce bisiklet kullanmayı bilmediğim için tek bacağım ile pedal çevirmekte başlangıçta zorlandım. Zamanla buna alıştım. Artık normal insanlar gibi bisiklet kullanabiliyorum. Düz yolda 45-50 kilometre hız yapabiliyorum. Bisiklet ile birlikte motorlu araçları da kullanabiliyorum.'' Tek bacak ile bisiklet kullanırken kendisini görenlerin çok şaşırdığını anlatan Cihat Mendos, "Oysa bu çok normal bir durum. Engelli olmak, Hiç bir şey yapamıyor' demek değildir. Ben engellilerin de her işi yapabildiklerini göstermek istiyorum. Kazadan sonra hayata küsmedim. Hayata dört elle sarıldım. Yaşama sevinci ile doluyum. Benim bu azmimin tüm engellilere örnek olmasını istiyorum'' dedi. 
     
</TEXT>
</DOC>
