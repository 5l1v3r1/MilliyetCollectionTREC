<DOC>
<DOCNO> 255253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/guncel/gun11.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yalova'da deprem olacağını hiç düşünmedik' 
</HEADLINE>
<TEXT>


KONYA DHA 

17 Ağustos depreminde Çınarcık'ta yaptığı binaların yıkılması sonucu 168 kişinin ölümünden sorumlu tutulan Veli Göçer'in teknik uygulama sorumlusu İsmet Kösebalan, bölgenin deprem bölgesi olduğunu bilmediğini belirterek, "Ben projeleri 3. derece deprem bölgesine göre çizdim" dedi. Göçer, oğlu Can Göçer ve Zafer Coşkun'un yargılandıkları davaya dün devam edildi. Konya 2. Ağır Ceza Mahkemesi'nde görülen 40. duruşmaya bir süre önce tutuklanan Kösebalan da katıldı. Kösebalan, projeleri 3. derece deprem bölgesine göre çizdiğini söyleyerek, "Bölgenin altından fay hattı geçtiğini bilmiyorduk. Orada deprem olabileceğini düşünmemiştik. Hiç kimse de bizi buranın deprem bölgesi olduğu konusunda uyarmadı. Yalova Belediyesi de bizi uyarmayınca zemin etüdü yapmaya da gerek duymadık" diye konuştu. 


</TEXT>
</DOC>
