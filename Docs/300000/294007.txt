<DOC>
<DOCNO> 294007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/siyaset/siy04.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuda fotoğraf asmak yasak 
</HEADLINE>
<TEXT>


ANKARA Milliyet 


Başbakan Erdoğan, kamu kurumlarında bakandan kurum yöneticisine, hiyerarşik sırayla asılan fotoğrafların kaldırılmasını istedi. Erdoğan'ın imzasıyla dünkü Resmi Gazete'de yayımlanan "fotoğraf" genelgesinde, bazı kamu kurum ve kuruluşlarında bakandan başlamak üzere genel müdür, vali, kaymakam, bölge müdürü, il müdürü, ilçe müdürü gibi sıralı amirlerin veya kurumun eski yöneticilerinin fotoğraflarının, binaların çeşitli yerlerinde oluşturulan bölümlere asıldığı ifade edildi. Söz konusu uygulamanın yasal bir dayanağı olmadığının belirtildiği genelgede şöyle denildi 
"Bu uygulama her yönetici değişikliğinde ayrı bir harcama gerektirmekte, kaynak israfına neden olmaktadır. Hizmetlerin yürütülmesine hiçbir yararı bulunmayan bu uygulamaya son verilmesi, ancak tarihe mal olmuş Türk büyüklerine ait resim ve fotoğrafların sergilenmeye devam edilmesi uygun görülmüştür." 


</TEXT>
</DOC>
