<DOC>
<DOCNO> 284032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun32.html </URL>
<DATE> 2004/10/28/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Rumlar, veto kararını son ana bıraktı 
</HEADLINE>
<TEXT>

     Güney Kıbrıs Rum Yönetimi, 17 Aralık'ta AB ülkelerinin Türkiye ile müzakereleri başlatmaya karar vermeleri halinde, bu karara veto uygulayıp uygulamayacağına son anda karar verecek. 
     Rum yönetimi, konuyla ilgili kararını Yunanistan ile birlikte alacak. Bu nedenle Yunanistan Başbakanı Kostas Karamanlis'in 12-13 Kasım'a Güney Kıbrıs'a yapacağı ziyarete Rumlar büyük önem veriyor ve Rum gazeteleri, ''Veto için anahtar Karamanlis'' yorumlarını yapıyor. 
     Verilen bilgiye göre, Rum Ulusal Konseyi, Rum yönetimi lideri Tasos Papadopulos başkanlığında dün yaptığı toplantıda bu konuyu da görüştü. 
     Rum basınına göre Papadopulos, toplantında, ''Türkiye'ye veto uygulanıp uygulanmayacağı kararının son anda alınacağını, buna paralel olarak ise Yunanistan ile sürekli temas halinde bulunduğunu ve kararının Yunanistan Başbakanı Kostas Karamanlis'in kararından farklı olmayacağını'' kaydetti. 
     Karamanlis'in Güney Kıbrıs'a yapacağı ziyaret sırasında, ortak tezlerin belirlenmesi için Rum Ulusal Konseyi toplantısına da katılacağı belirtildi. 
     
</TEXT>
</DOC>
