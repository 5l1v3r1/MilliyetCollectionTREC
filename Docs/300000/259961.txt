<DOC>
<DOCNO> 259961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/soneko31.html </URL>
<DATE> 2004/08/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Otomotiv ihracatı rekora koşuyor... 
</HEADLINE>
<TEXT>

     Dış pazarlara yönelen Türk otomotiv sektörünün ihracatı, yılın 7 ayında yüzde 47.5 oranında artarak, 5 milyar 911 milyon dolara ulaştı. 
     Sektör, 2002 yılının aynı döneminde 4 milyar 6 milyon, tamamında ise 4 milyar 800 milyon dolar ihracat yapmıştı. 
     Uludağ İhracatçı Birlikleri UİB verilerinden derlenen bilgiye göre, binek otomobil ihracatı, yüzde 93 oranında artarak 2 milyar 209 milyon 4 bin dolar ile ihracat kalemleri arasında ilk sırayı alırken, bunu 1 milyar 669 milyon 714 bin dolar ile yan sanayi, 1 milyar 160 milyon 403 bin dolar ile de eşya taşımaya mahsus motorlu taşıtlar ihracatı izledi. 
     En fazla ihracat artışı binek otomobillerde gerçekleşirken, hava ve uzay taşıtları, demiryolu taşıtları, tanklar ve zırhlı savaş taşıtları ile özel amaçlı diğer çekicilerde gerileme yaşandı. 
     Ocak-temmuz döneminde, yüzde 47.5 oranında artarak 5 milyar 911 milyon 3 bin dolara ulaşan ihracat, geçen yılın aynı döneminde 4 milyar 6 milyon 8 bin dolarda kalmıştı. Sektör, 2002 yılının tamamında ise 4 milyar 800 milyon 2 bin dolar ihracat yapmıştı. 
     Temmuz ayında ise yüzde 68'lik artışla 1 milyar 112 milyon 12 bin dolara ulaşan ihracat, geçen yılın aynı ayında 661 milyon 926 bin dolar olarak gerçekleşmişti. 
     
     ALMANYA İLK SIRADA 
     Sektör, yılın ilk 7 ayında 14 serbest bölgenin yanı sıra 168 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 928 milyon 797 bin dolarla ilk sırada yer alırken, bu ülkeyi Fransa, İtalya, İngiltere ve İspanya izledi. 
     Sektör, bu dönemde Marshall Adaları, St. Vincent, Amerikan Okyanusyası, Ceuta, Brunei, Komor Adaları, Guam, Faroe Adaları, Kape Verde, Grenada, Alaska, San Marino, Barbados, Lihtenştayn, Dominik Cumhuriyeti, Kutup Bölgeleri, Avustralya Okyanusyası ve Kamboçya ile Denizli Serbest Bölgesi'ne ilk kez ihracat yaptı. 
     
</TEXT>
</DOC>
