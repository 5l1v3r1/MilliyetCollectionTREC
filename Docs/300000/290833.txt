<DOC>
<DOCNO> 290833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun15.html </URL>
<DATE> 2004/10/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Merkel Türkiye'nin AB ile imtiyazlı ortaklığı çok daha değerli olacaktır 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, AB ile tam üyelik müzakereleri sonucunda Türkiye'nin hayal kırıklığına uğrayabileceğini savunarak, ''Türkiye'nin AB ile imtiyazlı ortaklığının, imtiyazsız üyeliğinden çok daha değerli olacağı'' görüşünü dile getirdi. 
     Merkel, Die Welt gazetesine yazdığı makalede, Türkiye'ye AB'ye tam üyelik yerine ''imtiyazlı ortaklık'' önerisini yineledi ve AB Komisyonu'nun 6 Ekim'de yayımlanan Türkiye ile ilgili ilerleme raporuna değindi. 
     Raporda tüm endişelere, kısıtlamalara ve özel maddelere yer verildiğini kaydeden Merkel, bugüne kadar hiçbir aday ülke hakkında kısıtlamalarla bir tavsiye kararı alınmadığını, bunun da gelecekte 27 üyeli bir AB'nin Türkiye'yi kabul edip edemeyeceği sorusunu gündeme getirdiğini belirtti. 
     Merkel, Birlik partilerinin CDU CSU ''imtiyazlı ortaklık'' önerisiyle hem Türkiye'nin Batı'ya yönlenmesinin teşvik edilebileceği, hem de AB'nin entegrasyon kapasitesinin zorlanmayacağı görüşünü dile getirdi ve bunun da Soğuk Savaş'tan sonra değişen güvenlik durumundan dolayı Türkiye'nin ve Almanya'nın çıkarına olduğunu savundu. 
     ''İmtiyazlı ortaklık'' önerisiyle Türkiye ile AB arasında daha sıkı işbirliğini amaçladıklarını belirten Merkel, bu işbirliğinin dış ve savunma politikasından ekonomi, bilim ve eğitim alanındaki çalışmalara kadar uzandığını kaydetti. 
     Türkiye'de geçen iki yıl içinde reform çabalarında büyük ilerleme sağlandığını, ekonomik alandaki çabaların da takdir edilmesi gerektiğini ifade eden Merkel, Türkiye'ye 1963 yılından bu yana üyelik sözü verildiğinin doğru olduğunu, ancak o zamanlar AB'nin ne şekilde gelişeceğinin ve ekonomik topluluktan bir siyasi birliğe dönüşeceğinin tahmin edilmediğini belirtti. 
     Tüm bu konuları değerlendiren kişilerin, sonuçta Türkiye ile başlanması beklenen üyelik müzakerelerinin ''ucu açık'' sürdürülmesi gerektiği kanaatine varacağını ileri süren Merkel, Başbakan Gerhard Schröder'in ''ya hep, ya hiç'' politikasından dolayı müzakereler sonucunda Türkiye'nin hayal kırıklığına uğrayabileceğini savundu. Merkel, ''Türkiye'nin AB ile imtiyazlı ortaklığı, Türkiye'nin AB'deki imtiyazsız üyeliğinden çok daha değerli olacaktır. Hem Türkiye, hem de AB için'' ifadelerini kullandı. 
     Die Welt gazetesi, kısa bir süre önce de Başbakan Gerhard Schröder'in Türkiye'nin AB üyeliğini desteklediği bir makalesine birinci sayfada geniş şekilde yer vermişti. 
     
</TEXT>
</DOC>
