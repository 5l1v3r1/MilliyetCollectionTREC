<DOC>
<DOCNO> 251574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/spor/spo15.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kritik gün perşembe 
GENEL kurulu ihtiyati tedbir yoluyla durduran Ankara 24. Asliye Hukuk Mahkemesi, Futbol Federasyonu'nun itirazını 1 Temmuz'da karara bağlayacak. Mahkeme, federasyon avukatlarının yaptığı itiraz için perşembe günü saat 14.00'te duruşma açmaya karar verdi. 

Erdemir'den fire 
ERDEMİRSPOR, erkekler voleybolun ardından, bayanlar basketbolunda da Avrupa kupalarında yer almama kararı aldı. Genel Kaptan Ferhat Köksal, "Kulüp yönetimi olarak enerjimizin tamamını lig şampiyonluğu ve kupaları kazanmaya harcayacağımız için Avrupa kupalarına katılmayı bir yıl erteledik" dedi. 

Erol Bulut 1860 Münih'te 
BURSASPOR'DA geçen sezon forma giyen Erol Bulut, Almanya 2. Ligi takımlarından 1860 Münih ile bir yıllık sözleşme imzaladı. Tecrübeli oyuncunun menajeri, Alman kulübünün 1. Lig'e çıkması durumunda mukavelenin bir yıl daha uzatılacağını açıkladı. 

Bulak'ın sevgisi 
DENİZLİSPOR Teknik Direktörü Giray Bulak, günü birlik başarılar peşinde koşmadığını söyledi. Türkiye Futbol Antrenörleri Derneği TÜFAD Denizli Şubesi'nin düzenlediği seminerde konuşan Bulak, "Ben beş kardeşle bir odada büyüdüm. Futboldan çok şey kazandım. Futbol sevenine ihanet etmez" dedi. 

Sebat'ta imza şov 
AKÇAABAT Sebatspor yönetimi, Teknik Direktör Mehmet Birinci, yardımcıları ile futbolcular Hakan Bayraktar ve Bakadal için kulüpte imza töreni düzenlendi. Birinci, geçen sezon zorlu günler yaşadıklarını vurgulayarak, "Aynı sıkıntıları yaşamamak ve yaşatmamak için bütün gücümüzle çalışacağız" dedi. 

Diallo geldi 
BOLU'DA yeni sezon için kondisyon depolayan Sakaryaspor'da yeni transfer edilen Senegalli kaleci Oumar Diallo da kampa katıldı. 31 yaşındaki Diallo, Senegal Milli Takımı'nın ikinci kalecisi olduğunu, Dünya Kupası'ndaki deneyimleri takım arkadaşlarıyla paylaşmak istediğini söyledi. 

Erciyes'ten mola 
SÜPER Lig'in yeni takımı Erciyesspor, tesislerinde yaptığı ilk etap çalışmalarını tamamlandı. Teknik Direktör Hüsnü Özkara, on gün süren antrenmanların ardından futbolcularına dört gün izin verdi. Erciyesspor, 1 Temmuz'da Kızılcahamam'da ikinci etap kamp çalışmalarına başlayacak. 

Rize'den açılış 
BOLU Gerede'de 22 fubolcusuyla 10 günlük kampa giren Çaykur Rizespor, kros ve kondisyon antrenmanıyla sezonun ilk çalışmasını yaptı. Teknik Direktör Rıza Çalımbay, transfer etmeyi düşündükleri beş - altı yabancı futbolcuyu Avusturya kampına yetiştirmek istediklerini söyledi. 



</TEXT>
</DOC>
