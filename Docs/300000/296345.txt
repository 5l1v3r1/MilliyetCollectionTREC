<DOC>
<DOCNO> 296345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur39.html </URL>
<DATE> 2004/12/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Türk halkına göre en kirli sektör, ''vergi idaresi ve vergi kaçakçılığı'' 
</HEADLINE>
<TEXT>

     Uluslararası Saydamlık Örgütü'nün, ''halkların ülkelerindeki yolsuzluk olgusu hakkındaki düşüncelerini'' tespit etmek amacıyla 62 ülkede ''2004 Küresel Yolsuzluk Barometresi'' adıyla yaptığı araştırmanın sonuçları açıklandı. Araştırmaya göre, Türk halkı, ''en kirli sektör'' olarak ''vergi idaresi ve vergi kaçakçılığını'' gösterdi. 
     Örgütün Türkiye kolu olan Toplumsal Saydamlık Hareketi Derneği'nde düzenlenen basın toplantısında, Dernek Başkanı Erciş Kurtuluş, 9 Aralık'ın Birleşmiş Milletler Uluslararası Yolsuzlukla Mücadele Anlaşması'nın kabul edilişinin 1. yılı olması nedeniyle bütün dünyada ''BM Yolsuzluğa Karşı Günü' olarak kutlandığını belirterek, bu nedenle araştırmanın sonuçlarının bugün açıklandığını söyledi. 
     Kurtuluş, Gallup tarafından Türkiye'de 3-26 Temmuz tarihleri arasında 2024 kişi ile yüz yüze görüşülerek yapılan araştırmada, ''en kirlinin 5, en temizin de 1 olarak değerlendirildiğini'' anlattı. 
     ''Buna göre, geçen yıl halk büyük ölçüde siyaset kirliliğinden yakınırken, bu yıl en kirli sektör olarak 5 üzerinden 4.2 ile vergi idaresini ve vergi kaçakçılığını gösterdiğini'' belirten Kurtuluş, ''bunu sırasıyla 4.1 ile özel sektör-iş alemi, gümrükler, sağlık hizmetleri, yerel hizmetler, 4.0 ile siyasi partiler ile polis, 3.9 ile yargı ve eğitim sistemi, 3.8 ile parlamento, medya ve lisan- izin hizmetleri, 3.5 sivil toplum kuruluşları, 3.3 ile din hizmetleri ve 3.1 ile de silahlı kuvvetlerin izlediğini'' kaydetti. 
     
     ''YOLSUZLUK, DÜNYA ÜLKELERİNİN EN BÜYÜK DERDİ'' 
     Kurtuluş, dünya ortalamasına göre Türkiye'de, başta yerel yönetimler olmak üzere vergi daireleri, iş alemi, sağlık hizmetleri, izin ve ruhsat konularında daha fazla kirlilik içinde görüldüğünü bildirdi. 
     62 ülkenin 36'sında siyasi partiler, 14'ünde polis, 5'inde de parlamentonun ''en kirli kesim'' olarak görüldüğünü kaydeden Kurtuluş, ''hiç temiz kurum ve kuruluş olmamasının ve dini hizmetlerin dahi kirlilik arasında gösterilmesinin çarpıcı olduğunu'' söyledi. 
     Kurtuluş, ''araştırma sonuçlarının, bütün ülkelerde halkların yolsuzluk konusunda çok kötümser bir yargıya sahip olduğunu gösterdiğini'' ifade ederek, ''Yolsuzluk sadece Türkiye'nin değil, bütün dünya ülkelerinin en büyük derdi. Yolsuzluk çağın kanseri, AIDS'i, giderek artan bir problemi. Yolsuzlukla daha sağlıklı mücadele edilebilmesi için, her kişi ve kurumun önce kendisini yargılaması gerekiyor'' dedi. 
     
     ARAŞTIRMANIN DİĞER ÜLKELERDEKİ SONUÇLARI 
     Aynı araştırmaya göre, siyasi partileri ''en kirli'' bulan ülkeler sıralamasında 4.6 ile Arjantin, Hindistan ve Peru ilk 3 sırada yer alırken, ''en az kirli'' gösteren ülke sıralamasında ise 1.9 ile Singapur, 2.6 ile Danimarka, 2.8 ile Hollanda ilk 3 sırayı aldı. 
     Türk halkının ''en kirli'' gördüğü vergi daireleri sıralamasında da Kostarika 4.3 ile ilk sırada yer alırken, bu ülkeyi 4.2 ile Türkiye, Ukrayna ve Brezilya izledi. Bu değerlendirmede ''en temiz'' ülkeler ise 1.6 ile Singapur, 1.7 ile Danimarka, 2.0 ile Finlandiya çıktı. 
     
</TEXT>
</DOC>
