<DOC>
<DOCNO> 289998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/ekonomi/eko04.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'ı bıraktı, TMSF'yi suçladı 
</HEADLINE>
<TEXT>


ZAFER TOKUŞ, HAKAN TURHAN Pamukova DHA 

TMSF, Hukuk Müşaviri Ercan Duman, Pamukova Cumhuriyet Savcılığı'nda konuyla ilgili bir kriz masası oluşturulduğunu söyledi. Bu arada, TMSF'nin, güvenlik görevlilerinin olayda ihmali bulunup bulunmağının tespitine çalıştığı ve ihmali görülenler hakkında da suç duyurusunda bulunacağı kaydedilirken Star İnsan Kaynakları Müdürü Mesut Bilaloğlu'nun işine son verildi. 
Uzanlar'ın Pamukova Çiftliği'ne baskını sırasında gözaltına alınan Cem Uzan ve 22 adamını serbest bıraktığı için eleştirilen Savcı İlkay Gülten de TMSF yetkililerinin, 'delilleri kararttıkları'nı ileri sürdü. 
Savcı Gülten TMSF yetkilileri hakkında, Cem Uzan ve adamlarının bir kasa çıkardıkları ileri sürülen gizli bölmeyle ilgili kendisi gelmeden işlem yaptıkları ve 'delilleri kararttıkları' iddiasıyla TMSF Satış Komisyonu Başkanı Fethi Çalık ve Telsim avukatı Ercan Duman ile diğer yetkililer hakkında soruşturma başlattı. 
Bu arada Tasarruf Mevduatı Sigorta Fonu'ndan bazı avukatlar dün Pamukova'daki Uzanlar'a ait çiftliğe gelerek inceleme yaptı. Pamukova Cumhuriyet Savcısı da daha önce çiftlikte ifadeleri alınan ve Cem Uzan ile 22 adamı tarafından bir odaya kapatıldıklarını ileri süren güvenlik görevlilerinden yeniden ifadelerini almaya başladı. 


</TEXT>
</DOC>
