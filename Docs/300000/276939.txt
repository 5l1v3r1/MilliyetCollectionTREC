<DOC>
<DOCNO> 276939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sondun27.html </URL>
<DATE> 2004/10/03/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Irak'taki İngiliz rehinenin kardeşi Kaddafi'nin oğlundan yardım istedi 
</HEADLINE>
<TEXT>

     Irak'ta kaçırılan İngiliz rehine Kenneth Bigley'in kardeşi Paul Bigley, kardeşinin serbest bırakılması için Libya lideri Muammer Kaddafi'nin oğlundan yardım istediğini belirtti. 
     Hollanda'da yaşayan Paul Bigley, Libya'daki Kaddafi Vakfı'nın, kardeşi Kenneth'in özgürlüğüne kavuşması için elinden geleni yapacağını bildirdiğini söyledi. 
     Libya liderinin oğlu Saif Kaddafi ile görüştüğünü belirten Bigley, ''Saif durumu bildiğini ve ne yapabileceğini sordu. Ben de 'Neden babanı aramıyorsun' dedim. Arayacağına söz verdi'' dedi. 
     Kısa bir süre sonra Kaddafi Vakfı tarafından tekrar arandığını kaydeden Bigley, ''Ellerinden gelenin en iyisini yapacaklarını söylediler'' diye konuştu. 
     62 yaşındaki mühendis Kenneth Bigley, 2 hafta önce Bağdat'ta 2 Amerikan vatandaşıyla Ebu Musab Ezzerkavi'nin lideri olduğu Tevhid ve Cihad örgütü üyelerince kaçırılmıştı. 
     
</TEXT>
</DOC>
