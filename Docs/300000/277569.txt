<DOC>
<DOCNO> 277569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonyas07.html </URL>
<DATE> 2004/10/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kaleci kız olunca, erkekler sıraya girdi... 
</HEADLINE>
<TEXT>

     DHA 
BOLU'nun Seben İlçesi'nde kurulan lunaparkta 15 yaşındaki Neslihan Anten'in koruduğu kalelere yapılan penaltı atışları büyük ilgi gördü. Özellikle genç erkekler, penaltı atışı yapmak için sıraya giriyor. 
     Her yıl Ekim ayının ilk haftası Seben Şehir Stadı'nın yanındaki boş araziye kurulan lunapark, ilçe halkının eğlence merkezi oldu. Halka, tüfek atışı ve langırt gibi çeşitli oyunların yer aldığı lunaparkta en büyük ilgiyi Neslihan Anten'in koruduğu 6 metrelik kalelere yapılan penaltı atışları çekti. 
     '2 gol atana 1 paket sigara' gibi kampanyaların düzenlendiği penaltı atışlarında, özellikle gençler gol atabilmek için sıraya girdi. Genelde başarılı bir performans sergileyen kaleci Neslihan Anten yaptığıı kurtarışlarla alkış topladı. 
     Kaleciliği 2 yıldır yaptığını belirten Neslihan Anten, "İlk günlerde çok zorlandım. Bunun eğitimini almadığım için penaltı kurtarmakta zorlanıyordum. Ayrıca üzerime hızla gelen top beni korkutuyordu. Şimdi daha iyiyim. Artık toptan korkmuyorum. Bana doğru gelen topa hamle yapabiliyorum. Genelde de başarılı oluyorum. İşimi seviyorum'' dedi. 
     
</TEXT>
</DOC>
