<DOC>
<DOCNO> 265499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonspo21.html </URL>
<DATE> 2004/08/22/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
Atina-2004... Hatalı kararlar veren Macar hakeme 2 yıl men cezası 
</HEADLINE>
<TEXT>

     28. Yaz Olimpiyat Oyunları'nda, hatalı puanlar verdiği belirlenen Macar eskrim hakemine 2 yıl men cezası verildi. 
     Uluslararası Eskrim Federasyonu FIE , dün gece İtalya ile Çin Halk Cumhuriyeti arasında yapılan erkekler takım flöre final müsabakasını yöneten Macar hakem Joszef Hidasi'nin, tam 6 adet puanlama hatası yaptığını ve bu hataların müsabakanın sonucuna etki edecek türde olduğunu bildirdi. 
     İtalya'nın, Çin'i 45-42 yenerek altın madalyayı aldığı müsabakada yapılan hataların bu spor dalına zarar verecek nitelikte olduğunu ve hataların affedilemeyeceğini belirten FIE Başkanı Rene Roch, bu nedenle Macar hakemi cezalandırma yoluna gittiklerini söyledi. 
     Roch, hakemin hatalı olmasına karşın müsabaka sırasında verdiği kararların geçerli olması nedeniyle karşılaşma sonucunun değişmesinin mümkün olmadığını ve İtalya'nın şampiyonluğunun değişmeyeceğini bildirdi. 
     
</TEXT>
</DOC>
