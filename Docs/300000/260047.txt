<DOC>
<DOCNO> 260047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur36.html </URL>
<DATE> 2004/08/02/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Kaybolan çocuğu komşusu kaçırmış... 
</HEADLINE>
<TEXT>

     Konya'nın Bozkır İlçesi'nde kaçırıldıktan 2 gün sonra bulunan 6 yaşındaki çocuğun, annesiyle tartıştığı için sinirlenen komşusu tarafından kaçırıldığı öğrenildi. 
     Alınan bilgiye göre, ilçeye bağlı Dereiçi Beldesi'nde 3 gün önce akşam saatlerinde komşularının evine gitmek için dışarı çıkan ve kendisinden bir daha haber alınamayan 6 yaşındaki Emine Aydoğdu, dün evinin yakınlarındaki bir bahçeye bırakılmıştı. 
     Jandarma ekiplerinin yanı sıra belediye hoparlöründen yapılan anonslarla da aranan Emine Aydoğdu, ilk ifadesinde, uzun boylu, sakallı ve gözlüklü bir kişi tarafından kaçırıldığını söylemişti. 
     Daha sonra ailesine, komşuları Fatma K'nın evinde tutulduğunu anlatan Aydoğdu, ''Anneme gitmek istediğimi söylediğimde, biraz beklersem beni eve götüreceğini söylüyordu. Beni bıraktığında da aileme beni uzun boylu gözlüklü bir kişinin kaçırdığını söylememi istedi. Doğruyu anlatırsam kötü şeyler yapacağını söyleyerek, beni korkuttu'' dedi. 
     Yetkililer, Fatma K'nın, olaydan 2 ay önce kaçırdığı Emine'nin annesi Necibe Aydoğdu ile tartıştığını, aralarında husumet bulunan komşusunun kızını bu nedenle kaçırdığını bildirdi. 
     Fatma K'nın, kendi evindeki yakınlarından saklamak için zaman zaman mutfaktaki ekmek dolabına kilitlediği çocuğu, köpekler tarafından arama yapılacağı söylentisi üzerine panikleyip bıraktığı öğrenildi. 
     Fatma K, gözaltına alındı. 
     
</TEXT>
</DOC>
