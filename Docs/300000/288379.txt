<DOC>
<DOCNO> 288379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonspo05.html </URL>
<DATE> 2004/11/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
NBA'de Heats'in Mavericks'e 113-93 yenilmesiyle yenilgisiz takım kalmadı 
</HEADLINE>
<TEXT>

     ABD Profesyonel Basketbol Ligi'ne NBA , bu sabaha karşı yapılan 3 maçla devam edildi. 
     Sezon başında Los Angeles Lakers'tan transfer ettiği Shaquille O'Neal ile lige iyi bir başlangıç yapan Miami Heats, 4 maçlık galibiyet serisini, sahasında Dallas Mavericks'e 113-93 yenilerek kaybetti. Sahasında 14 maçtır kaybetmeyen Heats, bu sezon oynadığı 4 maçtan da galibiyetle ayrılarak liderliğe yükselmişti. Heats'in kaybetmesiyle, NBA'de yenilgisiz takım kalmadı. 
     Heats'te Shaquille O'Neal, 30 dakika forma giydiği maçta 22 sayı, 10 ribaunt ve 1 asist yaparken, Dwayne Wade 20 sayı, 8 ribaunt ve 5 asistlik performans sergiledi, ancak yenilgiyi engelleyemedi. 
     Öte yandan Dallas Mavericks'te Dirk Nowitzki gösterdiği 41 sayı, 10 ribaunt ve 4 asistlik performansı ile double-double yaparak takımını galibiyete taşırken, Marquis Daniels 22 sayı, 5 ribaunt ve 3 asist ile sahadan ayrıldı. 
     
     PISTONS YENİLDİ 
     Geçen yılın şampiyonu Detroit Pistons, deplasmanda Denver Nuggets'a 117-109 yenildi. 
     Pistons'da Richard Hamilton 25 sayı, 3 ribaunt ve 5 asist ile takımının en skorer ismi olurken, Carlos Delfino, 17 sayı, 2 ribaunt ve 3 asist, Chauncey Billups ise 16 sayı ve 3 ribauntla oynadı. Pistons'ta oynayan 5 oyuncunun çift haneli sayılara ulaşması yenilgiyi engelleyemedi. 
     Denver Nuggets'ta Carmelo Anthony 40 dakika forma giydiği maçta 34 sayı, 7 ribaunt ve 5 asistle oynarken, sonradan oyuna girerek 32 sayı atan ve 2 ribaunt, 6 asist yapan Earl Boykins, galibiyeti getiren isimler oldular. 
     Ligde yapılan diğer maçta Minnesota Timberwolves, deplasmanda Houston Rockets'ı 96-91 yenmeyi başardı. 
     
</TEXT>
</DOC>
