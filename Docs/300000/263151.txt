<DOC>
<DOCNO> 263151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonsiy08.html </URL>
<DATE> 2004/08/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Org. Tolon "YAŞ kararları ile atamaların ilgisi yoktur" 
</HEADLINE>
<TEXT>

     1. Ordu Komutanlığı'na atanan Ege Ordu Komutanı Orgeneral Hurşit Tolon, general ve amiral atamalarının, Genelkurmay Başkanlığı'nda yapılan rutin bir çalışma olduğunu belirterek, Yüksek Askeri Şura YAŞ toplantıları ile atamaların bir ilgisinin bulunmadığını söyledi. 
     Ege Ordu Komutanlığı görevinden ayrılacak olan Orgeneral Tolon, veda ziyaretleri çerçevesinde Manisa'ya geldi. Manisa Garnizon Komutanlığı personeliyle vedalaşan Orgeneral Tolon, Manisa Valiliği'ni de ziyaret etti. 
     Valilikte Şeref Defteri'ni de imzalayan Orgeneral Tolon, konuşmasında, her yıl Ağustos ayında gerçekleşen YAŞ toplantılarında, o yıl bir üst rütbeye yükselecek veya TSK'daki görevini tamamlayarak emekliye ayrılacak komuta kademesindeki personelin tespitinin yapıldığını belirtti. 
     ''Yaygın kanaatin aksine, Yüksek Askeri Şura, atamalarla ilgili çalışma yapılmadığını'' ifade eden Orgeneral Tolon, ''Atama işlemleri rutindir. General ve amirallerin atamaları, Genelkurmay Başkanlığı'nda yapılan bir çalışmadır. YAŞ toplantıları ile atamaların ilgisi yoktur'' dedi. 
     Yükselme faaliyetlerinden sonra her yıl geleneksel görev değişimi ile nöbet değişikliğinin gerçekleştirildiğini kaydeden Orgeneral Hurşit Tolon, şöyle devam etti 
     ''Ben de 3 yıl süren Ege Ordu Komutanlığı görevini ayın 19'unda tamamlayacağım ve kısmet olursa, yeni atandığım 1. Ordu Komutanlığı görevini devralacağım. 3 yıl içinde Ege ordusu sorumluluk alanında bulunan tüm illerdeki saygıdeğer valilerimiz, diğer kamu yöneticileri ve yerel yöneticilerimizle güzel, samimi ve yapıcı çalışmalar içinde bulunduk.'' Vali Orhan Işın da Orgeneral Tolon'un bölgeye çok değerli hizmet ve katkıları bulunduğunu belirtti. 
     
</TEXT>
</DOC>
