<DOC>
<DOCNO> 253242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun15.html </URL>
<DATE> 2004/07/06/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Saddam'a Belçikalı avukat... 
</HEADLINE>
<TEXT>

     Irak'ın devrik lideri Saddam Hüseyin'in savunmasını üstlenen avukatlardan Belçikalı Dominique Grisay, hedefinin, Saddam Hüseyin'in uluslararası bir mahkemede yargılanmasını sağlamak olduğunu açıkladı. 
     Brüksel Barosu avukatlarından uluslararası hukuk profesörü Grisay 45 , basına yaptığı açıklamada, ''Iraklı ve Amerikalı yetkilileri, Saddam Hüseyin'in Irak'ta yargılanmasının doğru bir yol olmadığına ikna etmek istediklerini'' belirtti. 
     Saddam Hüseyin ve Irak'ın eski Dışişleri Bakanı Tarık Aziz'in aile fertleri tarafından vekil tayin edildiğini bildiren Belçikalı profesör, çoğunluğu Arap olmak üzere toplam 22 avukatın savunma görevi üstlendiğini, ancak henüz hiçbirinin sanıklarla görüşemediğini kaydetti. 
     Devrik liderin çok ağır ithamlar altında yargılanacağını, ''kaderinden kurtulamayacağını'', ancak tüm dünyanın adil bir yargılama görmesi gerektiğini anlatan Prof. Grisay, aralarında Libya lideri Muammer Kaddafi'nin uluslararası hukuk profesörü olan kızı Ayşe Kaddafi'nin de yer aldığı avukatların vekalet ücreti almayacağını, sadece masraflarının karşılanmasını istediklerini söyledi. 
     Belçikalı avukat, bugünkü aşamada Saddam Hüseyin ve Tarık Aziz'in adli dosyalarını görmediklerini, ABD Savunma Bakanı Ronald Rumsfeld ile temas kurmayı denediklerini, ancak başarılı olamadıklarını, Irak Adalet Bakanlığı ile temasları geliştirdiklerini ifade etti. 
     
</TEXT>
</DOC>
