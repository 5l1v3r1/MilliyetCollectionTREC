<DOC>
<DOCNO> 291124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy11.html </URL>
<DATE> 2004/11/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İnönü'de cinayet... Arınç İlave yasalar çıkarmayı gündeme getirebiliriz 
</HEADLINE>
<TEXT>

     TBMM Başkanı Bülent Arınç, Beşiktaş İnönü Stadı'nda bir gencin öldürülmesini ''Vahşet'' olarak nitelendirerek, kamuoyunu sükunete çağırdı. 
     Arınç, TBMM'de Bakkallar ve Bayiler Federasyonu yöneticilerini kabulü sırasında Beşiktaş İnönü Stadı'nda bir gencin öldürülmesi ile ilgili soruları yanıtladı. 
     Beşiktaş-Çaykur Rize Spor maçında yaşanan olaydan büyük üzüntü duyduğunu ifade eden Arınç, 16 yaşındaki bir gencin ''Başıboş bir insan tarafından alçakça öldürüldüğünü'' kaydetti. Arınç, ''Bu, sadece taraftarları, sporseverleri değil, insani duygulara sahip herkesi fevkalade üzmüştür. Son yıllarda sporla şiddetin yan yana geldiğini ve maalesef sporun gölgelendiğini hepimiz görüyoruz'' dedi. 
     Geçen yasama döneminde bu konuyla ilgili bir yasanın oybirliğiyle kabul edildiğini anımsatan Arınç, cinayetin gözleri yeniden spora ve şiddete yönlendirdiğini belirtti. Arınç, TBMM Genel Kurulu'nda yarın, AK Parti ve CHP milletvekillerinin verdiği ''Sporda şike, şiddet ve doping'' konuları ile ilgili 5 ayrı araştırma önergesinin birleştirilerek görüşüleceğini ve sonuçta kurulacak komisyonun ortaya öneriler koyacağına inandığını söyledi. ''Biz Meclis olarak, bu konuya bütün gücümüzle el koymaya kararlıyız'' diyen Arınç, şöyle devam etti 
     ''Bunu, hem yarın yapılacak görüşmelerde ve hem de bundan sonra çok yakından takip edeceğiz. Özellikle son olay üzerine büyük hassasiyet duyduğuna inandığımız kamuoyunu, Meclis'in bu olaylara el koyması nedeniyle sükunete davet ediyorum. Bu yaşanan olayların tekrarlanması dileğimizdir. 'Sporcunun zeki ve ahlaklı olanını severim' diyen Büyük Atatürk'ün bu sözlerinin, taraftarlar için de aynı ölçüde geçerli olması gerekir. Ancak son yıllarda küfürle ve hakaretle kalmayıp saha içinde ve dışında şiddete, cinayet aletlerini yanında taşımaya kadar varan, aslında bir avuç insanın yaptığı ama onların yol göstermesiyle pek çok kitlelerin de harekete geçtiği kötü olaylar yaşıyoruz. Bunun önlenmesi, yasanın çıkmasının hemen akabinde bizi tekrar düşünmeye sevk ediyor. Ben yarın yapılacak görüşmelerde çok önemli konuşmalar yapılacağına ve dikkatlerin çekileceğine inanıyorum. Ama hem Meclis olarak denetim görevimizi yerine getirirken, yetmiyorsa ilave yasalar çıkarmayı da gündeme getirebiliriz.'' Arınç, dün yaşamını kaybeden Cihat Aktaş'a Allah'tan rahmet, ailesine ve tüm kamuoyuna da başsağlığı diledi. 
     
</TEXT>
</DOC>
