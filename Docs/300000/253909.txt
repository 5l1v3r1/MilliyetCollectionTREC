<DOC>
<DOCNO> 253909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo35.html </URL>
<DATE> 2004/07/08/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Gaziantepspor'da tempo yükseldi... 
</HEADLINE>
<TEXT>

     Gaziantepspor, 17 Temmuz günü başlayacak olan ikinci etap Almanya kampı öncesinde yeni sezon hazırlıklarını kendi tesislerinde yoğun bir tempoda sürdürüyor. 
     Teknik direktör Nurullah Sağlam yönetiminde günde iki antrenman yaparak sezon hazırlıklarını sürdüren kırmızı-siyahlılarda, Bulgar milli oyuncu Lazarov da çalışmalara katılırken, Tunuslu oyuncular Jaziri ve Bouazizi'nin de yarın çalışmalara katılması bekleniyor. 
     Libya'dan transfer edilen milli oyuncu Tarek Ettayeb'in bu gece ailesiyle birlikte Gaziantep'e geleceği ve yarın yapılacak sağlık kontrolünün ardından takımla birlikte çalışmalara katılacağı bildirildi. 
     Oyuncularına yoğun ve ağır bir çalışma programı uyguladığını, sezon öncesi kondisyonların iyi duruma gelmesi için çalıştığını kaydeden Sağlam, ''Almanya kampına kadar iyi bir kondisyon yüklememiz gerekiyor. Aşırı sıcak havaya rağmen futbolcularım çok iyi durumda, tempo beni sevindiriyor. Daha da iyi olacağız. Sezona iyi bir hazırlık devresinden geçerek girmek istiyoruz. bunun için hızlı ve iddialı bir çalışma programını uygulamaya koyduk'' diye konuştu. 
     
     TAKIMIMIZ İYİ YOLDA 
     Profesyonel Futbol Şube Sorumlusu Asım Atmaz da, AA muhabirine, yeni sezonda da hem Lig'de, Türkiye Kupası'nda ve UEFA Kupasına katılma yolunda mücadele vereceklerini söyledi. 
     İyi bir kadro ve iyi futbol ile başarıdan başarıya koşmak için mücadele verdiklerini anlatan Atmaz, şöyle konuştu 
     ''Geçen sezon, yaşananlar nedeniyle anılarda pek hoş bir iz bırakmadı. Birinci Süper Lig'in 2004-2005 sezonunun zevkli ve çekişmeli bir mücadeleye sahne olacağını sanıyorum. Tüm takımlar kadrolarını güçlendirdi, iyi takviyeler yaptı. Güçsüz takım bence yok. Şu anda kendi tesislerimizde sürdürülen tempo ve oyuncuların performansı bizi lig öncesi umutlandırıyor. Futbolcular arasında iyi bir rekabet ortamı yarattık. Gelişmelerden son derece memnunuz. 17 Temmuz günü başlayacak olan Almanya kampı öncesi ve sonrasında eksik görülen mevkiiler için de tranfser çalışmalarımız sürüyor. Bütçemize uygun çok kaliteli bir sürpriz transfer gerçekleştirebiliriz.'' Bu arada, transfer komitesi tarafından Fransa'ya gönderilen Asbaşkan Bülent Mamatoğlu'nun bu akşam saatlerine kadar İspanya veya Portekiz'de oynayan ve görüşme yapılan 3 oyuncudan biriyle anlaşma yapacağı öğrenildi. Kulüp yöneticileri, bu oyuncunun ismini gizli tutarken, mevkisinin orta saha olduğu öğrenildi. 
     
</TEXT>
</DOC>
