<DOC>
<DOCNO> 278852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/yazar/pulur.html </URL>
<DATE> 2004/10/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bekir Sami Bey ve Abdullah Gül... 
</HEADLINE>
<TEXT>


ERTUĞRUL Özkök, cuma günü "Hürriyet"te yazıyordu, Dışişleri Bakanı Abdullah Gül'ü makamında ziyaret etmişler, sohbet sırasında, Sedat Ergin, çalışma odasındaki masayı göstererek, "Bekir Sami Bey'in masasında çalışıyorsunuz" demiş... 
Bekir Sami Bey, Cumhuriyet'in ilk Dışişleri Bakanı'ymış... 

HAYIR, değil, ufak bir maddi hata var. Bekir Sami Kundul, Cumhuriyet'in değil, Büyük Millet Meclisi hükümetinin, yani Birinci İcra Vekilleri Heyeti'nin Dışişleri Bakanı'dır Cumhuriyet'in ilanından sonra kurulan ilk hükümetin Dışişleri Bakanı İsmet İnönü'dür, aynı zamanda da Başbakan... 
Herhalde Abdullah Gül'ün çalışma odasındaki masa Bekir Sami Bey'in kullandığı masa değildir. Sedat Ergin, bu masanın manevi anlamını belirtmek için böyle söylemiştir. 

PEKİ, Bekir Sami Bey kimdir 
Bekir Sami Bey Dışişleri Bakanı olur olmaz, bir heyetle Sovyet Rusya'ya gider, Ankara Rusların yardımına muhtaçtır. Üstelik Batı'da savaşırken, arkadaki Doğu'yu güvene alma düşüncesi de vardır. 

SOVYETLER, Türk heyetini gayet soğuk karşılarlar, pek yüz vermezler, Bekir Sami Bey, Sovyet Dışişleri Komiseri Çiçerin ile bir gece görüşür, döndüğü zaman şok geçirmiş gibidir, Yusuf Kemal Tengirşenk'e "Ermeniler için Van'dan, Bitlis'ten yer istiyorlar" der. 
Yusuf Kemal Bey sorar 
"Bu hususta müzakere yaptınız mı " 
"Hayır " 
"Elbette yapamayız. Sonra Büyük Millet Meclisi bizi asar " 

BEKİR Sami Bey, Rusya'dan eli boş döndükten sonra yarım kalan Londra Konferansı'na gönderilir. Konferans yarım kalır ama, Bekir Sami Bey, İngiliz, Fransız ve İtalyan Dışişleri bakanlarıyla sözleşmeler imzalar... 

NASIL sözleşmelerdir bunlar 
Atatürk, "Nutuk"ta anlatır 
"İtilaf devletlerinin, Londra'ya barış yapmak için gönderdiğimiz Delegeler Kurulumuz Başkanı Bekir Sami Bey'e imza ettirdikleri sözleşmelerle, Sevr tasarısından sonra aralarında yaptıkları, Üçlü Anlaşma adı verilen ve Anadolu'yu sömürme bölgelerine menatık-ı nüfusa ayıran anlaşmayı, başka adlar altında, ulusal hükümetimize kabul ettirmek amacını güttükleri apaçık bellidir. İtilaf siyasa adamları bu isteklerini Bekir Sami Bey'e kabul ettirmeyi de başarmışlardır..." 

OYSA Bekir Sami Bey, imzaladığı sözleşmelerin ülkenin yüksek çıkarlarına uygun olduğunu ve Meclis'te bunu savunup kanıtlayacağını söylemektedir. 
Atatürk, son noktayı koyar 
"Bekir Sami Bey'e görüşlerinin yersizliğini kendim söyleyerek Dışişleri Bakanlığı'ndan çekilmesini önerdim. Bekir Sami Bey, bu önerimi kabul ederek çekilme yazısını verdi." x 

İŞTE Bekir Sami Bey bu... 
Sayın Abdullah Gül'ü de aşağı yukarı tanıyoruz. 
Peki, Bekir Sami Bey'le Abdullah Gül'ün benzerliği var mı 
Herhalde bir irtibat vardır ki, Sedat Ergin "Siz, Bekir Sami Bey'in masasında çalışıyorsunuz" demiş... 
- 
x Bizim Diplomatlar Bilal N.Şimşir Bilgi Yayınevi. 



</TEXT>
</DOC>
