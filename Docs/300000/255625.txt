<DOC>
<DOCNO> 255625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/soneko07.html </URL>
<DATE> 2004/07/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
TEKEL'in özelleştirmesi için bu yıl ihaleye çıkılması planlanıyor... 
</HEADLINE>
<TEXT>

     Özelleştirme Programı'nda yer alan ve en önemli özelleştirmelerden olan Tekel'in sigara bölümü için, bu yıl içinde ihaleye çıkılması planlanıyor. 
     Tekel'in özelleştirme stratejisine yönelik, yatırımcı firmalar ile Özelleştirme İdaresi Başkanlığı ÖİB arasındaki görüşmeler sürüyor. 
     Tekel'in satışında, bir önceki ihalede olduğu gibi yine blok satış fikri ağır basarken, marka satışı veya başka bir yöntem üzerinde durulmuyor. 
     
     DENETLENMİŞ MALİ TABLOLAR HAZIRLANIYOR 
     Tekel'in yatırımcılarının önüne çıkarılması için ise öncelikle, denetlenmiş mali tablolarının tamamlanması hedefleniyor. 
     Bu tablolar tam olarak ortaya konulmadan, yatırımcıların karşısına çıkılmayacağı ifade ediliyor. 
     Denetim firması ile bu hafta sonunda yapılacak toplantı sonucunda, Tekel'in denetlenmiş mali tabloların ne zaman bitirileceği konusunun netleşmesi bekleniyor. 
     
     İLK İHALE FİYATI BELİRLEYİCİ OLMAYACAK 
     Öte yandan ilk ihalede çıkan fiyatın düşük olduğu gerekçesiyle ihalenin iptal edilmesinin ardından, bunun bir eşik fiyat oluşturup oluşturmayacağı yönündeki sorular ise yetkililerce 'şartların değiştiği' şeklinde cevaplanıyor. 
     Önceki ihaleye göre şartların değiştiği, o gün için fiyatın belirlenen değer tespit rakamının altında kaldığı belirtilirken, yeni ihale için yeniden değer tespiti yapılacağı, stratejinin de yenileceği ifade ediliyor. 
     TEKEL'de ihaleye çıkarılması için ayrıntılı bir takvim verilmezken, bu yıl içinde ihaleye çıkılacağı vurgulanıyor. 
     Tekel'in Sigara Bölümü'nün özelleştirilmesi için geçen yıl çıkılan ihalede, en yüksek teklifi 1.1 milyar dolarla JTİ vermişti. Özelleştirme Yüksek Kurulu ÖYK ise fiyatın düşük olduğu gerekçesiyle ihaleyi iptal etmişti. 
     
</TEXT>
</DOC>
