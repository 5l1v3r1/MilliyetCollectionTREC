<DOC>
<DOCNO> 274278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko36.html </URL>
<DATE> 2004/09/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Tüzmen Irak'a 1.8 milyar dolar ihracat hedefliyoruz 
</HEADLINE>
<TEXT>

     Devlet Bakanı Kürşad Tüzmen, Türkiye'nin AB üyelik sürecinde artık bir engelin kalmamasının sevindirici olduğunu belirterek, ''Türkiye tüm hızıyla, bütün bu çalışmalarını nihayet sonuçlandıracağı bir noktaya geliyor'' dedi. 
     Bakan Tüzmen, Türkiye-Finlandiya İş Forumu sırasında verilen yemeğin ardından, Finlandiya Dış Ticaret ve Kalkınma Bakanı Paula Lehtomaki ile birlikte gazetecilerin sorularını yanıtladı. 
     Gazetecilerin, AB Komisyonu Genişlemeden Sorumlu Üyesi Günter Verheugen'in, Başbakan Recep Tayyip Erdoğan ile yaptığı görüşmeden sonra söylediği Türkiye'nin AB sürecinde ''masanın üzerinde herhangi bir engel kalmadığını'' ifadelerinin hatırlatması üzerine Tüzmen, bunun, Türkiye açısından son derece olumlu bir gelişme olduğunu vurguladı. 
     Tüzmen, Avrupa Komisyonu Genişlemeden Sorumlu Üyesi Günter Verheugen'in yerine, Kasım ayında Finlandiyalı Dr. Olli Rehn'in geleceğini anımsatarak, şunları kaydetti 
     ''Bizim tanıdığımız insanların genişlemeden sorumlu üye olması çok önemli. Çünkü, Finlandiya başından beri Türkiye'yi hep destekledi. 
     Avrupa'dan gelen böyle bir mesaj, bunu biz de masada otururken öğrendik, gerçekten çok heyecanlandırıcı. Çünkü, bir endişe vardı. Bunu, bize devamlı soruyorlardı. Sonradan bu problemin aşıldığını görmekten büyük bir memnuniyet duyduklarını söylediler. Artık, bir engel kalmaması sevindirici. Türkiye tüm hızıyla bütün bu çalışmalarını nihayet sonuçlandıracağı bir noktaya geliyor.'' 
     
     IRAK 
     Bakan Tüzmen, bir soru üzerine, Finlandiya ile ticaret hacminin bu yıl yüzde 50'lik artışla 1 milyar dolara yakın gerçekleşebileceğini kaydetti. 
     Bir başka soru üzerine, bu yıl Irak'a 1.8 milyar dolarlık ihracata ulaşmayı hedeflediklerini belirten Tüzmen, çalışmalarının sürdüğünü söyledi. 
     Tüzmen, tır şoförlerinin güvenliği ve işadamlarının Irak'tan çekilmesine ilişkin bir soru üzerine, şunları söyledi 
     ''Bu, bizim için sıkıntı. 2004 yılı için 4 milyar dolarlık ihracat potansiyelimiz olmasına rağmen, savaş sonrasında bütün her şeye sıfırdan başlamak zorunda kaldık. 
     Bu yıl yaklaşık 1.8 milyar dolarlık ihracat rakamını tamamlamayı hedefliyoruz. Henüz tam anlamıyla güvenlik tedbirlerini aldığımızı ve oradaki can güvenliğini tam anlamıyla temin ettiğimizi söyleyemeyiz. Risk her zaman var. Riski azaltacak tedbirler üzerinde çalışmalar devam ediyor.'' Finlandiya Dış Ticaret ve Kalkınma Bakanı Paula Lehtomaki de, Türkiye'de ilgilendikleri özel projeler olup olmadığı sorusuna karşılık, 20'ye yakın firmayla geldiklerini dile getirerek, bu firmaların teker teker Türkiye'de önemli projeleri olduğunu kaydetti. 
     
</TEXT>
</DOC>
