<DOC>
<DOCNO> 261138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonsiy14.html </URL>
<DATE> 2004/08/06/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Arınç Türkiye, vatandaşlarının güvenliği için üzerine düşeni yapıyor 
</HEADLINE>
<TEXT>

     TBMM Başkanı Bülent Arınç, Irak'ta Türk şoförlere yönelik saldırılara ilişkin olarak, ''Türkiye, kendi vatandaşlarının güvenliğini sağlamak için devlet olarak üzerine düşen her şeyi yapıyor. Bundan herkes emin olsun'' dedi. 
     Balıkesir'in Edremit İlçesi'ne bağlı Güre Beldesi'ndeki Körfez Tatil Beldesi'nde tatilini geçiren Arınç, Edremit Kaymakamı Ekrem Büyükata ve Belediye Başkanı Yunus Bozbey'i makamlarında ziyaret etti. 
     Arınç, Belediye Başkanı Bozbey'i ziyaretinde, bir gazetecinin, ''Irak'ta güvenli ticaret hakkında Dışişleri Bakanlığı bir çalışma başlattı. Bu konuda Türkiye ne yapabilir'' sorusu üzerine, Irak'ta yaşanan olayların herkesi fevkalade üzdüğünü söyledi. 
     Irak'ın tam bir kaos ve karmaşa içinde olduğunu vurgulayan Arınç, şöyle konuştu 
     ''Böyle günlerin gelebileceğini çok önceden görmüş ve ikaz görevini yapmış bir insan olarak, düşündüklerimizin, tahmin ettiklerimizin büyük ölçüde çıkması karşısında aslında çok üzülüyoruz. Çünkü, mart ayında Irak'ta yaşanan operasyon ve arkasından gelişmeler, Irak'ın tam bir cehenneme döndüğünü gösteriyor. Bizim açımızdan, orada gerek güvenlik güçlerimizin sayısı az da olsa gerekse Irak'a ticari amaçla giden şoföründen iş sahibine kadar pek çok vatandaşımızın zaman zaman rehin alınması, zaman zaman da öldürülmeleri, büyük bir üzüntüye neden oluyor. Geçtiğimiz günlerde, Murat Yüce isimli bir şoförümüz vahşice katledildi. İnsanlık dramıdır yaşanan olay. Ama, maalesef gerçektir. Bundan büyük bir üzüntü duyuyoruz. 
     Türkiye, kendi vatandaşlarının güvenliğini sağlamak için devlet olarak üzerine düşen her şeyi yapıyor. Bundan herkes emin olsun. Aklınıza gelen gelmeyen her şey bazen özel girişimlerle, bazen de devletten devlete yapılıyor. Ama Irak, biliyorsunuz henüz seçimlerini yapmadı. Geçici bir konsey var. Bir otorite boşluğunun yaşandığı bir ülke. Orada ne kadar güvenlik sağlanabilir Karşınızdaki muhataplarınız ne kadar sizin sözlerinizi anlayabilir Bunları herkesin takdirine sunuyorum. Türkiye, bir vatandaşının bile burnu kanamasın diye ne gerekiyorsa sonuna kadar yapıyor.'' 
     
     ''TBMM 261 KANUN ÇIKARDI'' 

     Arınç, geçmiş yasama dönemine ilişkin değerlendirme yaparken de bu yıl TBMM'nin 261 kanun çıkardığını ve 606 saat çalıştığını söyledi. 
     Komisyonların da 880 saat çalıştığını ve bu dönemde çıkarılan kanun sayısının, dört yasama döneminde çıkarılana eşit olduğunu ifade eden Arınç, şunları kaydetti 
     ''Bu kanunlar sıradan kanunlar değil. Hem toplumun sorunlarını çözen hem AB yolundaki demokratikleşmeyi güçlendiren hem yapısal ve kurumsal yeni, önemli kanunlar. Bunlara tek tek baktığımızda, Türkiye'nin bu dönemde ne kadar büyük bir mesafe aldığını hepimiz rahatlıkla görüyoruz. Gerçekten arkadaşlarımız, son bir ayını geceli gündüzlü devam eden yasama çalışmalarıyla halkımızın gerçek temsilcisi olduğunu kanıtladılar.'' Arınç, Meclis Başkanlığı olarak hedeflerinin yüzde 80'ine ulaştıklarını ifade ederek, TBMM'nin ''e-meclis''e geçtiğini ve her şeyin internet ortamında yapıldığını kaydetti. 
     Bütün yazılı materyallerin anında Meclis sitesinde yayınlandığını, ayrıca Meclis'in haber portalının da yürürlüğe girdiğini anlatan Arınç, artık Meclis'in kendisinin haber üreten bir kurum haline geldiğini söyledi. 
     Arınç, milletvekillerinin yasama çalışmalarında yardımcı olmak için hem fiziki mekanları hem danışman ve sekreterleri iyileştirme yolunda olduklarına değinerek, şöyle konuştu 
     ''Önümüzdeki dönem, TBMM'de meclis başkanından başlayarak seçimle gelen bütün kurumların yenilenmesi dönemidir. 1 Ekim'de yeni yasama dönemini açacağız. Beş gün ara vereceğiz. Bu beş gün içinde meclis başkanlığına adaylar olacak. 5 gün sonunda seçim yapılacak. Yeni meclis başkanıyla yeni yasama dönemi de çalışmalarına başlamış olacak.'' Arınç, bir gazetecinin ''tekrar aday olacak mısınız'' sorusuna, ''Dur acele etmeyin, telaşlanmayın. Adaylıkla ilgili kararımızı 1 Ekim'de vereceğiz ve açıklayacağız'' yanıtını verdi. 
     
</TEXT>
</DOC>
