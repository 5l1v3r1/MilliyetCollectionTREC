<DOC>
<DOCNO> 289970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonyas15.html </URL>
<DATE> 2004/11/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İşte mucize ilaç Sigara bağımlılığını önlüyor, zayıflatıyor 
</HEADLINE>
<TEXT>

     Hilal YILMAZ LONDRA, DHA 

AMERİKALI bilim adamları, sigara ile alkol bağımlılığını ortadan kaldıran ve zayıflatan mucize bir ilaç bulduklarını açıkladı. 
     İngiltere'de yayımlanan Daily Mail' gazetesi, bilim adamlarının her derde deva' olacak bir ilaç keşfettiğini yazdı. Accomplia' adlı mucize ilacın, kişinin zayıflamasına yardım etmenin yanı sıra, sigara ve alkol bağımlılığını da ortadan kaldırdığı belirtildi. Bilim adamları ilacın, beyine bir sinyal göndererek nikotin ile alkol alma arzusunu ve iştahı azalttığını ortaya koydu. Uzmanlar günde bir kez alınan ilacın, bir buçuk yıl sonra piyasaya sürüleceğini belirtti. 
     New York'daki Kolombia Üniversitesi'ne bağlı Saint Luke's Roosvelt Hastanesi tarafından yürütülen çalışmalarda, Accomplia' adlı ilacın, kalp- damar sağlığını olumlu yönde etkilediği, şeker hastalığı ve kolestrole iyi geldiği bildirildi. Kuzey Amerika'da aşırı kilolu 3 bin kişi üzerine yapılan araştırmaya göre, Accompllia adlı ilacı kullanan kişilerin kilolarında, kullanmayanlara oranla, yüzde 10 oranında azalma gözlendiği açıklandı. Araştırma bulgularına göre, ilacı kullanan kişilerin iyi kolestrollerinde yüzde 24'e varan bir artış görüldüğü de belirtildi. 
     Bilim adamları, ilacın, kalp hastalıkları ve diyabetle mücadelede çok önemli bir rol oynayacağını kaydetti. Aşırı yeme olarak bilinen obezite hastalığının günümüzün en büyük sorunlarından biri olduğunu vurgulayan bilim adamları, Accomplia' adlı ilaç sayesinde iştahın kesileceğini ve buna bağlı olarak meydana gelen kalp rahatsızlıklarının da önüne geçileceğini vurguladı. Uzmanlar nikotin ihtiyacını da önemli ölçüde azaltan ilacın, sadece İngiltere'de yılda 35 bin kişinin ölümüne neden olan akciğer kanseriyle mücadelede önemli bir rol oynayacağını kaydetti. 
     İngiltere Milli Obezite Derneği Başkanı Dr. David Haslam, ilacın mucizeler yarattığını belirterek, "Bu ilaç sınırsız sayıda hayatı kurtaracak. İlaç sadece kilo kaybına neden olmakla kalmıyor, kalp- damar rahatsızlıklarına da çözüm getiriyor'' dedi. 
     Fransız firması Sanofi- Aventis tarafından üretilen Accomplia adlı ilaç, 2006'dan itibaren satışa sunulacak. 
     
</TEXT>
</DOC>
