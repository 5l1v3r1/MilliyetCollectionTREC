<DOC>
<DOCNO> 265934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun21.html </URL>
<DATE> 2004/08/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Rum basınına göre, Papadopulos veto konusundaki tutumunu açık bıraktı 
</HEADLINE>
<TEXT>

     Kıbrıs Rum Yönetimi lideri Tasos Papadopulos'un Türkiye'nin AB'ye üyelik müzakereleri konusunda ''veto kullanmayacakları'' yönünde yaptığı açıklamalara, Rum basınında geniş yer verildi. Ancak Rum basını, Papadopulos'un tutumunu açık bıraktığı görüşünü savundu. 
     Papadopulos'un Olimpiyatlar'ın kapanış törenine katılmak için dün Atina'ya hareketinden önce Larnaka havaalanında yaptığı açıklamalara yer veren Fileleftheros gazetesine göre, Rum lideri, Rum Yönetimi'nin Türkiye'nin AB'den müzakere tarihi alma talebiyle ilgili nihai tutumunu açık bıraktı. Bu gazeteye göre, Papadopulos şunları söyledi 
     ''Kıbrıs Rum kesimi , Türkiye'nin AB üyelik perspektifine veto koymayı arzulamıyor. Ancak AB müktesebatına uymayı kabul edecek ve Kıbrıs'ta ayırımı ebedileştirecek politika ve taktiği kullanmayacak bir Türkiye'nin AB adaylığını arzuluyoruz. Türkiye tarafından böyle bir politikanın ileri götürülmesini bizim pasif olarak izlememizi ve Türkiye'nin AB perspektifiyle Kıbrıs sorununun çözümü arasında bağlantı kurmayacağımızı kimse beklemesin.'' Papadopulos'un Rum kesiminin temel politikasını veto etmek değil, yardımcı olmak olarak açıkladığını belirten gazete, Rum liderin şu sözlerine de yer verdi 
     ''Türkiye müzakere tarihi alırsa bu olumlu bir unsurdur ve Kıbrıs sorununa adil ve kalıcı bir çözüm bulunmasına yardımcı olacaktır. Türkiye'nin Kıbrıs sorununa karşı politikasının ne olacağını şimdiden kestiremeyeceğimiz için önceden taahhüt altına girmek doğru olmadığı gibi akılcı da değildir.'' Haravgi ise haberi ''Kıbrıs Veto Arzulamıyor'' başlığıyla yansıtarak, Papadopulos'un kayıplar konusundaki açıklamalarına yer verdi. 
     Politis'e göre ise Papadopulos açıklamaları sırasında, KKTC Başbakanı Mehmet Ali Talat'la görüşmeye açık kapı bırakarak, Talat'la şartlı olarak görüşebileceğini belirtti. 
     Gazetede Papadopulos'un şu sözlerine yer verildi 
     ''Konu her şeyin iyiye gittiğiyle ilgili şov amaçlı bir görüşme yapmak değildir. Görüşmenin içeriği önemlidir. Amaç güven yaratıcı önlemleri tartışmaksa bunlar zaten BM gözetiminde yapılmaktadır. Kıbrıs sorununu veya çözüm olanaklarını tartışacaksak gündemi bilmemiz gerekir. Ayrıca herhangi bir müzakereye taahütte bulunması için Sayın Talat'ın hangi yetkilendirmeye sahip olduğunu da bilmemiz gerekir.'' 
     
</TEXT>
</DOC>
