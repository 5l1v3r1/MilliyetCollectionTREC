<DOC>
<DOCNO> 293903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur24.html </URL>
<DATE> 2004/12/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kar, trene talebi artırdı 
</HEADLINE>
<TEXT>

     Doğu Anadolu Bölgesi'nde, özellikle hava şartları ve karayollarında meydana gelen trafik kazaları, tren yolculuğuna talebi artırdı. 
     Doğu Anadolu Bölgesi'ni etkisi altına alan yoğun kar yağışı ve soğuk hava, ulaşımı da olumsuz yönde etkiledi. 
     Erzurum TCDD Gar Müdürü Ahmet Başar, AA muhabirine yaptığı açıklamada, hava şartları ve karayollarındaki trafik kazaları nedeniyle trenle yolculuğa olan talebin arttığını ifade etti. 
     Daha önce günde ortalama 200 yolcu taşıdıklarını, ancak şimdi bu sayının 350'ye ulaştığını anlatan Başar, günlük yolcu kapasitesinde yüzde 70 oranında bir artış olduğunu söyledi. 
     Başar, yolcu sayısındaki artışın, önümüzdeki aylarda yüzde 100'e ulaşacağını tahmin ettiklerini belirtti. 
     
     KARA TREN İMAJI BİTİYOR 

     Başar, tren yolculuğuna olan talep artışının, yalnız olumsuz hava şartları ve karayollarındaki trafik kazalarının artmasından kaynaklanmadığını, bu artışta, trenlerdeki lüks seyahat imkanlarının da etkili olduğunu söyledi. 
     ''Artık kara tren imajı bitiyor'' diyen Başar, trenlerdeki lüks vagonların da bu yolculuğu tercih nedeni haline getirdiğini kaydederek, şunları söyledi 
     ''İçinde yatak, duş, buzdolabı gibi imkanların bulunduğu vagonlarımız var. Örneğin uçakla yolculuktan korkan, kış mevsiminde karayoluyla uzun yolculuk yapmak istemeyen bazı yolcularımız, bu vagonlarda tren yolculuğunu tercih ediyor'' Bu arada, Kars, Erzurum, Erzincan, Sivas, Kayseri ve Ankara güzergahında sefer yapan Erzurum Ekspresi'nin, Ankara için normal bilet ücretleri 25, yataklı, lüks vagonlardaki bilet ücreti 55 milyon lira, aynı güzergahlara ek olarak Eskişehir, İzmit ve İstanbul'a sefer yapan, ancak hızı daha az olan Doğu Ekspresi'nin ise normal bilet fiyatları 17, yataklı, lüks vagon bilet fiyatları ise 45 milyon lira. 
     Erzurum Ekspresi, Erzurum'dan Ankara'ya 21 saatte, Doğu Ekspresi ise 24 saatte ulaşıyor. Ayrıca öğrenci, öğretmen, özürlü ve 60 yaş üstü yolcular için bilet fiyatlarında yüzde 20 indirim uygulanıyor. 
     
</TEXT>
</DOC>
