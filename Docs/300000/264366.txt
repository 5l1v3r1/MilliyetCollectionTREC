<DOC>
<DOCNO> 264366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun32.html </URL>
<DATE> 2004/08/18/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
"Terörist eylemi yapabilecek insanlar Bulgaristan'a girmemiştir" 
</HEADLINE>
<TEXT>

     Bulgaristan İçişleri Bakanı Georgi Petkanov, ülkenin güvenlik yetkililerinin olası terör eylemlerini önlemek için ellerinden geleni yaptığını, bununla birlikte ülkeye yönelik somut bir tehdit olmadığını söyledi. 
     Petkanov, ülkesini ziyaret eden Almanya Federal Suç Dairesi BKA Başkanı Jörg Ziercke ile yaptığı görüşmeden sonra, ''Terörist eylemi yapabilecek insanlar Bulgaristan'a girmemiştir'' dedi. 
     Terörist eylem yapabilecek şahısların ülkeye girmemiş olmasının olası eylemleri önlemeye yönelik çalışmalarını kesintiye uğratmayacağını ifade eden Petkanov, ''Bu durum kesinlikle bizi teselli edemez. Olası tehlike daima aklımızda bulunsun. Güvenlik yetkililerimiz de işini tüm ciddiyetiyle sürdürmektedir'' dedi. 
     Jörg Ziercke de, görüşmeden sonre gazetecilere yaptığı açıklamada, ''Almanya'da İslam köktendinciliğinin anonim birimleri de bulunabilir. Yaptığımız bilgi mübadelesi sonucu terörizm ağlarına karşı daha etkin mücadele verebiliriz. Biz Berlin'de terörizm ve İslam köktendinciliğine karşı bir Bilgi ve Analiz Merkezi kurduk'' dedi. 
     Ziercke'nin, Petkanov ile yaptığı görüşmede, Bulgaristan'da ikamet eden şüpheli köktendinci şahıslar konusunda Bulgaristan Örgütlü Suçlarla Merkez Mücadele Servisi NSBOP ve Emniyet Genel Müdürlüğü'nün sahip olduğu bilgileri talep ettiği, Petkanov'un da, Bulgar güvenlik servislerin elindeki bilgileri Alman yetkililere vereceğini söylediği belirtildi. 
     
</TEXT>
</DOC>
