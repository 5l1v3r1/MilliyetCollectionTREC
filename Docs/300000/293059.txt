<DOC>
<DOCNO> 293059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko20.html </URL>
<DATE> 2004/11/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Borsa, THY özelleştirmesi ve enflasyona odaklı 
</HEADLINE>
<TEXT>

     Borsa'da bu hafta, Türkiye'ye yarın gelecek olan IMF heyetinin temasları, AB ile ilişkiler, THY özelleştirmesi ve Kasım ayı enflasyon verileri yatırımcılar tarafından yakından takip edilecek. 
     Gedik Yatırım'ın haftalık strateji raporunda, İMKB Ulusal-100 Endeksi'nin geçen hafta yüzde 0.5 oranında yükselerek 23,293.21 puandan kapandığı belirtilerek, önceki hafta 616 milyon dolar civarında olan günlük ortalama işlem hacminin 500 milyon dolara gerilediği kaydedildi. 
     Raporda, ''Petrol fiyatlarının yeniden 49 doları aşmasının dünya borsalarına olumsuz yansıması ve endeks üzerinde etkili hisselerde yaşanan kar satışlarına bağlı olarak haftaya düşüşle başlayan hisse senetleri piyasası, IMF tarafından yeni ekonomik programın ön koşulları olarak görülen yasalar üzerindeki çalışmaların hızlandırılacağı yönünde yapılan açıklamalar ve IMF heyetinin 30 Kasım'da davet edilmesinin etkisiyle yeniden alıma dönmüştür'' denildi. 
     AB üyesi bazı ülkeler tarafından Kıbrıs'ın tanınması ve müzakereleri başlatma tarihi olarak 2006'nın işaret edilmesinin yeni alımlar için yatırımcıların beklemede kalmasına yol açtığına dikkat çekilen raporda, hafta boyunca işlemlerin belli hisselerde yoğunlaştığı, hisselerin önemli bir bölümünün yükselişe katılamadığının gözlendiği belirtildi. 
     Raporda, IMF heyetinin yarın çalışmalara başlaması için Türkiye'ye davet edildiği belirtilerek, şunlar kaydedildi 
     ''IMF'in yeni ekonomik program için ön koşul olarak gördüğü sosyal güvenlik, bankacılık ve vergi idaresi alanındaki ek düzenlemelerin hızlandırılması, program hazırlık çalışmalarının tamamlanması konusunda piyasalardaki beklentileri artırmıştır. Daha önce yapılan açıklamalarda aynı programın 1 Aralık'ta AB'ye sunulacağının belirtilmesi de bu görüşü desteklemektedir. Yeni ekonomik programla ilgili olumlu açıklamalar zaman zaman yatırımcılar tarafından fiyatlara yansıtılmasına karşın henüz programla ilgili tam bir fiyatlamanın yapıldığı da söylenemez. Özellikle işin finansman boyutunun ve diğer detayların henüz belli olmaması bazı yatırımcıların izlemede kalmasına yol açıyor.'' Bu hafta programla ilgili gelebilecek daha somut açıklamaların özellikle bono piyasasında, dolaylı olarak da hisse senetlerinde etkisini göstermesinin beklendiği vurgulanan raporda, bu beklentinin yanı sıra 17 Aralık tarihine yaklaşılırken AB ile ilişkilerin arttığı bir döneme girilmesinin piyasalarda tansiyonu artıracağına işaret edildi. 
     Raporda, ''Bu hafta yapılacak toplantılar ve yine AB liderlerinin yapacağı açıklamalar yatırımcılar tarafından dikkatle takip edilecektir'' görüşü dile getirildi. 
     Bir süreden beri gündemden düşen özelleştirme beklentilerinin Türk Hava Yolları THY ile yeniden önem kazanacağının düşünüldüğü belirtilen raporda, ön taleplerin toplandığı bu kuruluşa yüksek talep gelmesi durumunda piyasaların bundan olumlu etkileneceğinin tahmin edildiği kaydedildi. 
     Raporda, yatırımcıların ilgilenebileceği diğer bir konunun Kasım ayı enflasyon verileri olduğu ifade edilerek, ''Ancak haftanın son işlem gününde açıklanacak olması ve bu yıl için öneminin azalması nedeniyle enflasyonun etkisi sınırlı olacaktır. Uluslararası piyasalarda yükselişini sürdüren petrol fiyatları ve doların diğer para birimleri karşısındaki değer kaybı önümüzdeki süreçte Türkiye ekonomisine de zarar verecek riskler olarak algılanıyor. Bu durum piyasalarda zaman zaman satış baskısı oluşturulabilir'' denildi. 
     
</TEXT>
</DOC>
