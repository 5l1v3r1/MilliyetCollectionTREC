<DOC>
<DOCNO> 278438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonspo16.html </URL>
<DATE> 2004/10/08/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Fenerbahçe, Gaziantepspor'a hazırlanıyor 
</HEADLINE>
<TEXT>

     Fenerbahçe, Gaziantepspor'la 9. haftada yapacağı lig karşılaşmasının hazırlıklarını sabah antrenmanıyla sürdürdü. 
     Samandıra Tesisleri'nde gerçekleştirilen ve 1 saat 10 dakika süren antrenmanda futbolcular, ısınma hareketlerinin ardından kollarına takılan özel saatlerle dayanıklılığa yönelik kademeli koşu çalışması yaptılar. 
     İdmana, milli takımlarda bulunan oyuncuların yanı sıra, dünkü antrenmanda sol üst baldırından sakatlanan Önder Turacı da katılmadı. 
     Sarı-lacivertliler, Gaziantepsor maçı hazırlıklarına öğleden sonra gerçekleştireceği çalışmayla devam edecek. 
     Öte yandan kulüp doktoru Ethem Kavukçu, dün yapılan çalışmada sakatlanan Önder'in durumuyla ilgili olarak kulübün resmi web sitesine açıklama yaptı. Kavukçu, sol üst baldırında kas içi kanama tespit edilen Önder için, ''Oyuncumuz, 2-3 gün boyunca antrenmanlara katılamayacak. Bu süre zarfında, sağlık ekibi olarak Önder'in tedavisine devam edeceğiz'' dedi. 
     
</TEXT>
</DOC>
