<DOC>
<DOCNO> 286774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/magazin/mag00.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Emret Bakanım'da Başbakan projesi 
</HEADLINE>
<TEXT>


'Emret Bakanım'ın senaristi Haluk Özenç, önce hemşirelerden özür diledi sonra bombayı patlattı Bir bölümde oynaması için Başbakan'a teklif götüreceğiz 

MAGAZİN SERVİSİ 

'Emret Bakanım'ın senaristi Haluk Özenç ile başrol oyuncusu Kenan Işık, dizinin 27 Ekim'de ekrana gelen bölümündeki sözlere hemşirelerin tepki göstermesine şaşırdıklarını söyledi. 
Hemşirelerin diziye karşı başlattıkları imza kampanyasını öğrendiğinde şaşırdığını vurgulayan Özenç, dizinin İngiltere'de yayımlanan orijinalinden adapte edildiğini söyledi. Özenç, "Eğer yanlış yaptıysak hemşirelerden özür diliyoruz. Bu tür şeyler çok ciddiye alınıyor. Öyle bakıldığında her bölümde en az 4 derneği ayağa kaldıracak şeyler var. Komedi dizilerinin gerçekle bağlantısının kurulmaya başlanması tehlikedir" dedi. 

Erdoğan'a teklifte bulunacak 
Dizinin orijinalinde dönemin başbakanının rol aldığını ifade eden Özenç, "Biz de Tayyip Erdoğan'ın oynaması için bir toplantı yaptık. Bu özel bir organizasyon, ya da AB sürecindeki Türkiye'ye bir mesaj verme amaçlı kısa bir bölüm olabilir. Başbakanımıza böyle bir teklifimiz olacak" dedi. 
Dizide 'Bakan'ı oynayan Kenan Işık da hemşirelerin tepkisini yersiz bulduğunu söyledi. Işık, "Hemşireler İngiltere'de böyle bir şey yaptılar mı bilmiyorum. Neden bizim hemşireler hop oturup hop kalkıyor. Hemşirelerin mutlu olması gerekiyor. O kadar güzel oluyorlar ki onları görünce insanların kalpleri çarpıyor. Bakanların benim oynadığım karakteri 'Türkiye'de böyle bakan mı var ' diyerek ciddiye alacak halleri yok" diye konuştu. 


</TEXT>
</DOC>
