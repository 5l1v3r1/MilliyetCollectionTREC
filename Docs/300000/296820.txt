<DOC>
<DOCNO> 296820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonsiy01.html </URL>
<DATE> 2004/12/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan'dan Zana ve arkadaşlarının ilanına sert tepki .. 
</HEADLINE>
<TEXT>

     Başbakan Recep Tayyip Erdoğan, ''Hangi vicdanla bu aziz milleti, bu coğrafyanın ruhuna, hamuruna, birikimine yedi kat yabancı olan örneklerle mukayese etmeye kalkıyorlar. Bu, yenilir yutulur bir şey değil'' dedi. 
     Erdoğan, Brüksel dönüşünde Atatürk Havalimanı'nda gazetecilere temaslarına ilişkin açıklamalarda bulundu. 
     Bir gazetecinin, ''Dün bazı Avrupa gazetelerinde Leyla Zana ve arkadaşlarına ait bir ilan yayınlandı. Bu dönemde böyle bir ilanın yayınlanmasını nasıl değerlendiriyorsunuz'' şeklindeki sorusu üzerine Erdoğan, Türkiye'nin içinden geçtiği demokratik açılım sürecini, AB sürecini, yakalanan huzur ve istikrarı baltalamak isteyen bazı odakların, özellikle yabancı basın üzerinden çirkin bir oyun tezgahlamaya niyetlendiklerini belirterek, buradaki metin veya metinlerin bunu ifade ettiğini söyledi. 
     ''Türkiye'de et ve tırnak gibi birbiriyle kaynaşmış, kaderde bir, tasada bir, kıvançta bir bu aziz milleti, hangi tarihi, hangi sosyolojik, hangi coğrafya, hangi iktisat, hangi siyaset kriteriyle birbirinden ayırmaya gayret ediyorlar, bunu anlamak mümkün değil'' diyen Erdoğan, şöyle devam etti 
     ''Tabii şimdi diğer yara, burada ister istemez ben de vicdanımın sesiyle şunu haykırmak istiyorum Hangi vicdanla bu aziz milleti, bu coğrafyanın ruhuna, hamuruna, birikimine yedi kat yabancı olan örneklerle mukayese etmeye kalkıyorlar. Bu, yenilir yutulur bir şey değil. Bu tezgah için seçilen zaman ve zeminde nasıl bir oyun oynanmak istendiği çok açık net zaten ortada gözüküyor. 17 Aralık'ı adeta Türkiye'den bir şeyler tırtıklama gayreti için son fırsat gibi gören bazı şebekelerin arasına karışıp, bu hengamede biz de kendimize bir post kapabilir miyiz veya bir post uydurabilir miyiz, vitrine dizilenlerin asıl hesabı bu. Peki bunları vitrine dizenlerin hesabı ne Bu da işin tabii bir başka yanı. Onlar da bu tezgah üzerinden şüphesiz ki Türkiye'nin açılımlarını, istikrarını, yönelimlerini berhava edebileceklerini zannediyor olabilirler. Ama hiç ümitlenmesinler, bunu da gönül rahatlığı içinde söylüyorum. Biz bu oyuna gelmeyiz. Bu tezgaha gelmeyiz. Türkiye bu oyuna gelmez ve bu millet bu oyuna gelmez, bunu da böyle bilmelidirler.'' Erdoğan, salı günü grup toplantısında bu konuyu daha detaylı ve açık olarak millete açıklayacağını, duyuracağını belirterek, ''Çünkü bizler bir defa 72 milyon olarak bir ve beraber olmuş ve bu şekilde geleceğe demokratik yollarla yürümenin, insanca yürümenin, hakça özgürlükleri paylaşmak suretiyle yürümenin gayreti içerisindeyiz. Bu gayretimizi kimse gölgelemeye kalkışmasın ve bu süreci de bu şekilde işletmekte kararlıyız. 2 yıl içinde gerek Anayasa, gerekse yasalarda yapmış olduğumuz değişiklikler de bizim bu sürece nasıl inandığımızı, nasıl katkıda bulunduğumuzu çok açık göstermiyor mu '' şeklinde konuştu. 
     Erdoğan, gelecek hafta AB yolunda müzakere sürecine yönelik beklenen neticenin alınacağına inandığını kaydetti. 
     Erdoğan, Atatürk Havalimanı'nda yaptığı açıklamada, Brüksel'de Türkiye Odalar ve Borsalar Birliği ile İktisadi Kalkınma Vakfı'nın organize ettiği, işadamı, akademisyen ve medya mensupları ile sivil toplum örgütlerinin temsilcilerinin katılımıyla Türkiye Platformu 4. Dönem çalışmasını gerçekleştirdiklerini söyledi. 
     Başbakan Erdoğan, Avrupa Parlamentosu ve AB'de yetkili kişilerle bir araya geldiklerini ifade ederek, ''Çeşitli sunumlardan sonra bir deklarasyon ortaya kondu. Dün akşam AB Dönem Başkanı Hollanda Başbakanı Jan Peter Balkenende ve Dışişleri Bakanı Bernard Bot ile Dışişleri Bakanımızla birlikte baş başa bir görüşme yaptık. Bu görüşmede, artık son haftaya girerken nelerin yapılabileceğini karşılıklı değerlendirdik'' diye konuştu. 
     AB Komisyonu Başkanı Jose Manuel Barroso ile sabah saatlerinde görüştüklerini belirten Erdoğan, bu görüşmede de Komisyon'un 6 Ekim'deki raporu ve son gelişmeleri değerlendirme fırsatı bulduklarını söyledi. 
     Başbakan Erdoğan, bu arada AB Komisyonu'nun genişlemeden sorumlu üyesi Olli Rehn ile görüştüğünü, ayrıca Belçika Başbakanı Guy Verhofstadt ile de bir araya geldiğini kaydetti ve şöyle devam etti 
     ''Tüm bu görüşmelerde ısrarla üzerinde durduğumuz konular nelerdi, bunları kendilerine hatırlatma fırsatı bulduk. Birinci, ikinci, üçüncü taslakla ilgili görüşlerimizi kendilerine hatırlattık. Öyle inanıyorum ki önümüzdeki hafta AB yolunda müzakere sürecine yönelik temennim odur ki beklenen neticeyi alacağımıza inanıyorum. Çünkü bazı değişik yaklaşımların olmasına rağmen, bu yaklaşımların da olumlu istikamette geliştiğini müşahede ettik. Nihai amacımızın, hedefimizin kesin bir üyelik olduğunu ve bu üyeliğe giden yolda aracın müzakere süreci olduğunu, ama bu sürecin de ikinci bir karara gerek kalmaksızın 17 Aralık'ta verilmesi gerektiğini vurguladık.'' Görüşmelerde üzerinde durdukları diğer konulara da değinen Erdoğan, Kopenhag siyasi kriterlerinde yer almayan herhangi bir yeni şartın Türkiye'nin önüne getirilmemesini özellikle hatırlattıklarını vurguladı. 
     Erdoğan, ''Genelde de yaklaşımın bu istikamette olduğunu gördük. Cuma hayır olacaktır diye düşünüyorum'' dedi. 

     
</TEXT>
</DOC>
