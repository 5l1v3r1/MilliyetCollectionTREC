<DOC>
<DOCNO> 289077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonyas06.html </URL>
<DATE> 2004/11/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Evlenememe olasılığına tazminat yok 
</HEADLINE>
<TEXT>

     Yargıtay, ırzına geçilen kadının ''evlenme şansım azaldı, dolayısıyla eşimden alabileceğim destekten yoksun kaldım'' gerekçesiyle tazminat istemini yerinde bulmadı. 
     A.A muhabirinin aldığı bilgiye göre, Yargıtay'ın dava konusu kararını vermesine neden olan olay, şöyle gelişti 
     Yusufeli'nde bir kadın, ''henüz erginlik yaşına erişmeden önce bir kişi tarafından alıkonularak ırzına geçilmiş olması nedeniyle ileride evlilik yapabilme varsayımının azaldığını ve bu yüzden evlenmesi durumunda eşinden alabileceği destekten yoksun kalacağı'' gerekçesiyle maddi tazminat istemiyle dava açtı. 
     Yusufeli Asliye Hukuk Hakimliği, kadının maddi tazminat istemini kısmen kabul etti. 
     Bu kararın temyiz edilmesi üzerine konu Yargıtay'a geldi. Yargıtay 4. Hukuk Dairesi, yerel mahkemenin kararını oybirliği ile bozdu. 
     Kararda, davacı kadının, bir kişi olarak, mevcut ruhsal hali, sosyal durumu ile yaşamını sürdürmek ve bunun gerektireceği giderleri sağlamakla yükümlü olduğuna işaret edildi. 
     Yeni Türk Medeni Yasası'nın, ''eşlerin birbirlerine yardımcı olmak ve evlilik birliğinin gerektireceği giderlere malvarlıkları ile katılma yükümlükleri varsa da bu yükümlülüğün eşlerin birbirinin maddi gelirinden yasal olarak yararlanma zorunluluğu bulunmadığını'' düzenlediğine işaret edilen kararda, şöyle denildi 
     ''Buradaki yükümlülük birlikte yaşamaktan ve sosyal destekten kaynaklanmaktadır. Hukuktaki düzenlemeye göre, bir kişinin geçim ve yaşamının bir başka kişiye bağımlı olacağı anlamına gelen böyle bir düşünce şekli, günümüzün değişen yaşam biçimi ile toplumsal değer yargılarına uygun olmadığı gibi kadın-erkek eşitliği gerçeğine de ters düşer. 
     Bu nedenlerle adı geçen davacının, davalının erkeğin haksız eylemi sonucu uygun bir evlilik yapabilme şansının azalacağı kabul edilse bile, bu durum maddi anlamda kazanç kaybı nedeni olarak kabul edilemez. O halde davacının varsayıma dayalı destekten yoksunluk niteliğindeki maddi tazminat isteğinin reddine karar verilmelidir.'' Yargıtay 4. Hukuk Dairesi, yerel mahkemenin bu yönler üzerinde durmadan verdiği kararı usul ve yasaya aykırı bularak bozdu. 
     Yerel mahkeme, ilk kararında direnirse ve bu karar temyiz edilirse konu, Yargıtay Hukuk Genel Kurulu'na gelecek. 
     
</TEXT>
</DOC>
