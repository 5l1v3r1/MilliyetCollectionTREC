<DOC>
<DOCNO> 264098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/soneko22.html </URL>
<DATE> 2004/08/17/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Irak Devlet Başkanı Vize uygulaması ticareti engellemeyecek 
</HEADLINE>
<TEXT>

     Irak Devlet Başkanı Gazi El Yaver, ilk olarak Türkiye'yi ziyaretinin tesadüf olmadığını ve Türkiye'nin özel bir öneme sahip olduğunu belirterek, ''Türkiye ile entegrasyon sağlayabileceğimiz çok konu var, istikrar sağlandığında bunu yapabileceğiz'' dedi. 
     Irak Devlet Başkanı Gazi El Yaver, Dış Ekonomik İlişkiler Kurulu DEİK -Türk Irak İş Konseyi tarafından, Ankara Sheraton Oteli'nde düzenlenen çalışma kahvaltısına katıldı. 
     El Yaver, burada yaptığı konuşmada, 20 yıldır işadamı olduğunu ve öncesinde siyasete girmeye düşünmediğini belirtirken, ''hepimiz ülkemizin kurtulması için siyasete girdik, ben belki devletten çok işadamlarını temsil edebilirim'' dedi. 
     Bazı Avrupa ülkelerinin uzun süre savaştıklarını, ancak daha sonra ekonomik çıkarlar gereği birleştiklerini ifade eden El Yaver, şöyle devam etti 
     ''Biz birbirimize muhtacız, Türkiye gibi güçlü ve istikrarlı komşulara ihtiyacımız var. Türkiye'nin AB'ye üye olmasını istiyoruz. Türkiye, bunu hak ediyor. Bu bölgenin de hayrına olacaktır. Çünkü Türkiye önemli bir ülkedir.'' Ticarette kalite, fiyat ve siyasi dengelerin göz önünde bulundurulduğuna dikkati çeken El-Yaver, Türkiye'nin bu üç ölçüte de sahip olduğunu kaydetti. 
     Irak ile çalışmak isteyen işadamlarının, Irak'taki insan gücünün de geliştirilmesine çaba göstermesini isteyen Gazi El Yaver, Irak'ta işsizlik oranının çok yüksek olduğunu, istihdam sağlamaya ihtiyaç duyulduğunu anlattı. 
     ''Türkiye'ye baktığımda, demokrasinin ülkelerin gelişmesine katkıda bulunduğunu görüyorum'' diyen konuk Devlet Başkanı El Yaver, vize uygulamaları ile ilgili olarak da, Irak'a giren teröristleri ayıklamak için uygulamaya ihtiyaç duyulduğunu belirtti. 
     El Yaver, ''ancak vize uygulamasının ticari ilişkileri engellemesine izin vermeyeceğiz'' dedi. 
     
     BAKAN TÜZMEN 
     Devlet Bakanı Kürşad Tüzmen de, 2003 yılında Irak'a ihracatı 3 milyar dolara çıkartmayı hedeflediklerini, ancak bunun olmadığına işaret etti. Tüzmen, ''bu geçmişte kaldı, çok çeşitli sorunlara rağmen ticaret hacmimiz 2 milyar doları buluyor. 1000'e yakın işadamımız şu an Irak'ta çalışmaya devam ediyor'' dedi. 
     Irak ile ticaret hacminde 2005 yılında 5 milyar dolara ulaşmayı hedeflediklerini ifade eden Tüzmen, ikinci gümrük kapısını hızla gerçekleştireceklerini söyledi. 
     Ticaret hacmi ve yatırımları artırabilmek için güvenliğin birinci şart olduğuna işaret eden Tüzmen, KEK toplantısını önümüzdeki günlerde yapmayı kararlaştırdıklarını, işadamları ile ziyaretlere tekrar önümüzdeki günlerde başlayacaklarını bildirdi. 
     Bakan Tüzmen, ''Irak'ın dünya ile entegrasyonunu destekliyoruz. Kardeş Irak halkının bu sıkıntılı dönemi en kısa sürede atlatmasını ümit ediyoruz. Irak halkının hak ettiği gelir seviyesine ulaşmasını istiyoruz. Bunun için de ticaret şart'' diye konuştu. 
     
     TOBB BAŞKANI 
     Türkiye Odalar ve Borsalar Birliği TOBB Başkanı Rifat Hisarcıklıoğlu da konuşmasında, Irak'ta işadamı ve nakliyecilerin can güvenliğinin bulunmadığına dikkati çekerek, ''ticaretin engeli, sokakların güvensizliğidir'' dedi. 
     Hisarcıklıoğlu, Irak'ın zor bir geçiş dönemi içinde olduğunu, yönetimin koalisyon güçlerinden Iraklılara devri ile çok önemli bir aşamaya gelindiğini anlattı. 
     Irak'ın istikrarının, öncelikle Iraklıların sorunu olduğunu ifade eden Hisarcıklıoğlu, ''Ancak Irak'ta siyasi istikrarsızlık hem Irak halkı hem Türkiye hem de bölge için faydalı değildir'' dedi. 
     Hisarcıklıoğlu, Irak'taki ihalelerden Türk işadamlarının daha fazla pay almasını isteğini de dile getirdi. 
     
</TEXT>
</DOC>
