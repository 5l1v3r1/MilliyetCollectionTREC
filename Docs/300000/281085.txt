<DOC>
<DOCNO> 281085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/magazin/amag.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'İlk öpücük' unutulur mu 
</HEADLINE>
<TEXT>


İş, sanat, sosyete ve medya dünyasından 50 ünlünün hayatlarındaki ilk öpücükle ilgili anıları kitap haline getirildi. Kitabın geliri Türk Böbrek Vakfı'na bağışlanacak 

CESUR SERT İzmir DHA 

Kasımda piyasa çıkacak '50 İlk Öpücük'ün tüm gelirinin Türk Böbrek Vakfı'na bırakılacağını belirten Tunç Erden Yakar, "Projemi, ortağım Murat Çıtak'la birlikte Duygu Asena'ya açtık. 'Bir kitap haline getirir, gelirini bir yerlere bağışlarız' diyerek destek verdi" dedi. 

'Bir kişiye kırıldık' 
Kitabı 4 ayda Çıtak ve Sibel Gökçe'nin de katkılarıyla hazırladığını belirten Yakar, "Ben ve Asena bu projede bir tek ünlüye kırıldık. Asena'nın olduğu bir çalışmada yer almayacağını basın danışmanı aracılığıyla bize bildirdi" diye konuştu. 
Kitapta Naim Dilmener, Ayşegül Aldinç, Duygu Asena, Ayşenur Yazıcı, Ece Uslu, Müjdat Gezen, Ahmet Selçuk İlkan, Oktay Kaynarca, Aysel Gürel, Kerem Alışık, Erol Büyükburç, Sibel Gökçe, Ahu Tuğba, Melih Kibar, İpek Tuzcuoğlu ve Deniz Pulaş'ın aralarında bulunduğu 50 kişinin anıları yer alıyor. Tamer Karadağlı'nın anısını, adının karıştığı skandalın ardından geri çektiği belirtildi. 

İpek Tuzcuoğlu 

Karşıyaka 1715 sokak, mahalle ve esnaf sakinleri. Yakartop favorimizdi. İşte o günlerin birinde, yaşlar 11 - 12 civarı voleybol oynamak için sokak arasında toplandık. Kaybedenler için pek de masum olmayacak cezalar arıyorduk. Kazananlar kaybedeni öpecekti. Topu düşürdüm. Sıcacık bir öpücük beni eritti. Daha sonraları sevgili Tayfun'la küçük küçük çocuksu flörtlere başladık. Ve ben ilk aşk şiirimi yazdım. 


Oktay Kaynarca 

Ortaokuldaydım. Bir kızcağız vardı. Sınıfımızdaki en masum, en sessiz, en hanım kızdı. Ona olan ilgimi biliyordu. Ama ben gidip anlatamıyordum. En sonunda cesaretimi toplayıp konuştum. Sonuç hüsran. Liseye başladık. Aynı sınıfa düştük. Bir gün kızcağız geldi dikildi karşıma. "Hata yaptım, şimdi ben seninle çıkmak istiyorum" dedi. Bir gün ders boş. Okulun kuytu bir köşesinde laflıyoruz. Lafın ortasında bana sarılıp soluğumu kesercesine öpmez mi 


Ece Uslu 

Ortaokul yıllarımdı. İzmir'de okuyordum. Etrafımda Amerikalılar vardı NATO'da çalışan. Çok samimi olduğum bir ailenin çocukları vardı. Onların üst katına 'Edi' adlı bir çocuk taşınmıştı. Edi'yle iple mektuplaşıyorduk. Benden hoşlanıyormuş. Çocuktan öpüşmek, teklifi geldi. Bir gün aşağıda oyun oynuyorduk. Beni evime bırakmak istedi. 7. katta oturuyordum. Yürüyerek çıktık, daha fazla vakit geçirmek için herhalde. 6. kata geldiğimizde vedalaşırken beni öptü ve ikimizde farklı yönlere koştuk. Ben hemen eve kaçtım. 


</TEXT>
</DOC>
