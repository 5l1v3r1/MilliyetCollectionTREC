<DOC>
<DOCNO> 270926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sondun31.html </URL>
<DATE> 2004/09/11/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
KKTC'de Metehan Sınır Kapısı'nda gerginlik... 
</HEADLINE>
<TEXT>

     Miraç Kandili dolayısıyla mevlit okutmak için Larnaka'daki Hala Sultan Camii'ne gitmek isteyen bir grup KKTC vatandaşından bazılarına, Rum yönetiminin, Türkiye kökenli oldukları gerekçesiyle Rum tarafına geçişlerine izin vermemesi, Metehan Sınır Kapısı'nda protesto ediliyor. 
     Milliyetçi Adalet Partisi'nin MAP organize ettiği mevlit için saat 17.00 dolaylarında 20 otobüsle Metehan Sınır Kapısı'na giden vatandaşlar, KKTC tarafında kayıtlarını yaptırdıktan sonra, Rum tarafına geçmeye başladı. Üç otobüs geçiş yaptı ve Rum polisi, Türkiye kökenli olan KKTC vatandaşlarının Rum tarafına girişine izin vermedi. Bunun üzerine diğer geçiş yapanlar geri döndü ve sınır kapısında geçiş için bekleyen grupla birlikte durumu protestoya başladı. 
     Metehan Sınır Kapısı'nda slogan atarak, trafiği kapayan grup, ''Hükümet istifa'', ''Başbakan istifa'', ''Başbakan Buraya'', ''Kıbrıs Türktür Türk Kalacak'' şeklinde slogan atarak, yolu kapadı ve araçlarıyla Rum tarafına dönem Rumların geçişlerini engelledi. İstiklal Marşı okuyan grup daha sonra yola oturdu, bu sırada bir kişi Kuranıkerim okumaya başladı. 
     Protesto eylemi nedeniyle Lefkoşa'da arabalı geçişlerin yapıldığı Metehan Sınır Kapısı'nın KKTC ve Rum tarafında trafik durduruldu. 
     Geniş güvenlik önlemi alan polis, grubu dağıtmaya ve sınır kapısının açılmasını sağlamaya çalışıyor. Protestocu grubun sınır kapısındaki eylemi devam ediyor. 
     
</TEXT>
</DOC>
