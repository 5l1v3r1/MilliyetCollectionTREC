<DOC>
<DOCNO> 292946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/siyaset/axsiy02.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Patrik ticaret üssü yaptırıyor' 
</HEADLINE>
<TEXT>


İşadamı Floridi, Yunanistan'da yapılan dev ticarethane arsasının Patriğin olduğunu iddia etti 

ÖMER ERBİL İstanbul 


Fener Rum Ortodoks Patrikhanesi'ne Heybeliada Ruhban Okulu'nun tamiratı için yaptığı 3 milyon 300 bin dolar bağışın patrikhane yetkilileri tarafından kendi hesaplarına geçirildiğini ileri sürerek dava açan işadamı Vasilaki Floridi yeni bir iddiayı gündeme getirdi. Floridi, Selanik yakınlarında inşasına başlanan dünyanın en büyük alışveriş merkezilerinden biri olarak gösterilen "Mediterrean Cosmos"un arsasının patrik ve patrikhane yetkilileri üzerine olduğunu ileri sürdü. 
Bu konuda bir dosya hazırlayan Floridi, bir ticaret üssü konumunda olacak Mediterranean Cosmos isimli alışveriş merkezinin kurulduğu 330 dönümlük arazinin sahibi olduğunu öne sürdüğü Patrikhane'nin böyle bir yatırımı Türkiye yerine Yunanistan'da yapmayı tercih ettiğini belirtti. Floridi şu iddialarda bulundu "Dini ve ruhani konuları insanlara anlatması gereken patrik ve yandaşları insanları ruhani konularda bilgilendirmek ve onları doğru yola sevk etmek yerine bir tüccar gibi hareket ederek ticaretle uğraşmaktadır. Birçok insanın dini duygularıyla adeta alay eder gibi yardım amacıyla toplanan paraları, daha da artırmak için ticarethaneler yapmaktadırlar." 




</TEXT>
</DOC>
