<DOC>
<DOCNO> 254526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/spor/axspo02.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım prangası 
</HEADLINE>
<TEXT>


Fenerbahçe Başkanı tarafından Haysiyet Divanı'na verilen eski yönetici Sadettin Saran'ın iki yıl ihraç edilmesi kararlaştırıldı. Saran 2006'da yapılacak genel kurula katılamayacak 

YUSUF KOBAL 


Erdoğan açıkladı 
FENERBAHÇE Kulübü Haysiyet Divanı, kulüp eski yöneticilerinden Sadettin Saran'ın iki yıl süreyle genel kurul üyeliğinden geçici ihracına karar verdi. Tuncer Erdoğan başkanlığında dün kulüp binasında toplanan Haysiyet Divanı, kararı 7 üyenin oybirliğiyle aldı. Erdoğan, yaptığı açıklamada, Saran'ın davranışının, tüzüğün 68-B-3. maddesi gereğince "üyelerin şeref ve haysiyetine vaki tecavüz" kabul edildiğini belirtti. 

Bahçede dolaştı 
SADETTİN Saran'ın 30 gün içinde kulüp yönetim kuruluna başvurarak, konuyu genel kurula götürebileceği bildirildi. Saran, "Kulüpte kirli işler dönüyor" sözleri üzerine Başkan Yıldırım tarafından Haysiyet Divanı'na verilmişti. Sadettin Saran savunmasında da "Sözlerimin arkasındayım. Bu sözleri bir konuşmasında başkan da söylemişti" ifadelerini kullanmıştı. Bu arada karar alınırken Yıldırım'ın kulüp binası bahçesinde dolaşması da dikkat çekti. 

Hayret ve üzüntü 
SADETTİN Saran iki yıllık hak mahrumiyeti ile ilgili yaptığı yazılı açıklamada ise "Kararı hayret ve üzüntüyle öğrendim. Bana verilen bu cezanın hangi amaca hizmet ettiği aşikardır. Bu kararı verenlere de, verdirenlere de hayırlı olmasını dilerim. Şu gerçeğin herkes tarafından bilinmesini istiyorum Uğradığım hiçbir haksızlık, ömrümün sonuna kadar Fenerbahçe'ye hizmet etmemi engelleyemez" ifadelerini kullandı. 

Karara tepkiler 
Şevket Yılmaz Fenerbahçe 2000 Derneği Başkanı 
"Korkunun ecele faydası yok. Sadettin Saran'a verilen bu ceza, ağır olmuştur. Hak etmediği bir cezadır. Fenerbahçe camiası vicdanında bunu sorgulayacaktır ve en doğru kararı kamuoyu verecektir." 
Kazım Bayülken Kadıköy Grubu Lideri 
"Bence Sadettin Saran'ın ettiği laflar başkanın da bugüne kadar ettiği laflar. Birçok kişi bu sözleri tekrarladı. En çok da başkan her yerde söyledi. Saran'a verilen ceza, politik bir ceza." 

'Aman kimse gelmesin' 

YUSUF DURSUN 

Daum fırtınası 
YENİ sezon hazırlıklarını dün yaptığı antrenmanla sürdüren Fenerbahçe'de Daum fırtınası yaşandı. Alman hoca, sık sık çalışmayı keserek orta saha ve defans oyuncularını uyardı. Tecrübeli çalıştırıcı, "Kaleye rakip getirmeyin ki, kalecilere iş düşmesin. Siz öyle bir futbol oynayın ki, kaleciyi gündemden kaldırın" ifadelerini kullandı. Bu arada Daum dün Samandıra Tesisleri'ne gelen yöneticilerle bir görüşme yaparak kaleci konusundaki ısrarcı tavrını sürdürdü. Konunun acilen çözülmesini istedi. 

Başkan barış ödülü aldı 

ZONGULDAK'IN Ereğli İlçesi'nde bu yıl 11.'si düzenlenen "Uluslararası Sevgi Barış Dostluk Kültür ve Sanat Festivali" etkinlikleri kapsamında Fenerbahçe Spor Kulübü Başkanı Aziz Yıldırım'a barış ödülü verildi. Yıldırım, sahalarda her zaman sevgi, barış ve dostluk yaşanması dileğinde bulunarak, "Son yıllarda gerek profesyonel gerekse amatör sporlarda ve tribünlerde istenmeyen olaylar oldu. Bunları yeniden gündeme getirip konuşmak değil, geleceğe umutla bakmak istiyorum" ifadelerini kullandı. 

Petkov çözüm arıyor 

MURAT AKBAŞ 

Kulübe geldi 
SARI - Lacivertli takımla ilişkisi kesilen Petkov dün kulüp binasında yöneticilerle biraraya geldi. Bulgar futbolcu, geçen yıl çok büyük fedekarlıklar yaptığını ve sesini çıkarmadan tribünde oturduğunu belirterek, "Daum ve yönetimin bana karşı olan tavrını anlamak mümkün değil. Aldıkları yollama kararı beni şok etti" diye konuştu. 

'İşim çok zor' 
PETKOV, pazartesi günü yöneticilerle bir kez daha görüştükten sonra tavrının netleşeceğini söyledi, "İşimin çok zor olduğunu biliyorum. Çünkü artık kamplar başladı ve takımlar kadrolarını şekillendirdi. Yine de yönetim eğer kolaylık gösterirse, bonservisimi alıp, Türkiye'de ya da yurt dışında takım bulmaya çalışacağım" dedi. 



</TEXT>
</DOC>
