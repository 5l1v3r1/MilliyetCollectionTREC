<DOC>
<DOCNO> 297609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy29.html </URL>
<DATE> 2004/12/14/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Erdoğan'ın AB üyesi ülkelerin büyükelçilerine yemeği... 
</HEADLINE>
<TEXT>

     Başbakan Recep Tayyip Erdoğan, 17 Aralık'daki AB Zirvesi'nde Türkiye'nin önüne kabul edemeyeceği koşullar ortaya konması durumunda, AB'ye ''hayır'' demekten çekinmeyeceğini belirtti. 
     Başbakan Erdoğan, AB üyesi ülkelerin büyükelçilerine Başbakanlık Resmi Konutu'nda verdiği yemekte, büyükelçilerin sorularını yanıtladı. 
     Alınan bilgiye göre, Erdoğan, Türkiye'deki kadın hakları ile ilgili soru üzerine, kadınlara karşı ayrımcılığı gidermek için bu konudaki düzenlemeleri Alman yasasından aynen tercüme ettiklerini söyledi. Erdoğan, ''Almanya'da kadının statüsü neyse, bizde de o'' dedi. 
     Başbakan Erdoğan, bir büyükelçinin, ''Siz konuşmanızda, Türkiye'nin AB'den beklentilerini öncelik sırasına koymadan belirttiniz. Ama bu beklentileri şimdi sıralamanızı istesek nasıl sıralarsınız '' sorusu üzerine, bu beklentiler arasında öncelik yapamayacağını, hepsinin de birbirinden ayrı önemli, konular olduğunu söyledi. 
     Erdoğan, ''Siz bize Kopenhag'da, Kopenhag kriterleri diye bir liste verdiniz. Biz size o zaman sorduk, 'bunları yerine getirirsek müzakerelere hemen ve gecikmeksizin başlayacak mıyız'. Siz de 'evet' dediniz. Şimdi bunlar nereden çıkıyor '' diye konuştu. 
     
     KIBRIS 
     Erdoğan, 17 Aralık tarihinden önce Kıbrıs'la ilgili herhangi bir açılım olup olmayacağı yönündeki bir soru üzerine, bunun kesinlikle söz konusu olmayacağını, olmasının da hakkaniyete aykırı olacağını belirtti. 
     Başbakan Erdoğan, ''Siz O'nu Kıbrıs sınır sorunları ile birlikte içinize aldınız. Bu, AB'nin sorunudur. Dolayısıyla şimdi bu sorunu bizim çözmemizi bekleyemezsiniz. Yalnız biz şunu yaparız BM, bu konuda bir girişim başlatırsa, biz daha önce yaptığımız gibi iyi niyetle, yapıcı katkılarımızı esirgemeyiz. Tabi bu müzakerelere başladıktan sonra söz konusu olabilecek bir şeydir'' dedi. 
     Başbakan Erdoğan, ''AB'nin kararları uzlaşma ile alındığı, dolayısıyla Türkiye'den de bu uzlaşmalara açık olmasının isteneceği'' şeklindeki sözler üzerine, şöyle konuştu 
     ''Evet biz bu uzlaşmayı Helsinki'de ve Kopenhag'da yaptık. Orada uzlaştık ve o uzlaşma üzerine değişimi ve dönüşümü gerçekleştirdik. Biz o uzlaşmaya Kopenhag'da varmıştık ve şimdi onun sonucunu bekliyoruz. Ben o zaman da sormuştum 'başka bir şey var mı ' diye. Verhaugen de 'masanın üzerinde birşey kalmadığını' söylemişti. 17 Aralık'da kabul edemeyeceğimiz koşullar ortaya konulursa, Türkiye AB'ye 'hayır' demekten çekinmeyecektir. Türkiye, bugüne kadar ne yaptıysa AB'nin zorlamasıyla değil, kendi kaynakları ve çabasıyla yapmıştır. 
     Türkiye'ye özel statü verilmek istenmesi, Türkiye'yi ve Türk milletini tanımamak anlamına gelir. Eğer böyle bir şey olursa, müzakereler başlamazsa ya da bir şekilde sonlandırılırsa, o durumda Türkiye'nin ne yapacağına kendisi karar verir. Türkiye bundan önce olduğu gibi bundan sonra da kendi ayakları üzerinde durabilecek bir ülkedir.'' Başbakan Erdoğan, Gümrük Birliği'nin ek protokolünün uygulanmasının, müzakereler sırasında ele alınabilecek bir konu olduğunu söyledi. 
     Türkiye'nin AB'ye yük olmaya gelmediğini, ''AB ile müzakerelere başladıktan sonra para gelecek'' havasında olmadığını da kaydeden Erdoğan, Türkiye'nin AB'nin dış ticaret açığını da finanse ettiğini söyledi. 
     
     EN İYİ UZLAŞMA 
     Görüşmede, bir büyükelçinin, ''en iyi uzlaşma, iki tarafı da memnun etmeyen uzlaşmadır'' dediği belirtildi. 
     Öte yandan, Başbakan Erdoğan'ın kabul ettiği Ayrımcılıkla Mücadele Ligi Anti-Defamation League Başkanı Abraham Foxman'ın, 2. Dünya Savaşı sırasında Yahudiler'in, Naziler'den kurtarılması için çalışan ve aralarında Türkler'in de bulunduğu diplomatlar için ABD'de de düzenleyecekleri törene Erdoğan'ı davet ettiği kaydedildi. 
     
</TEXT>
</DOC>
