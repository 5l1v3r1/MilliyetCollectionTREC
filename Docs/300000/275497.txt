<DOC>
<DOCNO> 275497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/spor/spo01.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizi kimse kurtaramaz' 
</HEADLINE>
<TEXT>



Bosque'nin öfkesi 
GÖZDEN çıkarılan Del Bosque, dünkü çalışma öncesi futbolculara sert çıktı. İspanyol hoca, "Bize hiç kimse yardım edemez. Ne yaparsak birlikte yapacağız. Bu kötü futbolun sistemle filan alakası yok. Öncelikle siz oynadığınız futboldan zevk alıyor musunuz Ben almıyor, sizlerin de aldığını sanmıyorum. Bodo maçını kazanmaktan başka alternatifimiz yok. Hiç olmazsa gruba kalalım" dedi. 

Revizyon zamanı 
BOSQUE'NİN Bodo maçına çıkaracağı on birde de revizyona gideceği öğrenildi. Ankaraspor önünde kötü futbol ortaya koyan Okan Buruk, Ali Güneş, Carew ve İbrahim Akın'ı yedeğe çekmeyi planlayan tecrübeli hocanın Pancu, Tümer, Fatih Sonkaya ve Ahmed Hassan'a forma vereceği bildirildi. Bodo maçının hazırlıklarına dün sabah tek çalışmayla başlayan Beşiktaş, bu akşam Ümraniye'de kampa girecek. 

Koltuk kavgası 

ANKARASPOR maçında Beşiktaş Şeref Tribünü'nde Futbol Şube Sorumlusu Kıvanç Oktay'ın başkanın koltuğuna oturmasının yönetim içinde soğuk rüzgarlar estirdiği ortaya çıktı. Yıldırım Demirören'in yurt dışında, İkinci Başkan Murat Aksu'nun da Ankara'da olması nedeniyle başkanlığı temsil görevi hiyerarşi gereği Genel Sekreter Kenan Öner'de bulunması gerekirken Oktay bu kuralı göz ardı etti. Bu durumun diğer yöneticilerin tepkisini çektiği öğrenildi. 

Son gece ne oldu 

ÜMRANİYE'DE önceki akşamki toplantıda Del Bosque için oylama yapıldı. Başkan Yıldırım Demirören'in görüş belirtmediği toplantıda, "Hocanın kariyerine ve başarılarına sözümüz yok. Ancak bu şartlarda takımın başarıyı yakalaması çok zor. Hocayı gönderelim. O gitmezse, biz gideriz. Kendisiyle oturup, konuşalım. Tokalaşarak ayrılalım. Bodo maçına kadar, takımın başında kalmasını isteyelim" diye ortak görüş ortaya çıktı. İspanyol hocaya tek desteğin Futbol Şube Sorumlusu Kıvanç Oktay'dan geldiği de belirtildi. 

Oktay bırakıyordu 
KIVANÇ Oktay'ın, toplantıda ağır eleştiriler aldığı ve boy hedefi olduğu için istifanın eşiğine kadar geldiği öğrenildi. Ancak birçok yöneticinin Oktay'a destek vererek, "Neden tek suçlu Oktay olsun Ona sezon başında tam yetki veren biz değil miyiz Her yapılan transferi alkışladık, fotoğraflara girmek için birbirimizle yarıştık. O gün Oktay iyiydi de, bugün mü kötü Eğer ortada bir başarısızlık varsa, bunun suçlusu hepimiziz" dedikleri bildirildi. 

Kritik oylama 
BOSQUE'NİN ipinin çekilmesinden sonra Ümraniye'deki toplantıda takımın başına getirilecek yeni isimlerin tartışıldığı ifade edildi. Yöneticilerin, yeni bir yabancının risk olacağı görüşünde birleştiği, bu nedenle rotanın yerliye çevrildiği vurgulandı. Gündeme ilk olarak, Yılmaz Vural, Samet Aybaba, Rasim Kara, Rıza Çalımbay ve Ziya Doğan'ın geldiği öğrenildi. Vural ve Kara'nın ilk oylamada elendiği, yöneticilerin tribünden gelen tepkileri hatırlatarak, Samet Aybaba'yı da liste dışına ittikleri belirtildi. Final oylamasına Ziya Doğan ile Rıza Çalımbay'ın kaldığı, sonuçta Doğan'da karar kılındığı bildirildi. 

Tayfun'a ağır fatura 

ANKARASPOR maçının ikinci yarısında İsmail Güldüren'in yüzüne tükürdüğü için kırmızı kartla oyun dışı kalan Tayfun Korkut, tedbirli olarak PFDK'ya sevk edildi. Hakem Metin Aydoğan'ın yanı sıra gözlemci Taner Yalçındağ tarafından da federasyona rapor edilen tecrübeli futbolcu talimatın "kaba, müztehzi ve küçük düşürücü hareketler" başlıklı 44. maddesine göre işlem görecek. Savunması istenen Tayfun'a asgari iki maç ceza verilecek, tahrik unsuru bulunursa yaptırım katlanabilecek. 

Hakem Torres 

UEFA Kupası'ndaki temsilcilerimizin perşembe günkü maçlarını yönetecek hakemler belli oldu. Beşiktaş - Bodo Glimt karşılaşmasında İspanyol Victor Jose Esquinas Torres, Athletic Bilbao - Trabzonspor mücadelesinde Norveçli Tom Henning Ovrebo ve Gençlerbirliği - Egaleo sınavında İtalyan Roberto Rosetti düdük çalacak. 

İlhan'a vize 

BEŞİKTAŞ yönetimi, daha önce iki kez kendisine olumsuz yanıt verdiği İlhan Mansız ile dün bir görüşme yaptı. Almanya'dan dönen yıldız futbolcu, ayağının tozuyla Ümraniye'ye geçti. Yönetim, dönüşüne yeşil ışık yaktığı İlhan'dan, ocak ayına kadar tedavisini aksatmadan sürdürmesini ve kendilerinden haber beklemesini istedi. 



</TEXT>
</DOC>
