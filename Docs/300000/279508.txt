<DOC>
<DOCNO> 279508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur10.html </URL>
<DATE> 2004/10/12/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bu köy Van Gölü'ne kayıyor 
</HEADLINE>
<TEXT>

     DHA 

VAN'ın Ağartı Köyü sakinleri, büyük korku ve panik yaşıyor. Geçen hafta meydana gelen 3.5 büyüklüğündeki sarsıntıda evlerin zemininde çökmeler, duvarlarda derin çatlaklar oluştu. 
     Van Gölü kıyısında heyelanlı bölge üzerine kurulduğu belirtilen 40 haneli 300 nüfuslu Ağartı Köyü'ndeki evlerin göle doğru kaydığı saptandı. 
     Yüzüncü Yıl Üniversitesi Mimarlık Mühendislik Fakültesi Jeoloji Mühendisliği Bölümü Araştırma Görevlisi Alper Şengül, köyün en kısa zamanda boşaltılması gerektiğine dikkat çekerek, "Köy göle sıfır noktada. Köyün kurulu bulunduğu alan toplu halde göle doğru kayıyor. Bölgede bulunan fayların en küçük hareketi de kaymayı hızlandırıyor'' dedi. 
     Korku ve panik yaşayan köy sakinleri, önlem alınması için valiliğe başvurmaya hazırlanırken, jeolojik araştırmalar yapan Araştırma Görevlisi Alper Şengül, "Köy çanak içine ve heyelanlı bölgeye kurulmuş. Yıllardan beri köy yavaş yavaş göle doğru kaymış ve engebeli bir hal almış. 
     Ayrıca kayan köyün üzerine kurulu olduğu alanın altı suyla dolu. Bundan dolayı küydeki alan çökmede yapıyor. Evlerin bir çoğunda kaymanın ve çökmenin etkisiyle geniş çatlaklar oluşmuş. 
     Öte yandan bölgede irili ufaklı birçok fay bulunuyor. Bu fayların en küçük hareketinde büyük zararlar meydana geliyor. 5 ve üzerinde bir depremle bu köy yerle bir olur. Çünkü heyelanın tetikçisi, irili ufaklı depremlerdir. Alınabilecek en önemli tedbir köyün şu anda bulunduğu bölgeden başka bir yere taşınmasıdır'' diye konuştu. 
     
</TEXT>
</DOC>
