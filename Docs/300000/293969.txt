<DOC>
<DOCNO> 293969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/dunya/axdun01.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın Kıbrıs şartı 17 Aralık'ı görelim 
</HEADLINE>
<TEXT>


ANKARA Milliyet 


Başbakan Recep Tayyip Erdoğan, 17 Aralık öncesi Güney Kıbrıs'ın tanınması mesajı gönderen Avrupa Birliği'ne AB , "Dayatmayın, 17 Aralık'a kadar Kıbrıs'la ilgili bir adım atmayız" dedi. 17 Aralık'ta Türkiye ile ilgili verilecek kararın birçok şeyi farklı şekilde etkileyebileceğini belirten Erdoğan, "17 Aralık'ta biz beklentilerimizi buluruz. Arkasından da müzakere süreci içerisinde onları oturur, konuşuruz. Önce 17 Aralık'ı görelim. O sürecin içinde değerlendirir, atılması gereken adımları atarız" dedi. 

Jest yaptık, dayatmayın 
Erdoğan, dün NTV'nin sorularını yanıtladı. 17 Aralık öncesine yönelik sert, sonrasına yönelik de yumuşak mesajlar veren Erdoğan, "Kıbrıs'la ilgili Genel Başkan olduğum günden beri bir hassasiyetim var" diye konuştu. 
Bütün olumsuzluklara rağmen Rumların Gümrük Birliği üyeliğine onay vererek, jest yaptıklarını belirten Erdoğan, "Ama bütün bu olanlardan sonra AB, Kıbrıs'la ilgili bize yeni bir dayatmayı önümüze getiremez. 17 Aralık'ta biz beklentilerimizi buluruz. Müzakere süreci içerisinde onları oturur konuşuruz. Dost kazanmaya yönelik politika yapıyoruz" şeklinde konuştu. 

Fırsatçılık yakışmaz 
Erdoğan, "Tarih verilir, arkasından da sonuç bildirisinde Türkiye, Güney Kıbrıs'ı tanır' formülüne sıcak bakıyor musunuz " sorusuna da, şu yanıtı verdi "Bu konular geleceğe yönelik tarih içinde ele alınacak. Yunanistan Başbakanı Karamanlis ve Rum lider Papadopulos bize olumlu yaklaşıyor. Burada fırsat değerlendirmesini ve fırsatçılığı yakışıksız bulurum" yanıtını verdi. 
Kıbrıs'la ilgili çözüm mücadelesini sürdüreceklerini belirten Erdoğan, "Kimse Türkiye'yi köşeye sıkıştırma politikasıyla hareket etmesin, buna da gelemeyiz" dedi. Özel statü verilmesi tartışmalarına da sert çıkan Erdoğan, "AB'ye giriş şartları belli. Olamayan şartı getirmek AB'nin asilliğine sığdırılamaz" diye konuştu. 

'25 kişiyle çaça yapılır' 
Erdoğan, önceki gün görüştüğü Belçika Temsilciler Meclisi Başkanı Herman De Croo'nun Türkiye'nin üyeliğine ilişkin, "Şimdi bizim kendi kalemize gol atmamamız gerekiyor. 25 kişilik tango yapmak zordur. AB, piyanosunu 50 elle çalmaya çalışıyor" yorumuna da, "25 kişiyle olsa olsa çaça yapılır" yanıtını verdi. 


</TEXT>
</DOC>
