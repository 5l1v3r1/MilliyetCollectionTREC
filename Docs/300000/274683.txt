<DOC>
<DOCNO> 274683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas08.html </URL>
<DATE> 2004/09/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hamile gelinlerin nikah sevinci 
</HEADLINE>
<TEXT>

     Süleyman SAĞAT İZMİR, DHA 
KONAK Belediye'since düzenlenen toplu nikah töreninde, imam nikahı ile yaşayan 52 çifte, resmi nikah kıyıldı. Resmi nikaha kuvuşmanın heyecanını yaşayan dört hamile kadın, törenin ilgi odağı oldu. 
     Ahmet Ragıp Üzümcü İlköğretim Okulu'nda düzenlenen törende, çoğunluğu maddi imkansızlıklar nedeniyle evlenemeyen çiftlere toplu nikah kıyıldı. Çiftlerin mutlulukları gözlerinden okunurken, yedi aylık hamile 35 yaşındaki Hürşan Yanmaz'la 55 yaşındaki eşi Halil Yanmaz'ın nikahtan sonraki dansı, ilgi ile izlendi. 
     Nikah şahitliklerini İl Genel Meclisi üyesi Hayrullah Sorgun'la Türkiye Yardımsevenler Derneği İzmir Şubesi Başkanı Vecahat Arslan'ın yaptığı çift, maddi durumları iyi olmadığı için resmi nikah yaptıramadıklarını belirterek, nikahlarını kıyan Konak Belediye Başkanı Muzaffer Tunçağ'a teşekkür etti. 
     Törende beş aylık hamile Suzan Ak, Menas Ak'la, sekiz buçuk aylık hamile Nuriye Şimşek, Necati Şimşek ile, dört buçuk aylık hamile Perihan İnalbars ise, Sedat İnalbars'la resmi nikah kıydırdı. 
     Bütün çiftlerin birlikte mutlu yıllar geçirmesini dileyen Konak Belediye Başkanı Muzaffer Tunçağ, "Cumhuriyetin en önemli kazanımlarından biri olan resmi nikahı topluma yaymanın mutluluğunu yaşıyorum. Bu toplu nikah töreninden sonra, kadınlarımız, Medeni Kanun'un kendilerine tanıdığı haklardan yararlanabilecekler'' dedi. 
     
</TEXT>
</DOC>
