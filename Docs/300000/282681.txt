<DOC>
<DOCNO> 282681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sondun09.html </URL>
<DATE> 2004/10/23/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bush seçilirse kabinede önemli değişiklik yapmayı planlıyor 
</HEADLINE>
<TEXT>

     ABD Başkanı George Bush'un, 2 Kasım başkanlık seçimini kazanarak ikinci dönem Beyaz Saray'da kalması durumunda, Savunma Bakanı Donald Rumsfeld'in yerine, Ulusal Güvenlik Danışmanı Condoleezza Rice'ı getirmeyi planladığı belirtiliyor. 
     Washington kulislerine ve Amerikan basınındaki haberlere göre, Bağdat'taki Ebu Garib hapishanesinde Amerikan askerlerinin Iraklı esirlere işkence skandalıyla yıpranan Rumsfeld'in, ikinci dönem Bush yönetiminde kalması beklenmiyor. Rice, bu göreve getirilirse ABD'nin ilk siyah ve kadın savunma bakanı olacak. 
     Rice'tan boşalacak yere getirilmesi düşünülen muhtemel adaylar arasındaysa Savunma Bakanı Yardımcısı Paul Wolfowitz, ABD Başkan Yardımcısı Dick Cheney'nin asistanı Lewis Libby ve Ulusal Güvenlik Danışmanı Yardımcısı Stephen Hadley bulunuyor. 
     Son dönemde, özellikle Irak konusunda ABD yönetiminin hatalarına işaret eden itiraflar yapan ABD Dışişleri Bakanı Colin Powell'ın da, ikinci dönem Bush yönetiminde görev alması zor görülüyor. Yönetimin ''ılımlı'' ismi olarak anılan ve Pentagon'daki şahinlerle sık sık ters düşen Powell, Başkan Bush uygun görürse görevinde kalmayı istediğini söylemişti. Eğer Powell görevde kalmazsa yerine Cumhuriyetçi Partili eski Senatör ve ABD'nin BM büyükelçisi John Danforth'un getirilebileceği belirtiliyor. 
     ABD Adalet Bakanı John Ashcroft'un da adı, görevde kalması zor görülenler arasında bulunuyor. Ashcroft'un eski yardımcılarından Larry Thompson'ın, yeni kabinede Adalet Bakanı olabileceği belirtiliyor. Thompson bu göreve getirilirse ilk siyah Adalet Bakanı olacak ve Rice da Savunma Bakanı olursa Bush'un yeni kabinesinde iki siyah bakan bulunacak. 
     Beyaz Saray Genel Sekreteri Andrew Card'ın, yeni dönem Bush yönetiminde bulunduğu konumu koruması, Hazine Bakanı veya Yurtiçi Güvenlik Bakanı olması olasılığı bulunuyor. 
     
</TEXT>
</DOC>
