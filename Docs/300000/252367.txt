<DOC>
<DOCNO> 252367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/yasam/ayas.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Camiler içkili lokanta oldu 
</HEADLINE>
<TEXT>


Filibe'de Osmanlı döneminden kalma iki caminin içkili lokanta haline getirilip kubbelerine cinsel içerikli figürler yapılması tepki çekti... 


Bulgaristan'ın Filibe kentinde bulunan Osmanlı eseri iki caminin içkili lokanta olması, soydaşların büyük tepkisine yol açtı. 
6 Eylül Caddesi'ndeki Taşköprü Camii, İtalyan yemeklerinin verildiği 'Da Luna Cucina İtaliana Ristorante' adlı restorana dönüştürüldü. Boya ile kapatılan kubbe motifleri yerine, cinsel içerikli figürler yapıldı. Kubbelerin alt kısımları ise çeşitli maskeler kullanılarak dekore edildi. Filibe Müftülüğü yakınlarında, Cuma Sokağı'ndaki Çukur Camii de restoran olan bir başka Osmanlı eseri. Musevi olduğu öğrenilen bir kişinin işlettiği restoranda, her türlü içki servisi yapılıyor. 

Savcılık Cami yok 
Bölgede 1928'deki depremde, Osmanlı'dan kalma çok sayıdaki eserin zarar gördüğünü söyleyen Filibe Bölge Müftüsü Hasan Ali de, onarım için yan arsaların satıldığını kaydedip, şunları anlattı 
"Filibe Belediyesi, 1983'te cami ve vakıf yerini aldı. Oysa caminin 1939'dan kalma tapusu bizdeydi. Taşköprü Camii ile vakıf yerinin geri alınması için 1992'de dava açtık. Savcılık böyle bir caminin olmadığı kararını verdi. Yapılanlar onurumuza dokunuyor. Müslümanların ibadet yerleri içki verilerek, amaç dışı kullanılıyor. Dini inancımıza yapılan saygısızlığa son verilsin." 

Türkler kilise onardı 

Bulgaristan'da bunlar yaşanırken, Edirne'nin Kıyık semtindeki St. Georgi Kilisesi, Türk dernekleriyle vatandaşların yardımlarıyla onarıldı. Kilisede bir süre önce Bulgaristan Başbakanı Simeon Sakskoburgotski'nin de katıldığı dini tören düzenlendi. Bu arada Balkan Göçmenleri Kültür ve Dayanışma Derneği BAL-GÖÇ de, 'Kültür Mirasımızın Korunması Gereklidir' sloganıyla kampanya başlattı. Dernek Başkanı Emin Balkan, "Taşköprü Camii'ni açacağımız davayla geri alacağız" dedi. 


</TEXT>
</DOC>
