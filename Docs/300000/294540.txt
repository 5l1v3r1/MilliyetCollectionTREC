<DOC>
<DOCNO> 294540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur10.html </URL>
<DATE> 2004/12/03/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Öldürülen kadının bilezikleri mutfakta bulundu 
</HEADLINE>
<TEXT>

     DHA 

İzmir'in Menderes İlçesi'nde, boğazından bıçaklanarak öldürülen, galerici Mehmet Ali Batan'ın eşi Şükran Batan'ın, gaspedildiği belirtilen 11 bileziğinden 7'si mutfakta bulundu. Diğer 4 bilezik ve yüzüklerin ise gaspedildiği belirlendi. 
     İzmir'de oto galericiliği yapan 47 yaşındaki Mehmet Ali Batan'ın üçüncü eşi 24 yaşındaki Şükran Batan, geçen salı günü akşam saatlerinde, Kemalpaşa Mahallesi 157'nci Sokak'taki evlerinin mutfağında boğazından bıçaklanarak öldürülmüş halde bulundu. Bunu öğrenince eve gelen Mehmet Ali Batan, 3 çocuk annesi eşinin 11 bileziği ile 1'i alyans toplam 4 yüzüğünün kayıp olduğunu söyledi. 
     Evde yapılan incelemede yatak odasındaki çelik kasanın, içinde yaklaşık 250 milyar lira para bulunan üst bölmesinin kilitli, evrakların konulduğu alt bölmenin ise açık olduğu belirlendi. Evde dün yapılan detaylı aramada, Şükran Batan'ın gasp edildiği sanılan bileziklerinden 7'si mutfaktaki eşyaların arasından çıktı. 1'i beze sarılı olan bileziklerin Batan tarafından hırsızlığa karşı mutfağa saklandığının sanıldığı belirtildi. Evin kapısıyla pencerelerinde herhangi bir zorlanma izine rastlamayan polis, katil ya da katillerin ailenin varlıklı olduğunu bildikleri üzerinde durulduğu, tanıdık olma ihtimallerinin değerlendirildiği kaydedildi. Soruşturmanın çok yönlü sürdürüldüğü bildirildi. 
     
</TEXT>
</DOC>
