<DOC>
<DOCNO> 260433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/yazar/altan.html </URL>
<DATE> 2004/08/04/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Murat Yüce'nin beynine sıkılan kurşunlar... 
</HEADLINE>
<TEXT>


IRAK'ta Saddam'ın devrilmesiyle ortaya çıkan şeriatçı, tarikatçı, aşiretçi, ırkçı silahlı çatışmalar... 
Irak'ın, yahut Irak'taki çeşitli bölgelerin resmi yönetim koltuklarıyla avantalarını, kimler kimlere karşı ele geçirecek 
Patlayan arabalar, bombalar, canlı bombalar, silahlar, ölenler, öldürenler... 
ABD Başkanı Bush'un, tarihsel bir akış sonucu, - politik hesaplarla - yeğlemeyi benimsediği Ortadoğu'daki siyasal düzenleri değiştirme politikası uzantısında, ortaya çıkan ilkelin ilkeli kanlı bir kaos... 
Kimbilir daha ne kadar zaman sürecek bu kaos Resmi yönetim koltuklarını ele geçirme kavgaları... 

Ankara'daki bir gecekonduda yaşayan 35 yaşındaki Murat Yüce ailesine, çoluğuna, çocuğuna bakmak zorunda üstelik bir yığın da banka kartı borcu var. 
Irak'ta ABD birliklerine ait yüklerin taşınmasını üstlenmiş firmalardan biri de, Türkiye'deki Uluslararası Nakliyeciler Derneği... 
Murat Yüce, Nakliyeciler Derneği'nde bir kamyon şoförlüğü bulmuş. 

Amacı, programı, hedefi pek de net olmayan ve kendince İslami bir kavga yaptığını iddia eden El Kaide örgütünün Irak'taki bir kolu bahtsız Murat Yüce'yi yakalamış ve şoförlük ettiği kamyonda, Amerikan birliklerine giden yükler taşıdığı ve Washington'la işbirliği yaptığı için, yere çökertip kafasına üç kurşun sıkmış. Başkalarına da ibret olsun diye, cinayetin fotoğraflarıyla, video çekimlerini de TV'lere göndermiş... 

Böylesine ahmak bir ilkelliğin, tüm dünyayı bir yana bırakın, 70 milyonluk Müslüman Türkiye'yi el altından kimlerin desteklediğini bilmediğimiz, maskeli çöl yabanilerine karşı nasıl hançerli bir öfkenin tepkisiyle sarstığını, hepimiz kendi duygularımızdan biliyoruz. 
Washington'un bazı servisleri de, elbet isterler Türkiye'de böyle bir öfkenin, kezzaplı alevlerle dallanıp budaklanmasını... 
Çöl yabanileri, Ankara gecekondusunun 35 yaşındaki kamyon şoförü Murat Yüce'yi yakalayıp yere çökerttikten sonra, kameralar karşısında kafasına üç kurşun sıkmakla kime hizmet ettiler 
Sakın Washington'un bazı servislerine olmasın 

Çöl yabaniliğinde ahmaklığının boyutu ilkelliğiyle, ilkelliğinin boyutu ahmaklığıyla yarışıyor... 
Böylesi, iskeletlerin ışıksız bir karabasan dansına benzer cinayetleriyle mi erişecekler, erişmek istekleri yer neresiyse, oraya 
Bir kez, o silahları, o kurşunları, o bombaları kimler veriyor onlara 
Milyarlarca dolarlık gizli yelpazelerle canlı tutulmak ve büyütülmek istenen bir Irak cehennemi... 
Yine aynı soru 
- Nereye varmak için... 
Hem de, resmi koltuklara tırmanmadaki avantaların da, geriye saymaya başladığı bir dönemde... 
Ahmakça yabaniliklerle hiçbir yere varılamadığı, çok yakında yine anlaşılacaktır. 
Hep böyle olmadı mı 

Ah bu çağdışılık... Hele bir de çağdaş görünümler arkasında büyütüyorsa tümörlerini 
Pazartesi günü trafik kazalarında ölenlerin sayısı da sanırım bir rekordu 36 ölü, 101 yaralı... 
Uzun yıllar, "şöyle çağdaşlaştık, böyle çağdaşlaştık" megafonları arkasındaki gerçek Türkiye röntgeninin çekilmesine demir ökçelerle engel olundu... 

Neden Türkiye gerçeklerinin ortaya çıkması istenmedi 
Neden, İsmet Paşa'nın Cumhurbaşkanı olmasıyla, Başbakanlığa getirilen Dr. Refik Saydam'ın, 15 yıllık Cumhuriyet dönemi için "Her işimiz A'dan Z'ye bozuktur" diye verdiği demeç üzerinde hiç durulmadı 
Türkiye gerçeklerinin ortaya çıkmaması, en çok kimlerin işine yaradı 
Bugün dahi göz ardı edilen konular bunlar hem de AB üyesi olmak istenen bir dönemde... 

Göz ardı edilen konular... 
Son yüzyılda kimler sağlık sorunları nedeniyle dışarılara gittiler 
Kimler dışarıda tamamladılar yüksek eğitimlerini 
Bir yanda "Türk'e Türk propagandası", bir yanda sağlık ve eğitim alanındaki kişisel sorunlar için dışarıdan medet umma... 
Politika, riya ve demagojilerle, bu ölçülere kadar mı yoz bir katakulliye dönüştürülmeliydi 

Ankara gecekondusundan, banka kartı borcunu da ödemeye çalışan kamyon şoförü 35 yaşındaki Murat Yüce... 
Ve Yüce'nin Irak'ta diz çökertilerek başına sıkılan kurşunlar... 
Yazının bittiği yerde başlayan "Üçüncü Dünya" tabloları... 



</TEXT>
</DOC>
