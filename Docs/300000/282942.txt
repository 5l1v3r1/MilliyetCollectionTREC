<DOC>
<DOCNO> 282942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonspo04.html </URL>
<DATE> 2004/10/24/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Chelsea şov 4-0 
</HEADLINE>
<TEXT>

     Gudjohnsen, Brad Friedel'i dün üç kez avladı. 
     Chelsea, Premier Lig'de uzun süredir özlemini duyduğu farklı galibiyete en sonunda kavuştu. Ligde kötü sonuçlar alan Blackburn Rovers'la karşılaşan Mourinho'nun öğrencileri kendi sahasındaki maçtan 4-0 galip ayrıldı. Sezon başından bu yana ligde sadece sekiz gol atabilen Chelsea'yi farka Eidur Gudjohnsen taşıdı. Chelsea'nin üç golünün altına imza atarak hat-trick yapan oyuncu 37, 38 ve 50. dakikalarda Blackburn filelerini havalandırdı. Londra ekibinin son golünü ise 74. dakikada Damien Duff kaydetti. Maçta Hollandalı Arjen Robben de oyuna sonradan girdi ve sakatlığının ardından bu sezon ilk defa Chelsea formasını giymiş oldu. Blackburn Rovers'ta geçen hafta oynanan Middlesbrough maçında kırmızı kart gören Tugay Kerimoğlu yer almadı. 
     Tottenham ise sahasında Bolton'a 2-1 mağlup olurken Crystal Palace, West Bromwich engelini 3-0'la aştı. Aston Villa da Fulham'ı Nolberto Solano ve Lee Hendrie'nin golleriyle 2-0 mağlup etti. Everton çekişmeli geçen maçta Norwich City'i 3-2 yenmeyi başarırken Liverpool evinde Charlton'ı 2-0'la geçti. Öte yandan Tottenham'ın eski menajeri Bill Nicholson 85 yaşında hayata veda etti. Nicholson kulüp kariyerindeki en başarılı menajer olarak anılıyordu. Spor Servisi 
     
</TEXT>
</DOC>
