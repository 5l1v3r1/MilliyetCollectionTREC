<DOC>
<DOCNO> 284698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sontur28.html </URL>
<DATE> 2004/10/30/ </DATE>
<TIME> 22.53 </TIME>
<AUTHOR>  </AUTHOR>
<HEADLINE>
Mersin'de, gazetecinin şantaj yaptığı iddiası... 
</HEADLINE>
<TEXT>

     Mersin'de şantaj yaptığı iddiasıyla gözaltına alınan yerel bir gazetenin genel yayın yönetmeni, çıkarıldığı nöbetçi mahkeme tarafından tutuksuz yargılanmak üzere serbest bırakıldı. 
     Öğrenci servisi olarak hizmet veren Önder Turizm'in sahibi Muzaffer Maden, Mersin'de haftalık yayınlanan Anlayış Gazetesi Genel Yayın Yönetmeni Dursun Uzun'dan ''şantaj yaptığı'' gerekçesiyle şikayetçi oldu. Muzaffer Maden, Dursun Uzun'un, gazetesinde ''19 Mayıs Süper Lisesi ile ilgili haber yapmaması'' karşılığında kendisinden para istediğini öne sürdü. 
     Mali polis ekiplerince gözaltına alınan Dursun Uzun, ''tehdit yoluyla menfaat sağlama'' iddiasıyla çıkarıldığı nöbetçi mahkeme tarafından tutuksuz yargılanmak üzere serbest bırakıldı. 
     Dursun Uzun, mahkemede verdiği ifadenin ardından yaptığı açıklamada, suçlamaları kabul etmeyerek, kendisine komplo kurulduğunu savundu. 
     
</TEXT>
</DOC>
