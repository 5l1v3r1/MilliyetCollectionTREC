<DOC>
<DOCNO> 284882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo16.html </URL>
<DATE> 2004/10/31/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Özdemir Alex geldiğinden bu yana kariyerini yansıtamadı... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, derbi maçtan sonra teknik direktör Christoph Daum'un da eleştirdiği Brezilyalı futbolcu Alex'in, sarı-lacivertli ekipte henüz kariyerini, ligde ve Şampiyonlar Ligi'ndeki maçlara yansıtamadığını söyledi. 
     Beşiktaş maçıyla ilgili AA muhabirine değerlendirme yapan Özdemir, Brezilyalı oyuncuya zaman tanınması gerektiğini, kısa bir zaman sonra daha çok verim alınabileceğini vurguladı. 
     Fenerbahçeliler'in ve futbolseverlerin Alex'den çok önemli işler beklediğini anlatan Özdemir, ''Alex'in büyük futbolcu olduğundan kimsenin şüphesi yok. Ama geldiğinden bu yana kariyerine uygun futbol oynayıp ağırlığını lige ve Şampiyonlar Ligi'ne yansıtamadı. Fenerbahçe taraftarı ve Türk futbolseveri ondan daha çok önemli şeyler bekliyor. Alex'e zaman tanımamız gerektiğine inanıyorum. Kısa zaman sonra ondan daha çok verim alacağımızı düşünüyorum'' diye konuştu. 
     
     ''FENERBAHÇE KENDİNE YAKIŞAN FUTBOLU OYNAMADI'' 

     Derbi maçta kendisini ve diğer yöneticileri üzen en önemli şeyin takımın maçı kazanmak için yeterli mücadeleyi yapmaması olduğunu belirten Özdemir, ''Fenerbahçe Kendine yakışan futbolu oynamadı'' dedi. 
     Takımın BJK İnönü Stadı'nda geçen yıl 3-1 kazandıkları maçta başarılı bir performans ortaya koyduğunu hatırlatan Özdemir, ''Fenerbahçe kendine yakışan futbolu oynamadı. Kazanmak için gereken mücadeleyi yapmadı. O mücadeleyi verip yine kaybedebilirsin. Ama mücadele etmedik üzüldüğümüz nokta budur'' diye konuştu. 
     
     ''HAKEM SAHADAKİ DİSİPLİNİ KURAMADI'' 

     Maçın hakemi Fırat Aydınus'un yönetimiyle ilgili olarak da bariz bir hatası bulunmadığını kaydeden ikinci başkan Özdemir, ''Tek kusuru, sahadaki disiplini kurmada başarılı olamamasıydı'' dedi. 
     Sahadaki disiplinin sağlanması konusunda Beşiktaşlı futbolculara da gönderme yapan Özdemir, şöyle devam etti 
     ''Genç bir hakem maçı yönetti. Genç hakemlere görev verilmesini hep destekliyoruz. Tek kusuru sahadaki disiplini kurmada başarılı olamamasıydı. Bu konuda bilhassa Beşiktaşlı futbolcular da yardımcı olmadı. Ama sonuçta bariz bir hatası olmadan maç yönetti. Kartlarını biraz daha cesurca gösterebilseydi disiplini daha rahat kurabilirdi.'' 
     
     ''LİGDE TELAFİ MÜMKÜN AMA ŞAMPİYONLAR LİGİ...'' 

     Özdemir, Beşiktaş karşısında alınan mağlubiyetin Fenerbahçe'ye çok şey kaybettirmediğini ifade ederek, 3 Kasım Çarşamba günü Olympique Lyon ile deplasmanda yapılacak Şampiyonlar Ligi maçının çok önemli olduğunun altını çizdi. 
     Takımın Olympique Lyon maçına en iyi şekilde konsantre olmasının teknik kadro ve kendilerine bağlı olduğunu anlatan Özdemir, şunları kaydetti 
     ''Şampiyonlar Ligi maçıyla bu maç ölçü olamaz. Lig uzun bir maraton ama Şampiyonlar Ligi'nde 3 maçımız kaldı. Teknik heyet ve futbolcular Olympique Lyon maçına bu bilinçle hazırlanacak. Eminim ki Lyon'da ellerinden gelenin en iyisini yapacaklar. İyi bir neticeyle döneceğimize inanıyorum.'' Bu arada Özdemir, yüzüne aldığı darbeden dolayı maçın son dakikalarında sakatlık geçiren Nobre'nin sağlık durumunun iyi olmasına çok sevindiklerini de sözlerine ekledi. 
     
</TEXT>
</DOC>
