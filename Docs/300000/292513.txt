<DOC>
<DOCNO> 292513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/guncel/gun01.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtarlar bu işe çok üzülecek 
</HEADLINE>
<TEXT>


Ehliyetten pasaporta hemen her resmi işlem için vatandaştan nüfus ve ikametg h belgesi isteme uygulaması bitiyor. Devlet, artık elektronik ortamda, tek tuşla bu bilgilere ulaşabilecek 

ANKARA MİLLİYET 

Resmi işlemlerin takibinde vatandaş için işkence haline gelen "nüfus cüzdanı örneği ve ikametg h ilmühaberi" isteme uygulamasına son verecek devrim niteliğinde bir proje hayata geçiriliyor. 
İçişleri Bakanlığı Nüfus ve Vatandaşlık İşleri Genel Müdürü Cengiz Aydoğdu, kamu kuruluşlarının nüfus bilgilerine ulaşabilmesine olanak sağlayacak Kimlik Paylaşım Sistemi'nin KPS aralık sonunda Ankara'da hizmete gireceğini, elektronik ortamını yaratan illerin de sisteme hemen dahil edileceğini belirtti. 
KPS ile kamu kurumlarının, kişilerin nüfus bilgilerine bilgisayarla ulaşabileceğine dikkati çeken Aydoğdu, AA'ya yaptığı açıklamada, "Kuruluşlar, çocuğunu okula kaydettiren, ehliyet veya pasaport çıkartacak kişilerin kimlik bilgilerine elektronik yoldan ulaşılabilecek" dedi. Aydoğdu, KPS'nin devreye girmesinin ardından hiçbir kuruluşun, "Git, nüfus idaresinden bu belgeyi getir" diyemeyeceğini vurguladı. 
Sistemin dünyada ilk kez Türkiye'de uygulanacağını anlatan Aydoğdu, Avrupa'da yaşayan Türklerin kimlik bilgilerine daha kolay ulaşabilmelerini sağlamak için de çalışmalar yaptıklarına değinerek, sözlerini şöyle sürdürdü 
"Şu anda yurtdışında çocuğu doğanlar, 1 - 2 ay içinde kayıt yaptırabiliyorlar. Sistem devreye girdiğinde işlemler hemen yapılabilecek." 

İkinci adım ikametg h 

KPS'nin tamamen uygulanmasının ardından devreye sokulacak "adres bilgi sistemi" ABS ile vatandaşların elektronik ortama kaydedilecek adreslerine hızla ulaşılabilecek. 1974'te çıkarılan, ancak uygulamasında zorluklar yaşanan Kimlik Bildirme Yasası'na işlerlik kazandırmak için hazırlanan projenin amacı, vatandaşların adreslerine de ulaşmayı kolaylaştırmak. Yurt genelinde tüm cadde ve sokak isimleri elektronik ortama kaydedilecek. 
Kimlik paylaşım sisteminin 2 milyon dolara mal olacağını kaydeden Aydoğdu, Milliyet'e şu bilgiyi verdi "En geç 3 - 4 yıl içinde adres bilgi sisteminin de yürürlüğe girmesiyle vatandaşların nüfus kaydı ve ikamet bilgileri konusunda halen muhtarlarla yürütülen işlemler de ortadan kalkmış olacak." 


</TEXT>
</DOC>
