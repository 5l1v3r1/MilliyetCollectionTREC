<DOC>
<DOCNO> 280913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/spor/ygokce.html </URL>
<DATE> 2004/10/17/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Sabrın ödülü 
</HEADLINE>
<TEXT>



Beşiktaş, kültüründeki sabrın ödüllerini geç de olsa toplamaya başladı. Dünkü skor zenginliğinden çok, İspanyol hocanın kazandığı adamlara bakalım. İşte Ramazan... Cordoba'yı aratıyor mu, hayır Fatih Sonkaya... Artık formayı kolay kolay kimseye vermez. Emre Aşık - Mustafa Doğan... Hem takımları adına savaştılar, hem kendi onurları için... İkisi de kusursuzdular. İbrahim Üzülmez, Kopenhag şokunu kolay atlatmıştı. Dünkü maçın "delisi" oldu yine... Sağ kanatta Fatih Sonkaya ve Ahmed Hassan, solda İbrahim ve Juanfran, Del Bosque'nin istediği kenardan top taşıma, ceza alanına top indirme etkinliklerini başarı ile gerçekleştirdiler. Hem bireysel uyumları söz konusuydu, hem de takımın sistematik işlerliği... Beşiktaş, geç olmuş, güç olmuş, ama aradığı oyun disiplinini, oyun etkinliğini nihayet bulmuştu. Bu oyunda Carew ve ileri uç ortağı Sergen rakibi tehdit eden oyun anlayışına ve yeteneğe sahipler. Ne var ki, bizim süper solak Sergen zaman zaman ağır kalıyor. Hızlı deparın gerektirdiği koşuları, driplingleri yapamıyor, ofsayta düşüyor. Ama yine de attığı gol bir beceri gösterisi... Enerjisi yettiği sürece bu ağırlığı paylaşmak, sorumluluğu üleşmek arkadaşlarına düşüyor. 

Bosque unutmuyor 
Okan'a özel bir paragraf açmalıyız... Sergen'in ve İbrahim Akın'ın ilk golünde göbekten akıllı ve örnek asistler yaptı. Takımın en çok koşan oyuncuları arasında yer aldı. Gördüğü dördüncü sarı kart hoş olmayan bir kazaydı. Yine de maçın yıldız adamlarından biri olarak parladı. Ahmet Yıldırım da soğukkanlılıkla görev yaptı. İbrahim Akın, Beşiktaş'ın bir başka delifişeği... Attığı ikinci gol sağ ayak övgüye değer. Bu maçtan çıkacak sonuç Del Bosque, hiçbir futbolcusunu unutmuyor, dışlamıyor. Beşiktaş, yavaş yavaş sahneye çıkıyor. Kadro bütünlüğü, oyun sistematiği, uyum ve tempo... İşte, hepsi birer birer özlenen noktaya geliyor, taşlar yerine oturuyor. 
Taraftarın maç başlamadan federasyon ve hakemler aleyhine tempo tutması Beşiktaş'a yarar değil, zarar getirir. Erol Ersoy dün o kötü tezahürattan etkilenmedi, sükunetle maçını yönetti. Diyarbakır, Ümit Kayıhan'ın kariyerine yakışır mücadele sergilemedi. Bunun nedeni Beşiktaş'ın her alanda baskı kurması, oynamaya fırsat vermemesi idi. 
Bu oyunun UEFA Kupası maçlarına daha da yükselerek yansımasını dileyelim. Ne de olsa Beşiktaş bu ülkenin ayakta kalan iki elçisinden biri 



</TEXT>
</DOC>
