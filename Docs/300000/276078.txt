<DOC>
<DOCNO> 276078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/guncel/axgun02.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet, AB için 'ilk adım'ı attı 
</HEADLINE>
<TEXT>


AB din kurumlarında temsil edilmek isteyen Diyanet, Başpiskoposlar Meclisi'ne başvurdu 

ÖNDER YILMAZ Ankara 

AB ülkeleri arasında Türkiye'nin Müslüman kimliğine yönelik tartışmalar sürerken, AB'nin din kurumlarına girebilmek için ilk adımı atan Diyanet İşleri Başkanlığı, Başkan Yardımcısı Mehmet Görmez'i, AB Başpiskoposlar Meclisi'nin COMEC "AB Dini Liderler Zirvesi Komisyonu" ile "AB Dini ve Kamu Düzeni Komisyonu" toplantılarına gönderdi. 
Türkiye'nin ilk kez katıldığı toplantılarda Görmez, dinler arası ve kültürler arası diyalogda Diyanet'in yapıcı bir rol üstlenebileceğini vurguladı. Diyanet'in Türkiye'de siyasete uzak olduğunu ve Yunanistan gibi bazı ülkelerde hükümetin karar sürecinde Ortodoks Kilisesi'ne görüş sorduğunu anımsatan Görmez, "Bu yönüyle Diyanet, AB'ye hazırdır" dedi. 

Büro açacak 
Diyanet, merkezi Brüksel'de bulunan AB Başpiskoposlar Meclisi'nden gelecek yanıta göre, Meclis binası içinde bir büro oluşturacak. 

Yeni Kuran tefsiri 'gelenekleri' aştı 

ANKARA Milliyet 
Diyanet İşleri'nin 4 ilahiyat profesörüne hazırlattığı Kuran'ın yeni tefsirinde, örgütlerin İslam adına cihat çağrısında bulunarak adam öldürmesi, "dinin vahşice istismarı" olarak değerlendirildi. "Kuran Yolu" adlı tefsirin yazarlarından İstanbul Müftüsü Prof. Dr. Mustafa Çağrıcı, "Geleneklere hapsolmadık. Modern dünyanın şartlarıyla yüzleştik" dedi. Tefsirin 10 yılda hazırlandığını kaydeden Çağrıcı, kadınların toplumdaki yeri konusunda da şu değerlendirmelerde bulundu "Peygamber döneminde, camilerde kadına özel bölüm yoktur. Başörtüsüne Kuran'da doğrudan atıf yok. Kadının başörtüsü takmasında, Nur Suresi'nden hareketle Kuran'ın kaynak olduğunu kabul ettik." 


</TEXT>
</DOC>
