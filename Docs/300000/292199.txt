<DOC>
<DOCNO> 292199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/ekonomi/eko05.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamusal ve özel engeller çıkıyor 
</HEADLINE>
<TEXT>


EKONOMİ SERVİSİ 

Kendilerini Hazine'nin kasasından fiilen çıkan 8 katrilyon lira alacağın üzerine gitmekten kimsenin alıkoyamayacağını belirten Tasarruf Mevduatı Sigorta Fonu TMSF Başkanı Ahmet Ertürk, "Bu yolda önümüze çıkarılan tanıdık kamusal ve özel engellerin ve onlara arka çıkan çürümüş sistemin aktörlerinin kamuoyunca yakından bilinmesi, bu yolda en büyük desteğimizdir" dedi. 
Finans Kulüp tarafından düzenlenen 'Türkiye'de Mevduat Güvencesinde Yeni yaklaşımlar' konulu toplantıda konuşan Ertürk, hiç bir borçluya farklı muamele yapmadıkları anlattı. Ertürk şöyle dedi 

'Çürümüş sistem' 
"TMSF hiçbir borçluya diğerlerinden farklı davranmak gibi bir saikle hareket etmemektedir. Ama TMSF'nin ve dolayısıyla Hazine'nin kasasından fiilen çıkan 8 katrilyon lira alacağın üzerine bütün yasal imk nlarımızla gitmekten kimsenin ve hiçbir şeyin bizi alıkoyamayacağı bilinmelidir. Bu yolda önümüze çıkarılan tanıdık kamusal ve özel engellerin ve onlara arka çıkan çürümüş sistemin aktörlerinin kamuoyunca yakından bilinmesi, bu yolda en büyük desteğimizdir." 
Kamu alacağını tahsil sürecinde zaman zaman kendilerini yalnız hissettiklerini söyleyen Ertürk, gazetecilerin soruları üzerine Pamukova Çiftliği sonrası gelişen olayları da şöyle değerlendirdi 
"Hiç işimiz olmayan polisiye olayların içinde kendimizi bulmamız ve oraya itilmiş olmamız bütün mesaimizi, alacak tahsiline vermemizin önünde engel oluşturuyor. Devletin bu işler için güvenlik güçleri ve diğer hukuki mekanizmalar var. TMSF bu mekanizmalardan destek beklentisi içinde." 
Çukurova Grubu'nun borçları konusunda, grubun ortağı TeliaSonera ile aralıkta görüşeceklerini de bildiren Ertürk, "Çukurova ile aramızda bir protokol var. Burada her türlü varlıkların satışına ilişkin hükümler var. Yeni şartlar ortaya çıkarsa bu protokolü değiştirmek mümkün. O zaman elimiz de daha serbest olur" diye konuştu. 


</TEXT>
</DOC>
