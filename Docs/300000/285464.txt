<DOC>
<DOCNO> 285464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo07.html </URL>
<DATE> 2004/11/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Ülkerspor, Avrupa'da yarın 185. maçına çıkıyor... 
</HEADLINE>
<TEXT>

     Basketbolda Erkekler Avrupa Ligi 1. tur ilk maçında yarın deplasmanda Almanya'nın Opel Skyliners takımıyla karşılaşacak olan Ülkerspor, Avrupa kupalarında 185. maçına çıkıyor. 
     1993-94 sezonundan beri Avrupa kupalarında mücadele eden turuncu-yeşilliler, 11 yıllık Avrupa serüveninde, bugüne dek yaptığı 184 maçta 86 galibiyet, 97 yenilgi ve 1 beraberlik aldı. 
     
     ALMAN TAKIMLARINA KARŞI ÜSTÜN 

     Opel Skyliners takımıyla karşılaşacak Ülkerspor'un, Alman takımlarına karşı üstünlüğü bulunuyor. 
     Avrupa kupalarında Alman ekipleriyle 8 kez karşılaşan turuncu-yeşilliler, 5 galibiyet, 3 yenilgi aldı. 8 maçta rakip potalara 607 sayı atan Ülkerspor, kendi potasında ise 603 sayı gördü. 
     Ülkerspor, Alman takımlarından Alba Berlin ile 4, TSV Bayer 04 Leverkusen ve yarınki rakibi Opel Skyliners ile 2'şer kez karşı karşıya geldi. 
     
     MAÇLAR VE SONUÇLAR 

     Ülkerspor'un Alman ekipleriyle yaptığı maçlar ve sonuçları şöyle 
     
     1995-96 Avrupa Şampiyon Kulüpler Kupası 

     TSV Bayer 04 Leverkusen-Ülkerspor 76-70. 
     Ülkerspor-TSV Bayer 04 Leverkusen 82-66. 
     
     1998-99 Avrupa Ligi 

     Ülkerspor-Alba Berlin 76-65. 
     Alba Berlin-Ülkerspor 87-63. 
     
     2000-2001 Suprolig 

     Ülkerspor-Alba Berlin 90-84. 
     Alba Berlin-Ülkerspor 75-78. 
     
     2001-2002 Avrupa Ligi 

     Opel Skyliners-Ülkerspor 74-70. 
     Ülkerspor-Opel Skyliners 78-76. 
     
     ''FINAL FOUR ŞANSIMIZI SONUNA KADAR KOVALAYACAĞIZ'' 

     Basketbol Erkekler Avrupa Ligi C Grubu'nda mücadele eden Ülkerspor, ligin ilk haftasında Opel Skyliners takımıyla yapacağı maç için Frankfurt'a geldi. 
     Antrenör Ergin Ataman, A.A muhabirine yaptığı açıklamada, Ülkerspor'un yer aldığı grubun, ligin en zor grubu olarak nitelendirildiğini belirterek, ''Fınal four şansımızı sonuna kadar kovalayacağız'' dedi. 
     Ataman, gruplarında fınal-four oynamaya aday 6 takım olduğunu ifade ederek, ''İlk etapta CSKA Moskova'yı en favori takım olarak görüyorum. Geçmiş yılların aksine Ülkerspor çok zorlu bir grupta yer alıyor. Ligde yer alan 24 takımdan 15'i son 4 takım içine girebilir. Biz de şansımızı sonuna kadar kovalayacağız'' diye konuştu. 
     Ataman, yarın TSİ 20.30'daki Opel Skyliners maçının, ilk maç olması nedeniyle çok zor geçeceğini belirterek, şöyle devam etti 
     ''Avrupa Ligi'nde her deplasman maçı zor. Opel Skyliners, kağıt üzerinde kadro bakımından en zayıf takım olarak gözüküyor. Ancak, ilk maça çıkıyoruz ve her takımın sıfır puanı var. Bu tip takımlar, özellikle ilk maçlarda olağanüstü kazanma hırsına sahip oluyorlar. Bizim için ilk hafta bu tarz bir takımla deplasmanda oynamak dezavantaj. Fakat mutlaka kazanmamız gereken bir maç. Çünkü ligde haftalar ilerledikçe ve dengeler oturmaya başladıkça diğer rakiplerimizin deplasmanda dahi Opel Skyliners'i yenme şanslarının çok yüksek olacağını düşünüyorum.'' 
     
     ''MURAT DİDİN DEZAVANTAJ'' 

     Ergin Ataman, yarın Avrupa Ligi'nin ilk maçında karşılaşacakları Opel Skyliners takımını çalıştıran Türk antrenör Murat Didin'in kendileri için dezavantaj olduğunu söyledi. 
     Didin'in Türk basketbolunu çok iyi tanıdığını vurgulayan Ataman, ''Hepsinden önemlisi Murat Didin çok başarılı bir antrenör. Bence Opel Skyliners için bir lüks. Bu takımın başına geldikten sonra, Alman ekibinin daha tehlikeli bir rakip olduğunu düşündüm'' dedi. 
     
     YABANCI OYUNCU SEÇİMİ 

     Ataman, geçen yıl oldukça iyi bir kadroları olmasına rağmen, özellikle ligin başlarında takım oyunu oynamakta büyük sıkıntı çektiklerini belirterek, bu sezon daha çok takım oyunu oynamaya yönelik bir düzen kurmaya çalıştıklarını söyledi. 
     Yabancı oyuncu transferinde takım oyununa yatkın basketbolcuları seçtiklerini anlatan Ataman, açıklamasını şöyle tamamladı 
     ''Kadromuzda bulunan 3 Litvanyalı oyuncu da Avrupa basketbolunu iyi tanıyan ve çok tecrübeli oyuncular. Gerek milli takımda, gerekse kulüp takımlarında kendilerini ispat etmiş sporcular. İbrahim Kutluay'ın da takımdan ayrılmasıyla, skor yükünü üstlenebilecek kariyerli bir ABD'li oyuncu daha aldık. Transfer ettiğimiz bu oyuncular, hem oyuncu olarak beğendiğimiz, hem de kurmak istediğimiz sisteme uygun oyuncular. Neticede başarıyı yakalayabilecek bir takım oluşturduğumuzu düşünüyorum.'' 
     
</TEXT>
</DOC>
