<DOC>
<DOCNO> 264695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/soneko01.html </URL>
<DATE> 2004/08/19/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Borsa, petrolü izlemeye devam edecek 
</HEADLINE>
<TEXT>

     Dün petrol fiyatlarının yarattığı tedirginlik ve Merkez Bankası raporunun faiz indirimine yönelik beklentileri erteletmesiyle gerileyen borsanın bugün 19 bin-19 bin 500 bandındaki hareketine devam etmesi bekleniyor. 
     Borsada S P'nin not artırımının yarattığı olumlu havaya petrol fiyatlarının ve Merkez Bankası'nın raporu düştü. 
     Rekor üstüne rekor kıran ve 47 dolar dolar seviyesini de aşan petrole, kısa vadede fiyatların düşmeyeceği beklentisi de etkilenince bunun borsaya yansıması olumsuz oldu. Uzmanlar, petroldeki hareketlerin bugün de yakından takip edilmesi gerektiğinin altını çiziyorlar. 
     
     MB de moral bozdu 
     Öte yandan Merkez Bankası da dün açıkladığı raporda petrol fiyatlarını neden olarak göstererek para politikasında bir değişikliğe gitmeyeceğini ve hatta fiyatlardaki yükseliş sürerse faizleri artıracağını açıklaması da piyasaların moralini bozdu. Piyasalardaki beklenti ise Merkez Bankası'nın kısa bir süre içinde faiz indireceği yönündeydi. 
     Bugün için 19 bin seviyesi kuvvetli destek olarak ifade edilirken, bu seviyenin altına gelinmediği sürece kısa vadeli yükseliş potansiyelinin 19 bin 500-600 aralığına devam edeceği belirtiliyor. Uzmanlar, bu seviyenin geçilmesi halinde ise 20 binli rakamların kolaylıkla görülebileceğini dile getiriyorlar. 
     
     19 bin 100-19 bin 600 aralığı 
     İnter Yatırım'ın güne ilişkin yorumu şöyle 
     Salı günü S P'nin Türkiye'nin uzun vadeli kredi notlarını birer basamak artırdığı haberi ile başlayan atağına dün devam edemeyen endeks, TCMB'nın açıklamalarını dikkate alarak geri çekildi. Bileşik endeksin haftanın geri kalan işlem günlerinde 19 bin 100-600 bandında hareketini sürdüreceğini, dövizde yaşanan yukarı yönde hareketin devam etmesi durumunda endeksin yeniden 19 bin 100 seviyenin altına sarkabileceğini öngörüyoruz. 
     Bununla birlikte yurtdışında hem petrol fiyatlarında yaşanan dalgalanmanın hem de İngiltere ve Amerika Merkez Bankalarının gerçekleştirdiği faiz artırımlarının dünya borsalarına yansımalarının dikkatle takip edilmesi gerektiğini düşünüyoruz. 
     Ağustos ayı boyunca 18 bin 500 seviyesi aşağı yönde geçilmedikçe, endeksin 18 bin 500- 20 bin 500 bandında hareket edeceğini tahmin ediyoruz. 
     
</TEXT>
</DOC>
