<DOC>
<DOCNO> 290706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sontur18.html </URL>
<DATE> 2004/11/21/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
"Bariyer arızalı, kontrollü geçiniz" levhası tedirgin ediyor... 
</HEADLINE>
<TEXT>

     Konya'da, şehirlerarası otobüs terminalini Ankara Yolu'na bağlayan hemzemin geçitteki bariyerlerin önünde bulunan ''Bariyer arızalıdır, lütfen kontrollü geçiniz'' levhası sürücüleri tedirgin ediyor. 
     Konya Şehirlerarası Otobüs Terminali ile Ankara Yolu'nu birbirine bağlayan yol üzerinde bulunan hemzemin geçide, son 2 yılda toplam 8 kişinin ölümüyle sonuçlanan çok sayıda tren kazası meydana geldi. Hemzemin geçitte, tren geçerken sürücülerin, rayların üzerinden geçmemeleri için bariyer bulunmasına karşın, bariyerlerde yaşanan arızlar nedeniyle yetkililer, çareyi, hemzemin geçidin her iki yönüne de üzerinde ''Bariyer arızalıdır, lütfen kontrollü geçiniz'' yazılı uyarı levhası dikmekte buldu. 
     Yetkililerin arızalı bariyerleri onarmak yerine uyarı levhası dikmesinin, kazaları önlemek yerine yeni kazalara davetiye çıkardığını savunan sürücüler, ''Bu hemzemin geçitte yakın tarihte çok sayıda ölümlü tren kazası oldu. Hemzemin geçit, özellikle levhayı okumadan geçen sürücüler için büyük risk oluşturuyor. Çünkü bu geçit aynı zamanda Ankara Yolu'ndan terminale giriş-çıkış yapan otobüsler tarafından kullanılıyor'' dedi. 
     Yetkililer de bariyerlerin halen hatasız çalıştığını, söz konusu uyarı levhasının muhtemel arızalara karşı önlem olarak dikildiğini belirttiler. 
     
</TEXT>
</DOC>
