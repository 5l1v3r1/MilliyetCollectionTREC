<DOC>
<DOCNO> 278383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko28.html </URL>
<DATE> 2004/10/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
IMF Heyeti'nin hafta başında çalışmalarına başlaması bekleniyor... 
</HEADLINE>
<TEXT>

     Uluslararası Para Fonu'nun IMF bütçe uzmanlarından oluşan bir heyetin, pazartesi gününden itibaren Ankara'da çalışmalarına başlaması bekleniyor. 
     A.A muhabirinin aldığı bilgiye göre, bütçe uzmanları, Türkiye masası şefi Rıza Moghadam gelmeden önce 2005 bütçesi üzerinde çalışmalarda bulunacak. 
     Bütçe çalışmalarında, cari harcamalar, yatırımlar, faiz dışı denge ve vergi reformu çerçevesindeki vergi gelirlerinin ele alınması bekleniyor. 
     
     IMF HEYETİNİN ÜZERİNDE DURACAĞI KONULAR... 
     Bu ayın ikinci yarısında Ankara'ya gelecek olan Moghadam ile birlikte IMF heyetinin, Ankara'da, bütçe ve vergi reformu üzerinde yoğunlaşması bekleniyor. 
     IMF heyeti, Türkiye ile imzalanması düşünülen 3 yıllık yeni stand-by anlaşmasıyla ilgili müzakereler kapsamında temaslarda bulunurken, görüşmeler kapsamında, son ekonomik gelişmeler ve yapısal reformlarda kaydedilen ilerlemeler değerlendirilecek. Bu kapsamda hazırlanmakta olan 2005-2007 yıllarına ait Ekonomik Program'a dönük hedefler ile uygulanacak politikalar ve ekonomik programın finansman ihtiyacı ele alınacak. 
     Görüşmelerde, işsizliğin düşürülmesi ve ekonomik büyümenin sürdürülmesine de odaklanılacak. Üç yıllık dönemde gerçekleştirilmesi planlanan yapısal ve kurumsal reformlar, yatırım ortamının iyileştirilmesi ve yeni iş alanlarının yaratılmasını sağlayacak düzenlemeler yanında, mali sektöre yönelik yeni reformlar ve özelleştirme stratejisi konuları da görüşmelerde yer alacak. Görüşmelerin Aralık ayına kadar sürebileceği belirtiliyor. 
     
</TEXT>
</DOC>
