<DOC>
<DOCNO> 288215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/guncel/agun.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaray için 'TAM YOL İLERİ' 
</HEADLINE>
<TEXT>


'Demiryolu Boğaz Tüp Geçişi Projesi' kapsamında Marmara Denizi'ne tünel açacak olan Japon inşaat ekibi, 135 metre uzunluğunda 11 adet tüpü taşıyacak dev gemilerle yola çıkıyor 

ÖNAY YILMAZ İstanbul 

Başbakan Recep Tayyip Erdoğan tarafından 9 Mayıs 2004'te Üsküdar'da törenle temeli atılan "Demiryolu Boğaz Tüp Geçişi Projesi"nin denizde tüplerden oluşacak tünel çalışmalarını yürütmek için dev gemiler yola çıkmaya hazırlanıyor. 
Hazırlıklarını tamamlayan inşaat ekibi ve kazıyı yapacak dev gemiler ile robotlar, önümüzdeki günlerde Japonya'dan yola çıkacak. Konsorsiyumdaki Japon TAISEI şirketi yetkilileri, 135 metre uzunluğunda 11 adet betonarme tüpün de büyük gemilerle çekilerek getirileceğini belirterek, "Tüpler, Boğaz çıkışının 56 metre derinliğinde bulunan kayalık deniz tabanına kazıklar çakılarak oturtulacak. Tüplerin toplam uzunluğu 1485 metre olacak. Boğaz'ın deniz tabanı eğimli bir vadi. Tüpler de bu eğime paralel olacak" dediler. 
Marmaray projesi, 3 ana bölümden oluşuyor. 
Temeli atılan birinci bölüm, Anadolu yakasında Söğütlüçeşme'den başlayıp Üsküdar, Avrupa yakasında da Sirkeci, Yenikapı, Yedikule, Kazlıçeşme arasında inşa edilecek yaklaşık 13 bin 700 metre uzunluğunda demiryolu tüneli ile bünyesinde 3 derin yer altı istasyonu ve bir yüzey istasyonundan oluşacak. 
Projenin bu bölümünü, Japon TAISEI ve KUMAGAI ile Türk GAMA ve NUROL firmalarından oluşan konsorsiyum inşa edecek. Finansmanı Japonya'nın uluslararası finans kuruluşu JBIC tarafından uygun şartlarda krediyle karşılanacak olan proje, 792 milyon ABD dolarına mal olacak. 

2.5 milyar dolar 
Projenin ikinci bölümü, Gebze - Söğütlüçeşme ve Kazlıçeşme - Halkalı arasında 3'lü yeni demiryolu hattı, 37 hemzemin istasyonu ile mekanik ve elektrik işlerinden üçüncü bölümü de, raylı sistemde hizmet verecek çağdaş tren setlerinin temininden oluşuyor. Projenin toplam maliyeti 2.5 milyar ABD doları. 

Robotlar yerleştirecek... 

Dev gemilerle gelecek olan Japon inşaat ekibi, Avrupa ile Anadolu yakalarını birleştirecek tüp geçitte kullanacağı tüpleri çelikle kaplayıp özel malzemelerle sıkıştıracak. Kazı yapacak geminin bir seferde 50 ton malzeme kazabilecek kapasitede olduğunu belirten Japon TAISEI şirketi yetkilileri, "Hata payını 5 santim olarak belirledik. Tüpleri özel robotlar yerleştirecek" dedi. 


</TEXT>
</DOC>
