<DOC>
<DOCNO> 294575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur46.html </URL>
<DATE> 2004/12/03/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Adana'nın ünlüleri, yardım için manken oldu... 
</HEADLINE>
<TEXT>

     Adana'da, aralarında siyasilerin ve bürokratların da bulunduğu ünlü simalar, üniversite öğrencilerine ücretsiz burs sağlanması amacıyla bir giyim mağazası için manken oldular. 
     AK Parti Adana Milletvekili Ayhan Zeynep Tekin Börü, Ticaret Odası Başkanı Şaban Baş, DYP Genel İdare Kurulu Üyesi Cevher Cevheri, DOHAYKO Genel Sekreteri Nesrin Çıtırık ve Seyhan Belediyesi eski başkanlarından Yıldıray Arıkan, reklam kampanyası için Kurtuluş Mahallesi'ndeki Antorium Store Giyim Mağazası'nda bir araya geldiler. 
     Milletvekili Börü, memur çocuğu olduğunu ve üniversiteyi gündüz çalışıp, akşam okula giderek bitirdiğini belirterek, ''Üniversite öğrencilerine imkan sağlayan bu kampanyada yer aldığım için duygulandım. Keşke bize de böyle imkanlar sağlanabilseydi'' dedi. 
     Karıncalar Grubu Yönetim Kurulu Başkanı Gürbüz Çiğdemoğlu ise birçok öğrenciye burs verdiklerini ifade ederek, ''Mağazamızın tanıtımı için düzenlediğimiz reklam kampanyasının, ticari olduğu kadar yardım amaçlı da olmasını istedik. Teknik destek sağlayan yerel Kanal A Televizyonu'na da teşekkür ediyorum'' dedi. 
     Çiğdemoğlu, ihtiyaç sahibi olduğu belgelenen en az 5 öğrenciye ihtiyaçlarını karşılayacak düzeyde burs sağlayacaklarını ifade etti. 
     Daha sonra reklam filminde rol alanlar, mağazanın ürünlerini giyerek görüntü ve fotoğraf çekimlerine katıldılar. 
     
</TEXT>
</DOC>
