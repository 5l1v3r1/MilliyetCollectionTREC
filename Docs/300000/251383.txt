<DOC>
<DOCNO> 251383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun09.html </URL>
<DATE> 2004/06/28/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Bush, Irak ile diplomatik ilişkilerin yeniden kurulmasını istedi 
</HEADLINE>
<TEXT>

     Irak'taki Amerikalı sivil yönetici Paul Bremer'in, ABD Başkanı George Bush'un, ''Irak ile diplomatik ilişkilerin kurulmasını istediği'' mektubunu Iraklı yetkililere teslim ettiği bildirildi. 
     Bremer'in, mektubu, Irak'ın geçici Devlet Başkanı Gazi El Yaver'e teslim ettiği belirtildi. 
     Irak'ın başkenti Bağdat'taki koalisyon karargahının bulunduğu yeşil bölgede, Irak Geçici Yönetimi GYK tarafından kullanılan salonda egemenliğin devri için düzenlenen törene, 6 kadar Iraklı yetkiliyle koalisyon yetkilileri katıldı. 
     Törende, Amerikalı askeri yetkili olarak sadece koalisyon güçleri operasyonlar komutan yardımcısı Tuğgeneral Mark Kimmitt bulundu. 
     El Yaver, törende, koalisyona teşekkür ederek, artık geri dönüş olmadığını söyledi. 
     ''Egemenliğin devrine hazır olduğunuzu söylediniz, biz de bunu kabul ettik. Irak'ın geleceğinden emin bir şekilde bu ülkeden ayrılacağım'' diye konuşan Bremer ise okuduğu devir belgesinde, kendisinden Geçici Koalisyon Yönetimi'nin eski yöneticisi olarak söz etti. 
     Törende, ''Bugün tarihi bir gün. Güvenlik durumunu kontrol edebileceğimizi düşünüyoruz'' diye konuşan Allavi de törenden sonra yaptığı açıklamada, halkı korumak için stratejiler belirlediklerini, bunları daha sonra bir basın toplantısıyla açıklayacağını söyledi. 
     Allavi, ''Irak'ta akan kanın iyi bir neden için demokrasi ve özgürlük için döküldüğünü'' belirtti. 
     
</TEXT>
</DOC>
