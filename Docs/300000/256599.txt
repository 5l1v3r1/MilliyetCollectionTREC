<DOC>
<DOCNO> 256599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur23.html </URL>
<DATE> 2004/07/19/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
53 sanıklı Yurtbank Davası sürüyor... 
</HEADLINE>
<TEXT>

     Yurtbank'ın eski sahibi Ali Avni Balkaner'in de aralarında bulunduğu sanığın, bankanın zarara uğratıldığı iddiasına ilişkin yargılanmasına devam edildi. 
     İstanbul 8. Ağır Ceza Mahkemesi'ndeki duruşmaya, tutuksuz sanıklar Cantürk Dedeoğlu, Yaşar Mescigil ve Hikmet Durdağı katıldı. Ali Avni Balkaner'in de aralarında bulunduğu davanın diğer tutuksuz 50 sanığı ise duruşmaya gelmedi. 
     Duruşmada esas hakkındaki görüşünü açıklayan müdahil avukatlarından Selim Sarıibrahimoğlu, davanın konusunun ekonomik suç olduğunu belirterek, bu nedenle gerçeklere ulaşmak için paranın izinin takip edilmesi gerektiğini söyledi. 
     Ali Avni Balkaner'in geçen celsedeki savunmasında toplanan paraların yurtdışına çıkmadığını söylediğini hatırlatan Sarıibrahimoğlu, bu paraların off-shore bankasına kaydi olarak gittiğini anlattı. 
     Kıbrıs mahkemeleri aracılığıyla yaptıkları inceleme sonucunda bu paraların daha sonra Yurtbank'ta 4 ayrı hesapta toplandığını belirlediklerini anlatan Sarıibrahimoğlu, daha önce yapılan bilirkişi incelemesinde bilirkişinin görevini yerine getirmediğini ve bu hesaplar konusunda inceleme yapmadığını öne sürdü. 
     Sarıibrahimoğlu, bu 4 hesap incelenmeden, sanıkların kimlikleri ve paraların nerelerde kullanıldığının tam olarak ortaya çıkmayacağına inandıklarını belirtti. 
     Ali Avni Balkaner'in avukatı Deniz Ketenci de off-shore bankasının kurulması, mevduat toplanması konusunda Hazine Müsteşarlığı'nın bilgisinin bulunduğunu belirterek, bu konunun araştırılmasını, müvekkiline ait yurtdışında hesap bulunup bulunmadığının incelenmesini istedi. Sanık avukatlarından Abdurrahman Gök de müvekkilleri hakkında ''dolandırıcılık'' suçundan ceza verilmesinin istendiğini, bu suçun mahkemenin görev alanı içinde bulunmadığını kaydederek, dava dosyasının ''görevsizlik kararı'' ile İstanbul 2. Ağır Ceza Mahkemesi'ne gönderilmesi gerektiğini söyledi. 
     Diğer sanık avukatları da tek tek söz alarak soruşturmanın genişletilmesi konusunda taleplerini açıkladılar. 
     Sanık avukatlarının soruşturmanın genişletilmesi konusundaki taleplerini reddeden mahkeme heyeti, Çamlıca Konakları'na verilen krediler ve yurtdışı bankasından sağlanan krediler konusunda bilirkişi incelemesi yapılmasına karar verdi. Off-shore konusundaki zararın ''dolandırıcılık'' suçu yönünden davanın müdahilleri açısından tek tek tespiti için bilirkişi incelemesi yapılmasını kararlaştıran mahkeme heyeti, duruşmayı erteledi. 
     
     MÜTALAADAN 
     Geçen celse İstanbul Cumhuriyet Savcısı Selamettin Celep tarafından açıklanan mütalaada, Ali Avni Balkaner'in de aralarında bulunduğu 19 sanığın, ''dolandırıcılık'' suçundan 3 ile 7.5'ar yıl arasında ağır hapis cezasına çarptırılması talep ediliyor. 
     Sanıklardan 13'ünün ''dolandırıcılık suçuna iştirak''ten 1.5 ile 3 yıl 9 ay arasında ağır hapis cezasına çarptırılması talep edilen mütalaada, 4 sanığın ''dolandırıcılık'' suçundan beraatına karar verilmesi öngörülüyor. 
     Mütalaada, Ali Avni Balkaner ile 26 sanık hakkında ''cürüm işlemek amacıyla teşekkül oluşturmak, teşekkülün üyesi olmak ve yardım yataklık etmek'' suçlarından beraat kararı verilmesi isteniyor. 
     Aydoğan Semizer ile Yaşar Mescigil'in ''emniyeti kötüye kullanmak'' suçundan beraatlarına karar verilmesi istenen mütalaada, Muzaffer Hakan Balkaner, Birgül Özmen ve Nurettin Dede hakkındaki davanın ölümleri nedeniyle, 4 sanık hakkındaki davanın da zaman aşımı nedeniyle ortadan kaldırılması öngörülüyor. 
     
</TEXT>
</DOC>
