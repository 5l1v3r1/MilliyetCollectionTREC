<DOC>
<DOCNO> 251498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sontur24.html </URL>
<DATE> 2004/06/28/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
İstanbullular araçlarını almadı, kentte trafik rahatladı... 
</HEADLINE>
<TEXT>

     NATO Zirvesi dolayısıyla İstanbul trafiği rahat bir gün yaşadı. 
     AA muhabirlerinin derlediği bilgilere göre, İstanbul'da her gün görülmeye alışılan trafik manzaraları yaşanmazken, trafiğe çıkan araç sayısının az olduğu gözlendi. 
     İstanbullular'ın özel araçlarını kullanmak yerine, toplu ulaşım araçlarını tercih ettikleri ve deniz ulaşımının ardından iskelelerden işyerlerine yürüdükleri görüldü. 
     NATO Zirvesi Vadisi'nin yakınında bulunan ve her zaman kalabalıkların görüldüğü Taksim ve İstiklal Caddesi de diğer günlere nazaran daha sakin bir gün geçirdi. Bu bölgelere sadece işi olanların, çalışanların ve zirveyi merak edenlerin geldiği dikkati çekti. 
     Öte yandan, bazı İstanbullular'ın işyerlerini açmadığı gözlendi. Özellikle Zirve Vadisi'nin yakınındaki Taksim ve Harbiye ile sosyal aktivitelerin gerçekleştirildiği Sultanahmet, Nuruosmaniye gibi semtlerde işyerlerinin çoğunun kapalı olduğu görüldü. 
     Trafikteki bu rahatlama, özellikle çalışmak zorunda olanların işine yararken bazı çalışanlar, ''her gün 45 dakikada geldikleri işyerlerine 15 dakika gibi kısa bir sürede ulaştıklarını'' söylediler. 
     İstanbullular'ın zirve nedeniyle temkinli davrandığını ifade eden yetkililer, işi olmayanların zirvenin yapıldığı bölge ve yakınındaki yerlerden uzak durduğunu kaydettiler. 
     Yetkililer, ''Zirveyle ilgili güvenlik önlemleri günler önceden açıklandığı için insanlar bunu dikkate aldılar ve mecbur kalmadıkça trafiğe çıkmadılar'' diye konuştular. 
     
</TEXT>
</DOC>
