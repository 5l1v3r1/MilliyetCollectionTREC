<DOC>
<DOCNO> 270284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/spor/spo15.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Bursa'da baykuş seferberliği 

İKİNCİ Lig A Kategorisi'nde yer alan Bursaspor'da, Teknik Direktör Nejat Biyediç'in Vakıfköy'deki çalışma odalarının bulunduğu villanın bacasına yuva yapan baykuş günün konusu oldu. Yetkililer ve futbolcular "uğursuzluğun nedenini bulduk" şeklinde şakalaşırken, tesis görevlilerinin baykuşu tünediği bacadan uzaklaştırma çalışmaları uzun süre sonuç vermedi. 

Ali Akdeniz özür diledi 

ÇAYKUR Rizespor maçından sonra teknik heyete karşı yaptığı disiplinsiz davranışlardan dolayı Samsunspor'da kadro dışı bırakılan Ali Akdeniz, pişman olduğunu söyleyerek, özür diledi. PAF takımla idmanlara çıkan tecrübeli oyuncu, "Bana bir şans daha verilsin" dedi. 

Zoltan şoku 

KAYSERİSPOR'UN Macar futbolcusu Zoltan, dün sabah yapılan antrenman sırasında fenalaştı. Bağırsak enfeksiyonundan şikayet eden ve Melikgazi Hastanesi'nde tahlilleri yapılan Zoltan'ın, Konyaspor önünde forma giyip, giyemeyeceği maç günü belli olacak. Bu arada Asbaşkan Ahmet Demircoğlu, işlerinin yoğunluğu gerekçesiyle görevinden istifa etti. 

Birinci'den gözdağı 

AKÇAABAT Sebatspor Teknik Direktörü Mehmet Birinci, Fenerbahçe'yi gözüne kestirdi. Ligin ilk dört haftasında sadece 1 puan aldıklarını hatırlatan Birinci, "Fenerbahçe yenilmeyecek bir takım değil. Akçaabat'ta, Fenerbahçe'ye ilk yenilgisini tattırmak istiyoruz" diye konuştu. 

Ömer Rıza Almanya'da 

DENİZLİSPOR'DA, Fethiyespor ile oynanan hazırlık maçında sağ ayak bileğine aldığı darbe nedeniyle sakatlanan Ömer Rıza, yeni tetkikler ve tedavi için Almanya'ya gitti. Yeni Türk vatandaşlığına geçirilen Ömer Rıza'nın daha önce yapılan kontrollerinde iki ay kadar sahalardan uzak kalabileceği açıklanmıştı. 


</TEXT>
</DOC>
