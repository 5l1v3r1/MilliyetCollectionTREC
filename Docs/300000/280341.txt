<DOC>
<DOCNO> 280341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko16.html </URL>
<DATE> 2004/10/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Turkcell ve Türk Telekom sulh anlaşması imzaladı... 
</HEADLINE>
<TEXT>

     Turkcell ve Türk Telekom arasındaki altyapı hizmetlerinden doğan ve yargıya intikal etmiş olan uyuşmazlıklar ile ilgili olarak sulh anlaşması imzalandı. 
     Turkcell'den İMKB'ye yapılan açıklamada, altyapı hizmetlerinden doğan uyuşmazlıklara ilişkin, Türk Telekom'un alacağının anapara, faiz, ÖİV, KDV dahil toplam 102 trilyon 48 milyar 720 milyon TL olduğu belirtildi. 
     Açıklamada, şöyle denildi 
     ''Turkcell'in alacağı ise Türk Telekom'un 2000 Mali Yılı Bütçe Kanunu'nun 28. maddesine istinaden şirketimizden mahsup suretiyle tahsil ettiği yüzde 15 fon payı, mahkeme kararı ile şirketimiz lehine sonuçlanmış ve anapara, faiz, ÖİV ve KDV dahil toplam 39 trilyon 451 milyar 875 milyon TL olarak taraflarca hesaplanmıştır. Taraflar mahsuplaşma sonucunda Turkcell borcunun anapara, faiz, ÖİV ve KDV toplam 62 trilyon 596 milyar 845 milyon TL olduğu hususunda anlaşmışlardır. 
     Anlaşmaya varılan toplam tutar, taksitlendirme faizleri ile birlikte Türk Telekom'a 10 on taksitte ödenecektir. Söz konusu faiz oranı, ödemelerin fiilen yapıldığı tarihe en yakın tarihteki Hazine Müsteşarlığı'nca açıklanacak TL cinsinden iskontolu ihraç edilen Devlet İç Borçlanma Senedi'nin hesaplanacak basit yıllık faiz oranı bileşik bazda aylığa çevrilerek uygulanacaktır. Şirketimiz, yukarıda adı geçen uyuşmazlıklara ilişkin 30 Haziran 2004 tarihli mali tablolarında anapara ve faiz olmak uzere KDV ve ÖİV'ler hariç toplamda net 39 trilyon 814 milyar 350 milyon TL 30 Haziran 2004 itibariyle yaklaşık 27 milyon ABD doları tutarında net karşılık ayırmıştı. Taraflar aralarında yargıya intikal etmiş uyuşmazlıkları sona erdirmek amacıyla gerekli iş ve işlemlere ilişkin başvuruları bir ay içerisinde gerçekleştireceklerdir.'' Açıklamada, sulh ile sonuçlanan anlaşma tutarının anapara, faiz, KDV ve ÖİV dahil 62 trilyon 596 milyar 845 milyon TL olduğu hatırlatılarak, Turkcell'in bu tutarı öz kaynaklardan karşılanmak suretiyle ve belirtilen taksitlendirme yöntemi ile ödemeyi planladığı kaydedildi. Açıklamada ayrıca, Turkcell'in bu sözleşmeye konu borçların tamamını veya bir kısmını öngörülen ödeme planından önceki bir tarihte ödeme opsiyonuna sahip olduğu belirtildi. 
     
     İLK TAKSİT ÖDEMESİ 
     Turkcell'den yapılan bir başka açıklamada, taraflar arasındaki sulh anlaşması koşullarının, sözleşmenin imzalandığı 13 Ekim 2004 tarihi itibariyle yürürlüğe girdiği ve konu ile ilgili anlaşmanın ilk taksidi olan 6 trilyon 259 milyar 684 milyon TL ile 1 trilyon 28 milyar TL Damga Vergisi dahil toplam 7 trilyon 287 milyar 684 milyon TL'nin bugün itibariyle Turkcell tarafından gerçekleştirildiği bildirildi. 
     
</TEXT>
</DOC>
