<DOC>
<DOCNO> 293723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun10.html </URL>
<DATE> 2004/12/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Sırbistan Devlet Başkanı'na suikast girişimi 
</HEADLINE>
<TEXT>

     Sırbistan Devlet Başkanı Boris Tadiç'e suikast girişiminde bulunulduğu bildirildi. 
     Sırbistan Devlet Başkanlığı'ndan yapılan açıklamada, girişimin engellendiği ve Tadiç'in zarar görmediği belirtildi. 
     Açıklamada, Tadiç'e, dün akşam Belgrad'ın merkezinde aracıyla seyahat ettiği sırada saldırı girişiminde bulunulduğu ve siyah bir aracın, Tadiç'in aracına birkaç kez çarpmaya çalıştığı kaydedildi. Kortejdeki başka bir aracın araya girdiği ve saldırının engellendiği kaydedildi. 
     Saldırı girişiminden önce bir süre korteji takip ettiği tespit edilen aracın, kentin Didince bölgesine doğru kaçmayı başardığı ifade edildi. 
     Batı yanlısı Sırbistan Başbakanı Zoran Cinciç, Mart 2003'te, ofisinin önünde düzenlenen suikastta, keskin nişancı tarafından öldürülmüştü. 
     Cinciç'in öldürülmesinden sonra Demokratik Parti lideri olan Tadiç, Haziran ayında devlet başkanı seçilmişti. 
     Sırbistan'ın en gözde politikacısı olan Tadiç, Batı yanlısı politikasına karşı çıkan aşırı milliyetçiler tarafından sevilmiyor. 
     
</TEXT>
</DOC>
