<DOC>
<DOCNO> 281572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy30.html </URL>
<DATE> 2004/10/19/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Topbaş "Prosedürleri bir yana bırakın. Aklın yolunu kullanmak akılcı" 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Büyükşehir belediyesi daire başkanları ve birim müdürlerine, ''Prosedürleri bir tarafa bırakın. Aklın yolunu kullanarak, hizmetlerinizi daha akılcı ve hızlı bir şekilde yapmanın yollarını yakalayın'' dedi. Topbaş, Florya'daki İstanbul Büyükşehir Belediyesi Sosyal Tesisleri'nde daire başkanları ve birim müdürlerine iftar yemeği verdi. 
     Yemeğin ardından konuşan Topbaş, daire başkanları ile birim müdürlerinin görevleri başındayken Büyükşehir Belediye Başkanı'nı temsil ettiklerini vurgulayarak, ''İnsanlar sizlere dertlerini anlatmayı başaramayabilirler. Fakat sizler sabırla dinleyeceksiniz. İnsanlara nasıl bakarsanız öyle hatırlanırsınız'' diye konuştu. Topbaş, İstanbullular'ın şikayetlerini ifade ettikleri e-mailleri sürekli takip ettiğini vurgulayarak, ''Bir zamanlar İstanbul'da varlıklı ailelerin, 'İstanbul'dan başka nerelerde yaşayabiliriz' dedikleri günlerden geliyoruz. Suların akmadığı, havanın kirli olduğu İstanbul'u gerilerde bıraktık'' dedi. 
     Yerel yönetimlerde artık geçmiş dönemlerdeki gibi siyasetin olmadığını dile getiren Topbaş, şunları kaydetti 
     ''İstanbul Büyükşehir Belediyesi'nin yetkili birim amirleri olarak sizler, sorunlar karşısında koordinasyon içinde davranarak, prosedürleri bir tarafa bırakın. Aklın yolunu kullanarak, hizmetlerinizi daha akılcı ve hızlı yapmanın yollarını yakalayın. Aranızdaki saygı, ön iliklemekle değil, yaptığınız iş itibariyle İstanbul'a ve İstanbullular'a hizmet etmekle olur.'' 
     
</TEXT>
</DOC>
