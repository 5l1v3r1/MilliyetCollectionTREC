<DOC>
<DOCNO> 290665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonspo08.html </URL>
<DATE> 2004/11/21/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Memo 18 sayıyla, Hidayet 16 sayıyla göz doldurdu... 
</HEADLINE>
<TEXT>

     ABD Profesyonel Basketbol Ligi'ne, 7 maçla devam edildi. 
     Mehmet Okur, takımı Utah Jazz'ın deplasmanda Atlanta Hawks'ı 92-79 yendiği maçta rakip potaya 18 sayı göndererek, takımın 2. en skorer ismi oldu. 
     Okur, 3 savunma 5 hücum ribaunt aldığı, 4 asist ve 2 blok yaptığı maçta, 2 sayılık atışlarda 6'da 4, serbest atışlarda 7'de 7 ve 3 sayılık atışlarda 2'de 1 isabet buldu. 
     Jazz'da Carlos Boozer, 20 sayı, 11 ribaunt ve 1 asistle double-double yaparak takımın en skorer ismi olurken Andrei Kirilenko, 11 sayı, 14 ribaunt, 7 asist ve 7 blokla double-double yaparak galibiyete pota altından da katkıda bulundu. 
     Atlanta'da ise double-double yapan Al Harrington'ın 17 sayı, 12 ribaunt ve 2 asist, Josh Childress'ın 16 sayı, 5 ribaunt ve 1 asist ile Antoine Walker'ın 15 sayı, 8 ribaunt ve 4 asistlik performansları galibiyet için yeterli olmadı. 
     
     HİDAYET TAKIMININ EN İYİ 2. PERFORMANSINI GÖSTERDİ 

     Hidayet Türkoğlu, takımı Orlando Magic'in deplasmanda Indiana Pacers'ı 86-83 yendiği maçta 16 sayı, 2 ribaunt, 1 asist ve 1 top çalmalık performansıyla tamının en iyi 2. performansını sergiledi. 
     Türkoğlu, 2 sayılık atışlarda 10'da 5 isabet bulurken 6 kez denediği 3 sayılık atışlardan 2'sinde başarılı oldu. 
     Magic'de, sakatlığı nedeniyle son 3 sezonun büyük kısmını kaçıran, ancak bu sezona çok iyi bir başlangıç yapan Grant Hill, 28 sayı, 7 ribaunt ve 6 asistle takımını galibiyete taşıdı. 
     Dün, Detroit Pistons maçından sonra çıkan olaylar nedeniyle 3 oyuncusu cezalı olan Pacers, Magic karşısında sadece 6 oyuncusunu kullandı. 
     En önemli 3 oyuncusu Ron Artest, Jermaine O'Neal ve Stephen Jackson'ın cezalı olduğu maçta Pacers'ın en iyi performansını 31 sayı, 5 ribaunt ve 2 asistle Fred Jones sergiledi, ancak bu yenilgiyi engelleyemedi. 
     Günün en skoker ismi ise Houston Rockets'ın Los Angeles Clippers'ı 91-86 yendiği maçta Clippers potasına 32 sayı gönderen Tracy McGrady oldu. 
     
     Günün diğer maçlarında alınan sonuçlar şöyle 

     Cleveland Cavaliers-Charlotte Bobcats 100-84. 
     New Orleans Hornets-Minnesota Timberwolves 94-99. 
     New Jersey Nets-Washington Wizards 86-97. 
     Golden State Warriors-Memphis Grizzlies 87-100. 
     Lige, yarın yapılacak 10 maçla devam edilecek. 

     
</TEXT>
</DOC>
