<DOC>
<DOCNO> 258304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur04.html </URL>
<DATE> 2004/07/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Başkent'te minibüs belediye otobüsüne çarptı 3 yaralı 
</HEADLINE>
<TEXT>

     İstanbul Caddesi üzerinde şehir içi hatlarında çalışan bir minibüsün belediye otobüsüne arkadan çarpması sonucu meydana gelen kazada 3 kişi yaralandı. 
     AA muhabirinin edindiği bilgiye göre, İstanbul Caddesi Çevik Kuvvet Şube Müdürlüğü önünde şehir merkezi yönünde meydana gelen kazada, Demetevler-Ulus hattında çalışan Nihat Kaya yönetimindeki minibüs, Ümit Aydın idaresindeki Elvankent-Sıhhiye hattında çalışan belediye otobüsüne arkadan çarptı. 
     Minibüste sıkışan dolmuş şoförü Nihat Kaya ile dolmuşta bulunan 2 kişi Çevik Kuvvet polisi ve vatandaşların yardımıyla araçtan çıkartılarak İbni Sina ve Numune hastanelerine kaldırıldı. 
     Görgü tanıklarının ifadesine göre, otobüste bulunan ve kimlikleri öğrenilemeyen bazı yolcuların da kaza sırasında parçalanan camlardan hafif yaralandıkları ve kendi imkanları ile hastanelere gittikleri öğrenildi. 
     
</TEXT>
</DOC>
