<DOC>
<DOCNO> 278954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sonyas02.html </URL>
<DATE> 2004/10/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Türkiye'den defile manzaraları... 
</HEADLINE>
<TEXT>

     Biri Trabzon'da, biri İstanbul'da iki defile... Trabzon'da sokak ortasında podyuma çıkan mankenleri izleyen vatandaşların bakışları objektiflere böyle yansırken, İstanbul'da bir ayakkabı firmasının defilesinde atın üzerinde yarı çıplak manken podyuma çıktı. 
     
     ÖNCE İSTANBUL 

     Dünyaca ünlü İtalyan ayakkabı markası Pia Mia'nın, 2005 sonbahar-kış koleksiyonunu sunduğu defilede yerli yabancı 20 manken podyuma çıktı. 
     Gecenin en çok konuşulan detayı, yarı çıplak bir modelin "Zaragoza" isimli İngiliz atının, üzerinde podyuma çıkmasıydı. 
     Podyuma çıkan mankenlerin çoğunluğunu İngiltere ve İtalya'dan gelen modeller oluştururken, defilenin en çok konuşulan ve en çok ilgi gören ismi, beyaz at üzerinde podyuma çıkan Best Model of The World 2002 Julia Lischuke oldu. 
     Tuğba Karaca, Nihan Akkuş, Başak Şahin gibi Türk modellerin de podyumda yerini aldığı defile, bir ayakkabı defilesinden çok, iç çamaşırı defilesini andıran görüntülere sahne oldu. 
     
     HORONLU DEFİLE BÖYLE İZLENİR 

     BİR giyim mağazasının açılışı için Trabzon'a gelen mankenler, cadde ortasına kurulan podyumda yöresel keşan kıyafetleri giyip elele tutuşarak horon tepti. 
     Lilies mağazalarının Uzunsokak Caddesi'ndeki açılışı için Trabzon'a gelen Gizem Özdilli, Şebnem Schaffer, Tuğba Özay, Hatice Şendil, Deniz Öney ve Yeliz Öney büyük ilgi gördü. Mağaza açılışından sonra Trabzonlu hayranlarıyla sohbet ederek imza dağıtan gözde mankenler, gördükleri yakın ilgiden memnun kaldı. 
     Trabzonlu gençler, firmanın yeni sezon kış ve bahar kreasyonlarını tanıtan mankenleri daha yakından görebilmek için birbirleriyle yarıştı. 
     Mağaza önüne kurulan platformda 1.5 saatlik gösteri yapan mankenler, kentin en işlek yeri olan caddedeki trafiği de kilitledi. Mankenler sunumun sonunda hep birlikte yöresel keşan ve peştemal kıyafetlerini üzerlerine geçirerek kemençe eşliğinde horon tepti. Hareketleri birbirine uymayan ancak istekli oldukları görülen mankenler büyük alkış aldı. Çocukluğunda bir süre Trabzon'un Beşikdüzü İlçesi'nde yaşayan Tuğba Özay'ın arkadaşlarına oranla oyunu daha iyi oynadığı gözlendi. 
     Mankenler program sonunda bol bol imza dağıttı. Bu sırada gazetecilerin sorularını yanıtlayan Gizem Özdilli, kendisinin de Trabzon'da akrabaları bulunduğunu, ancak yakın olmadıklarını belirterek "Aynı soyadını taşıdığımız için onlara da selam ve saygılar sunuyorum'' dedi. Gözde manken ayrıca "Yaşlandık artık. Modelliği bırakma kararım kesin. Gençlerin önünü açacağım. Yaşadığım sıkıntılar da var. 29 Ekim'de New York'ta son defileme çıkacağım'' dedi. 
     
</TEXT>
</DOC>
