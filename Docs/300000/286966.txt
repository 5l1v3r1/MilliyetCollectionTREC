<DOC>
<DOCNO> 286966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/guncel/gun04.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Köye dönüşe 30 trilyon 
</HEADLINE>
<TEXT>


Doğu'dan terör nedeniyle göçenlerin üçte biri, 1994'te başlatılan Köye Dönüş Projesi ile evlerine döndü. Devlet, 124 bin kişiye 30.6 trilyon lira yardım etti 

ŞÜKRAN ÖZÇAKMAK İstanbul 

Kimine, güvenlik nedeniyle devlet "Boşalt" dedi, kimi terörden kaçtı, kimi de ekmek parası peşine düştü. 930'u köy, 2 bin 19'u mezra olmak üzere toplam 2 bin 949 yerleşim birimde bulunan 55 bin 702 hane boşaltıldı, 353 bin 281 kişi yaşadığı yeri terk etmek zorunda kaldı. Ta ki devlet onlara "Geri dön" diyene kadar. 
Bitlis, Muş, Bingöl, Hakk ri, Tunceli, Elazığ, Van, Batman, Diyarbakır, Mardin, Siirt ve Şırnak'ta, İçişleri Bakanlığı'nın verilerine göre, Haziran 2000'den 28 Mayıs 2004'e kadar 19 bin 925 hane, 124 bin 440 nüfus köye dönüş yaptı. Köye dönenlere 25 trilyon 14 milyar 567 milyon 580 bin lira ayni, 5 trilyon 50 milyar 773 milyon lira da nakdi yardım yapıldı. 2004 yılı "köye dönüş yatırım programı"na mevcut illerin dışında Adıyaman ve Ağrı da dahil edildi. 

Proje 1994'te başlatıldı 
1994'te başlatılan "Köye Dönüş ve Rehabilitasyon Projesi", Doğu ve Güneydoğu'da terör nedeniyle köylerinden ayrılan ailelerden, geri dönmek isteyenlere yönelikti. Köye dönüş en çok 25 bin 288 kişiyle Hakkari'de gerçekleşti. En az dönüş ise 56 ile Elazığ'da oldu. Genel bütçe, İl Özel İdare ve Sosyal Yardımlaşma ve Dayanışma Vakfı bütçesinden 2004 Temmuz sonu itibariyle yapılan yardımlardan en fazla payı da, 7 trilyon 383 milyar 158 milyon ayni, 266 milyar 347 milyon lira nakdi yardımla Siirt aldı. 


</TEXT>
</DOC>
