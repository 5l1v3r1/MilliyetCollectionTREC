<DOC>
<DOCNO> 253714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/guncel/axgun01.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğün 'kuşatması' 
</HEADLINE>
<TEXT>


Başbakan'ın kızı Esra Erdoğan ile Berat Albayrak, 5 bin polisin koruyacağı bir düğünle evlenecek. NATO Zirvesi için kurulan güvenlik kameraları kayıt yapacak, önlemler zirveyi aratmayacak 

Erdal Kılınç İstanbul 

Başbakan Recep Tayyip Erdoğan'ın kızı Esra ile gazeteci - yazar Sadık Albayrak'ın oğlu Berat'ın bu pazar günü yapılacak olan düğün töreninde, NATO Zirvesi'nde uygulanan güvenlik önlemlerine benzer tedbirler alınacak. Lütfi Kırdar Kongre Merkezi'ne, polis noktasındaki aramadan sonra özel kart verilmiş araçlar girebilecek. 5 bin polisin görev yapacağı düğünde, NATO Zirvesi için kurulan kameralar da kayıtta olacak. 

Matbaa bile 'kuşatıldı' 
Araçlarda kullanılacak 2500 hologramlı güvenlik kartı da bastırıldı. Kartlardan 500'ü de polis araçları için ayrıldı. Kartları basan matbaa gizli tutulurken, kart örneğinin ele geçirilmemesi için matbaa çevresinde polis önlem aldı. 
Araçlarıyla salonun önüne kadar gitmek isteyen davetlilerin otomobilleri kontrol edildikten sonra güvenlik kartı verilerek içeri alınacak. Salona girişte davetiyeler kontrol edilecek. 
Erdoğan'ın oğlu Bilal'in geçen yılki düğününde yaşanan protestolar nedeniyle Lütfi Kırdar'ın çevresindeki güvenlik çemberi daha geniş tutulacak. NATO Zirvesi'nde tecrübe kazanan polis, olası protesto gösterilerine tam donanımlı polislerle müdahale edecek. 
Yaklaşık 5 bin polis görev yaparken, düğün öncesi ve sırasında NATO Zirvesi için kurulan kameralar sürekli kayıtta olacak. Görüntüler polis tarafından saniye saniye takip edilecek, şüpheli bir durum görülürse anında müdahale edilecek. 4 ambulans ve bir itfaiye ekibi hazır bulunacak. 

3 güvenlik çemberi 
Konuklar 'X-Ray' cihazından geçirilecek. Milletvekili, bakan, polis ve asker de olsa kimsenin silahla içeri girmesine izin verilmeyecek. Güvenlik çemberi "dış", "iç" ve "yakın" olarak üçe ayrılacak. Çevredeki binalara ve salon içinde belirlenen kritik noktalara keskin nişancılar yerleştirilecek. Çarşaflılar, canlı bomba ihtimaline karşı, kadın polisler tarafından arama noktalarında dedektörlerle aranacak. 

Bomba araması 
Salonda görev yapan polisler sivil giyinecekler ve telsizlerini kulaklık takarak kullanacaklar. 
Nik htan önce bomba uzmanları ve özel yetiştirilmiş köpekler salonda bomba araması yapacak. Bomba imha robotları da kullanılacak. Nik h süresince merkezin üstünde ve çevresinde uçuş yapan bir polis helikopteri, çevre güvenliğine destek verecek. 

Çelenk yerine vakfa bağış 

PINAR AKTAŞ İstanbul 
Düğün davetiyesinde, çelenk göndermek isteyenlerden Çocuk Vakfı'na bağış yapmaları isteniyor. 14 yıldır hizmet veren Çocuk Vakfı'nın Başkanı Mustafa Ruhi Şirin'in oğlu Serdar, Berat Albayrak'ın Boğaziçi Üniversitesi'nden arkadaşı. Şirin, Erdoğan'ın ilk evlenen oğlu Burak'ın düğününde de geliri kendilerine bağışladığını söyledi. Çocuk Vakfı Başkanı Şirin, Erdoğan ve Albayrak'la daha önceden tanıştığını söyledi. Şirin, "Ben çocuk alanında 30 yıl verdim. Sayın Erdoğan da bunu yıllardır bilen bir insan. Bu tercih çocukların. Sadık Albayrak benim arkadaşım. Trabzonluyum, dolayısıyla bir jest yaptılar. Bu bir günlük bir tercih değil" dedi. Şirin, bağış yapacak kişilerin isimlerini, bağışın miktarını belirtmeden liste haline getireceklerini ve bunu her iki aileye ileteceklerini söyledi. 


</TEXT>
</DOC>
