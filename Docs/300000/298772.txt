<DOC>
<DOCNO> 298772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sontur11.html </URL>
<DATE> 2004/12/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Apartmanda çıkan yangında, aynı aileden biri felçli iki kişi yaralandı 
</HEADLINE>
<TEXT>

     Bursa'nın merkez Osmangazi İlçesi'nde, 4 katlı binanın 2. katında çıkan yangında, aynı aileden biri felçli iki kişi yaralandı. 
     Alınan bilgiye göre, Başaran Mahallesi Kalkan Sokak'ta Ali Yılmaz'a 65 ait 4 katlı binanın 2. katında, henüz belirlenemeyen nedenle yangın çıktı. 
     Yangının çıkmasıyla birlikte evde bulunan Ali Yılmaz'ın gelini Havva Yılmaz 28 , 30 günlük bebeği Büşra ve 5 yaşındaki oğlunu alarak evden çıkmayı başarırken, felçli olan kayınvalidesi Gülsüm Yılmaz alevler arasında kaldı. 
     Kısa sürede büyüyen ve binanın 3. katına da sıçrayan yangına Bursa Büyükşehir Belediyesi İtfaiye Daire Başkanlığı ekipleri müdahale ederken, evin oturma odasından sürünerek banyoya gittiği bildirilen felçli kadın, ekipler tarafından evden çıkarıldı. 
     Ellerinde ve yüzünde hafif yanıklar meydana gelen ve dumandan etkilendiği belirlenen Gülsüm Yılmaz ve söndürme çalışmaları sırasında hafif yaralanan oğlu Mehmet Ali Yılmaz, ambulansla SSK Bursa Bölge Hastanesi'ne kaldırıldı. 
     İtfaiye ekiplerinin yoğun çalışması sonucu yaklaşık bir saatte kontrol altına alınan yangın bölgesinde soğutma çalışmaları devam ediyor. 
     Yangının çıkış nedeniyle ilgili soruşturmanın sürdüğü bildirildi. 
     
</TEXT>
</DOC>
