<DOC>
<DOCNO> 253347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonspo06.html </URL>
<DATE> 2004/07/06/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Denizlispor'da Çek oyuncu Tomas Abraham ilk antrenmanına çıktı 
</HEADLINE>
<TEXT>

     Denizlispor Teknik Direktörü Giray Bulak, yeni sezonda ilk 10 takım arasında kalıcı olmayı hedeflediklerini söyledi. 
     İkinci etap kamp çalışmalarını Bolu'da sürdüren Denizlisporlu futbolcular, bu sabah yaklaşık 2 saat süren bir antrenman yaptılar. Teknik direktör Giray Bulak yönetiminde, toplam 35 futbolcunun katıldığı antrenmanda yeşil-siyahlılar, kondisyon hareketlerinin ardından, taktik çalışma ve çift kale maç yaptı. 
     Bu arada, İsviçre Birinci Futbol Ligi takımlarından FC Zürih'te forma giyen 22 yaşındaki orta saha oyuncusu Mahir Çayır, yeşil-siyahlıların kampında antrenmana çıktı. 
     Yeni transferler Çek Tomas Abraham, Büyükşehir Belediyesi Ankaraspor'dan gelen Alp ve Bursaspor'dan transfer edilen Ender de sabah idmanında yer aldı. 
     Teknik direktör Bulak, AA muhabirine yaptığı açıklamada, 15 gün sürecek Bolu kampında iyi bir hazırlık dönemi geçirmeyi planladıklarını ifade ederek, şöyle konuştu 
     ''Yaptığımız 4 yeni transferle kadromuzu güçlendirdik. 2 ya da 3 futbolcuya daha ihtiyacımız var. Hedefimiz ligde ilk 10 takım arasında kalıcı olabilmek. Kalecimiz Süleymanou Kamerun'da milli maçı olduğu için 15 Temmuz Perşembe gününe kadar izin verdik. Bolu kampında 2 hazırlık maçı yapacağız. İlkinde bugün Antalyaspor, diğerinde ise Akçaabat Sebatspor ile karşılaşacağız.'' 
     
</TEXT>
</DOC>
