<DOC>
<DOCNO> 296860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo28.html </URL>
<DATE> 2004/12/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Turgay Kıran Derbi maçın favorisi kesinlikle Fenerbahçe... 
</HEADLINE>
<TEXT>

     Galatasaray Kulübü Başkan Yardımcısı ve Basın SÖzcüsü Turgay Kıran, Fenerbahçe ile yarın yapacakları derbi maçın dostluk içinde geçmesini temenni ettiklerini söyledi. 
     A.A muhabirine yaptığı açıklamada, öncelikle Manchester United galibiyetinden dolayı ezeli rakiplerini kutladıklarını ifade eden Turgay Kıran, ''Avrupa'da örnek bir mücadele sergilediler ve Türkiye adına gurur duyduk. Galatasaray'dan sonra Fenerbahçe'nin de Türkiye'nin adını Avrupa'da duyurması bizi memnun ediyor'' dedi. 
     Yarın yapılacak derbi maç öncesi her iki takımın da iyi bir hava içinde olduklarını savunan Kıran, ''Derbi maçların sonuçları belli olmaz. Biz 100 yıldan beri beraber yürüyen iki takım olarak, mücadelenin dostluk içinde geçmesini temenni ediyoruz. Gönlümüz tabii ki kazanmaktan yana. Çalışmalarımızı da ona göre düzenledik. Yine de ilk amaç, dostluk içinde bir karşılaşma olması'' diye konuştu. 
     Kıran, Fenerbahçe'de Aurelio'nun kart cezalısı, Van Hooijdonk'un ise sakatlığı nedeniyle Galatasaray karşısında forma giyemeyecek olmasının çok önemli olmadığını da dile getirerek, ''Büyük takımlarda eksik olmaz. Kadrolarında 24-25 oyuncu bulunur ve hepsi de birbirinden kıymetlidir. Sahaya çıkan oyuncu, görevini en iyi şekilde yapmaya çalışır. Forma giyemeyen oyuncular ne Fenerbahçe için, ne de Galatasaray için mazeret olamaz'' dedi. 
     
     ''FAVORİ FENERBAHÇE'' 
     Derbi maçlarda favori çıkarmanın zor olduğunu ve favori gösterilmenin kesinlikle yarar getirmediğini kaydeden Kıran, şöyle konuştu 
     ''Sahaya daha maç başlamadan galibiyet havasıyla çıkarsan, oyun içindeki gerçeklerle karşı karşıya kalırsın. Favori olan da bana göre daha fazla korkar. Ama, ligde ve Avrupa Şampiyonlar Ligi'nde elde ettiği sonuçlar sonrası kesinlikle derbinin favorisi Fenerbahçe.'' 
     
     ''MAĞLUBİYETLE YARIŞTAN KOPMAYIZ'' 
     Kıran, olası bir yenilginin Galatasaray'ı şampiyonluk yarışından kesinlikle koparmayacağını ileri sürerek, ''İki takım arasında çok büyük puan farkı yok. Ligde bulunulan durumda 8-10 puan fark çok önemli değil. Geçen yıllarda çok daha fazla puan farkları kapatılarak şampiyonluklar elde edildi. Galibiyet tabii ki şampiyonluk yolunda önemli, ancak mağlubiyet bizi yarıştan kopmamız anlamına gelmez. Daha ligde çok maç ve alınacak çok puan var'' dedi. 
     
</TEXT>
</DOC>
