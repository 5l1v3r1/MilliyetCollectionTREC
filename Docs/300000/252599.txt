<DOC>
<DOCNO> 252599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/spor/axspo05.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu çıldırdı 
</HEADLINE>
<TEXT>


Yunanistan'ın Euro 2004'te finale kalması ülkenin bütün düzenini bozdu. Sabahlara kadar tarihi zaferi kutlayan halk dün işyerlerine gidemedi, devlet daireleri açılmadı, adeta hayat durdu 

RULİ DAVRANOĞLU 


Prim 350 bin Euro 
DERBY gazetesi "Milli Takım Çekler'i Dellas'ın gümüş golüyle öldürdü" manşetini atarken, "Şükürler olsun, finaldeyiz", "Otto, bizi şampiyonluğa götürüyor", "Rüyamız devam ediyor. 12 bin Yunanlı Oporto'da çılgınlar gibi eğlendi" diye yazdı. Gazetede yer alan bir haberde, 23 futbolcu için belirlenen adam başı 270 bin Euro'luk primin, ekstralarla 350 bin Euro'yu bulmasının beklendiği ifade edildi. 

Bankalara hücum 
PAZAR günkü final maçına gitmek için Olympic Havayolları'na binlerce başvuru yapıldığı, zaten maç için charter uçuşları sefere koyan havayolu şirketinin bu yüzden güç durumda kaldığı ifade edildi. Portekiz'e uçmak için 15 bin kişinin Olympic Havayolları'na bilet talebinde bulunduğu belirtilirken, yine çok sayıda kişinin de maça gidebilmek için bankalardan kredi almak için sıraya girdiği vurgulandı. 

Çılgınca eğlendiler 
YUNANİSTAN'IN, 2004 Avrupa Şampiyonası yarı finalinde Çek Cumhuriyeti'ni gümüş golle 1 - 0 yenerek tarihinde yeni bir sayfa açması ülkeyi alt üst etti. Maçın bitiş düdüğüyle birlikte ülkenin dört bir yanında kendini sokağa atan halk, zaferi çılgınca kutladı. Eğlencenin sabahın ilk ışıklarına kadar sürmesi nedeniyle dün hizmet vermesi gereken bazı devlet daireleri de, çalışanların gelmemesi yüzünden açılmadı. 

Sıradışı başlıklar 
YUNAN basını da dünkü sayılarında kullandıkları "sıradışı" başlıklarla coşkuyu ve olağanüstü başarıyı yansıtmaya çalıştılar. Ülkenin önde gelen spor gazetesi Ora Sport, birinci sayfasında resmen küfür kullanarak, "Kaldırın şu s....miş kupayı" manşetini atarken, diğer sayfalarında da "Milli Takımımız Çekler'i kuruttu", "Artık tüm Avrupa, hatta Dünya bizi konuşuyor", "Rüya devam ediyor" başlıklarını kullandı. 



</TEXT>
</DOC>
