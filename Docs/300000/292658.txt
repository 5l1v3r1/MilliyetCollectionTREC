<DOC>
<DOCNO> 292658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonspo31.html </URL>
<DATE> 2004/11/27/ </DATE>
<TIME> 22.47 </TIME>
<AUTHOR>  </AUTHOR>
<HEADLINE>
Trabzonspor kafilesi Trabzon'a döndü... 
</HEADLINE>
<TEXT>

     Trabzonspor Kulübü Asbaşkanı Nevzat Şakar, teknik direktör Ziya Doğan ile yarın son kez görüşeceklerini söyledi. 
     Konyaspor maçının ardından bordo-mavili kafileyle birlikte Trabzon'a dönen Şakar, havaalanında yaptığı açıklamada, teknik direktör Ziya Doğan'ın istifa kararını maçın üzüntüsüyle aldığını tahmin ettiklerini belirterek, ''Hocamıza dinlenmesi için bir gün süre verdik. Kendisiyle yarın son kez görüşüp kararını değerlendireceğiz'' dedi. 
     Şakar, Ziya Doğan'ın iyi bir antrenör olduğunu da vurgulayarak, ''Biz yönetim olarak henüz istifasını işleme koymuş değiliz. Yarın hocamızla daha sakin bir şekilde, dinlenmiş bir kafayla görüşeceğiz'' diye konuştu. 
     Basın mensuplarının, yönetim kurulunun Ziya Doğan'ın istifasını geri almaması durumunda nasıl bir karar alacağı yönündeki sorularına ise Şakar, ''Trabzonspor, antrenörsüz kalmaz. Ama Ziya hocamızı da bırakmayı düşünmüyoruz. Bunun altını da çiziyoruz'' diye cevap verdi. 
     
</TEXT>
</DOC>
