<DOC>
<DOCNO> 274062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur45.html </URL>
<DATE> 2004/09/22/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Otomobille çarpışan TIR'ın dorsesi kamyona ve otobüse çarptı 
</HEADLINE>
<TEXT>

     Aksaray-Adana Karayolu'nda meydana gelen zincirleme trafik kazasında, otomobilde bulunan 40 kilo dinamitin yola dağılması sonucu, büyük bir faciadan dönüldü. 3 kişinin öldüğü kazada, 13 kişinin yaralandığı bildirildi. 
     Edinilen bilgiye göre, Mehmet Çal yönetimindeki 33 TT 026 plakalı otomobil, 18. kilometresinde Ufuk Demirel'in kullandığı 06 SCU 23 plakalı tuz yüklü kamyonu hatalı sollaması sonucu, karşı yönden gelmekte olan Eyüp Ünlü'nün kullandığı 06 ZS 191 plakalı demir yüklü TIR'la çarpıştı. 
     Çarpışma sırasında, TIR'ın kopan dorsesi, önce kamyona, daha sonra da Ali Hüzmeli'nin kullandığı 31 GÜNSAS 003 plakalı yolcu otobüsüne çarptı. 
     Kazada, otobüs yolcularından Mustafa Özçelik 64 ile kamyon sürücüsü Eyüp Ünlü 28 ve otomobil sürücüsü Mehmet Çal 26 , olay yerinde yaşamını yitirdi. Yaralanan kamyon sürücüsü Ufuk Demirel ile kimliği henüz belirlenemeyen 8 otobüs yolcusu, Niğde Devlet Hastanesi'nde tedavi altına alındı. 
     Bu arada, kazada, otomobilde bulunan ve bir maden ocağına ait olduğu belirlenen 40 kilo dinamit yola dağıldı. Yola dağılan dinamitler, jandarma ekiplerince toplandı. Ancak otomobil içinde bulunan sürücü Mehmet Çal'ın cesedi, dinamitlerin patlama ihtimaline karşı çıkarılamadı. 
     
     BOMBA İMHA EKİBİ 

     Trafik kazasına karışan otomobilde bulunan dinamitlerin etkisiz hale getirilmesi için, Konya'dan bir bomba imha ekibi kaza yerine gitti. 
     Otomobilde bulunduğu belirtilen dinamitlerin etkisiz hale getirilmesi için, çevre illerden uzman ekipler istendi. Bunun üzerine, Konya Emniyet Müdürlüğü'ne bağlı Terörle Mücadele Şube Müdürlüğü, bomba imha ekibini kaza yerine gönderdi. 
     Ekiplerin kaza yerine ulaştığı ve içinde bir cesedin de bulunduğu araçtaki dinamitleri etkisiz hale getirmek için Niğde Emniyet Müdürlüğü'ne bağlı ekiplerle ortak çalışmaya başladığı bildirildi. 
     
     YARALILARIN KİMLİKLERİ 

     Kazada yaralanan 13 kişinin isimleri şöyle 
     ''Selim Özçelik, Murat Dellal, Hasan Dönmez, Ali Hüzmeli, İsmail Oğuz Gürses, Vildan Pehlivan, Fatih Kiriş, Rahime Kalkan, Çiğdem Kalkan, Halil Kalkan, Tamraz Özoğulöz, Ufuk Demirel ve Cuma Reyhanoğulları, Niğde'deki hastanelerde tedavi altına alındı. 
     
</TEXT>
</DOC>
