<DOC>
<DOCNO> 277605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/guncel/gun02.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok Türkler rehin 
</HEADLINE>
<TEXT>


The Observer gazetesine göre, Irak'ta teröristlerin elinde en çok Türk rehine var. 23 Türk serbest bırakıldı. 10 Türk teröristlerin elinde. Öldürülenlerin sayısı ise 3 

DIŞ HABERLER SERVİSİ 
Irak'ta, şu anda onlarca yabancı ve Iraklı, kendilerini "işgale karşı direnişçi" diye tanımlayan terör örgütlerinin elinde rehin tutuluyor. İngiliz The Observer gazetesinin değerlendirmesine göre, Irak'ta terör örgütlerinin elinde en çok Türk rehine bulunuyor. 10 Türk, bu örgütlerin elinde rehin tutuluyor. Rehin alınıp serbest bırakılan Türklerin sayısı 23, öldürülenler ise 3. 
Rehine terörüne en fazla kurban veren ülke ise Nepal. Geçtiğimiz haftalarda teröristler, temizlik işçisi olarak çalışmak üzere Irak'a gelen 12 Nepalliyi kaçırıp öldürmüştü. 

Medyatikler biliniyor 
Bu rehinelerin arasında en medyatikleri, haftalardır rehin tutulan Fransız gazeteciler Christian Chesnot ve Georges Malbrunot ile Ürdünlü terörist Ebu Musab El Zarkavi liderliğindeki Tevhid ve Cihad örgütünün elinde bulunan İngiliz Kenneth Bigley. 
Haber ajansları, neredeyse her gün bu rehinelerin durumuyla ilgili gelişmeleri duyururken, kamyon şoförlüğü ve işçilik yapan sıradan insanlar ise ancak öldürüldüklerinde haber oluyor. 


</TEXT>
</DOC>
