<DOC>
<DOCNO> 282641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/spor/ykocaomer.html </URL>
<DATE> 2004/10/23/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Sporla tanış 1 
</HEADLINE>
<TEXT>



Gençlik ve Spor Genel Müdürlüğü'nün çok kısa bir süre önce başlayan yeni projesinin adı bu. Ülkemizde böyle bir projenin başladığını duydunuz mu 
Hiç zannetmiyorum Çünkü medyamız, spor medyası değil futbol medyası. Ancak bu da bir ihtiyaçtan kaynaklanıyor. Çünkü insanlarımızın spor deyince hemen akıllarına "futbol" geliyor. Öte yandan da olimpiyat yapmaya hevesleniyoruz. Atletizmde yaptığımız Avrupa şampiyonalarına birkaç yüz kişiden fazla seyirci gelmiyor. Aslında ortada bir kabahat varsa bu hepimize ait. Ama büyük payını da medyanın üstlenmesi doğal diye düşünmekteyim. 
Gençlik ve Spor Genel Müdürlüğü'nün örnek teşkil edecek bu projesinin hedef kitlesi, Doğu ve Güney Doğu bölgesinde yer alan 22 il merkezi. 2000 yılı nüfus sayımına göre bu bölgemizdeki 5 - 19 yaş grubu yaklaşık 5 milyon kişi. Bunun 7 - 18 yaş grubu arasında yer alan kısmının da 3 milyon kişi olduğunu varsaymak mümkün. 
Öğretim kurumlarımızdaki beden eğitimi derslerinin ne kadar büyük bir ciddiyetle yapıldığını, spor etkinliklerinin ne kadar yeterli olduğunu kendi deneyimlerimizden, hatta çocukluğumuzdan beri bilmekteyiz. 
Projenin amacı 7 - 18 yaş arasındaki öğrencilerin yeteneklerini sergileyebilmelerine fırsat ve zemin oluşturmak, öğrencilerin Türk sporuna nitelik ve nicelik olarak katkıda bulunmalarına fırsat vermek olarak özetlenebilir. 
Projenin 1. ayağı 3 aylık bir süreyi kapsarken, 2. ayak 9 aylık bir süreye yayılacak ve 2007 yılı Ağustos ayında sona erecek. 
Başvuru sayısı dikkate alınarak her çalıştırıcı için 15 kişilik gruplar oluşturulması düşünülüyor. Çalışmaları 90 dakikalık süreleri ile haftada en az üç kez yapacaklar. Ve her çalışma ortamında "Sporcu Yetenek Tesbiti Ligi" olarak isimlendirilen bu gruplarda 1. ayağın bitiminde sportif yetenekleri tespit edilen çocuk ve gençler il ya da ilçede bulunan spor kulüplerine yönlendirilecek. 
Böylece birçok spor dalında yetenekli çocuk ve gençlerimize de spor yapma ve belki de bir gün ülkemizi temsil etme olanağı sağlanacak. 
Proje çok iddialı. Ancak ilk izlenimlerimize göre bu kadar güzel bir projenin nasıl takip edileceği, nasıl değerlendirileceği konusunda şu anda elimizde fazla bir bilgi yok. Bu konudaki görüşlerimizi de haftaya sizlere aktaracağız. 



</TEXT>
</DOC>
