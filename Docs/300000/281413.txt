<DOC>
<DOCNO> 281413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/siyaset/asiy.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye çok para alacak 
</HEADLINE>
<TEXT>


AB'nin Genişlemeden Sorumlu ve Türkiye Masası Direktörü Rute, "Eksiklerini tamamlaması için Türkiye'ye, Portekiz ve İspanya'ya verilenden daha çok para vereceğiz. 2006'da Türkiye 500 milyon euro alacak" dedi 

İSTANBUL Milliyet 


AB'nin Genişlemeden Sorumlu Direktörü ve Avrupa Komisyonu Türkiye Masası Direktörü Mathias Rute, Ankara'nın eksiklerini tamamlayabilmesi için, diğer ülkelere yapılan yardımlardan daha fazla para verileceğini söyledi. 
12 ülkeyle katılım müzakerelerini yürüten baş müzakereci Rute, CNN Türk'te yayımlanan "Manşet" programında yol haritasını şöyle anlattı 
"Müzakereler 25 üye ülkeyle olacak. 25 üyenin 25'i de hazır olmalı. Belli oranda Türkiye belki sıkıntı hissedecek. Çünkü uzun zaman alacak. 25 ülkenin anlaşması ve bir teklif çıkarması gerçek müzakere bu." 
Mehmet Ali Birand'ın, eksiklerin tamamlanması veya bir bölümünün kapatılması için Türkiye'ye maddi yardım yapılıp yapılmayacağı sorusu üzerine Rute, şunları söyledi "Tabii ki yardım edeceğiz ama diğer 10 - 12 ülkede olduğu gibi maliyetlerin çoğu devlet tarafından ortaya çıkarılıyor. Bir kulübe üye olduktan sonra kulüp size elbise parası vermez. Elbisenizi kendinizin alması lazım. Belli bir borç almak için, kredi almak için yardımcı olabilir ama elbisenin ana maliyetini kendinizin karşılaması lazım." 
Türkiye'nin katılım öncesi diğer ülkelere oranla daha fazla para alacağını kaydeden Rute, şöyle konuştu "Portekiz ve İspanya'ya verilenden daha çok para vereceğiz. Orta ve Doğu Avrupa için fonlar geliştiriyoruz. 2006'da Türkiye 500 milyon euro almış olacak. Bağışlar açısından Konsey'e bu paranın artırılması önerisinde bulunduk. 2007'den 2013'e kadar uzatılmasını istedik. Bu yüzden çok bol para olacak. Açık olmalıyız. Destek yardımını geri ödemeniz şart değil. Borçlarla birleştirirseniz ve Avrupa Yatırım Bankası da orada olursa, o zaman fazla miktarda para mevcut olacaktır." 

2014'te bitebilir 

AB'nin Genişlemeden Sorumlu Direktörü Rute, "Türkiye'yle pazarlık etmeyeceğiz" dedi. Türkiye'yle farklı bir görüşme yapılacağını belirten Rute, "Üye olmak istiyorsa, Türkiye, AB'ye uyum sağlamalı" dedi. Rute, Birand'ın, "Türkiye, 2013 yılından önce her şeyi yenilerse, müzakereleri bitirebilir" sözleri üzerine şöyle konuştu "Evet ama biz müzakereleri bitirmeye hazır olmayabiliriz. Çünkü biz tarım, yapısal fonlar ve politikalar açısından sunumunuzun ne olacağını bilemeyiz. Bu yüzden Türkiye belli ölçüde beklemek zorunda. 2013 yılında paketimiz hazır olur. 2013 ve 2014 yılında finansal konularda konuşuruz. 2014 yılının sonunda belki bitirebiliriz." 


</TEXT>
</DOC>
