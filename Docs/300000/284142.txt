<DOC>
<DOCNO> 284142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur15.html </URL>
<DATE> 2004/10/28/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Cep telefonu üç hayat kurtardı 
</HEADLINE>
<TEXT>

     Ufuk AKTUĞ DHA 

HATAY'ın İskenderun İlçesi'ne bağlı Arsuz Beldesi Konacık Köyü'nde çıkan orman yangınında 15 hektar kızıl çam kül olurken, yangının ortasında kalan evlerinde uyuyan Cin ailesinin 3 çocuğu, komşularının cep telefonuyla kendilerini araması üzerine kurtarıldı. 
     Arsuz'un Konacık Köyü'nde kızıl çam ormanının bulunduğu bölgede elektrik telinden çıktığı ileri sürülen yangın rüzgarın etkisiyle kısa sürede yayıldı. Mersin, Adana, Tarsus, Kahramanmaraş, Dörtyol, İskenderun, Antakya'dan arazöz, iş makinaları ve 200 kişilik ekip, yangına müdahale etti. 
     Rüzgarın da etkisiyle Konacık Köyü'ne yönelen yangın bazı evleri de tehdit etti. Zeytinlikler, portakal bahçeleri ve ikisi kullanılmayan 3 ev alevler ortasında kaldı. 
     Evi alevler arasında kalan 70 yaşındaki Fatma Cin, kendini dışarı atarken kaçtığını düşündüğü çocukları 27 yaşındaki Mehmet, 21 yaşındaki Mustafa ve 16 yaşındaki Hamza Cin'in dışarıda olmadığı fark edilince, komşuları cep telefonu ile aramaya başladı. Uyudukları anlaşılan 3 kardeş, cep telefonunun sesine uyanarak komşularının da yardımıyla kendilerini dışarı attı. Son anda kurtulan Cin ailesinin oturduğu evle birlikte toplam 3 ev kül oldu. 
     
     NE OLDUĞUNU ANLAMADIK 

     Alevlerin evini sardığını bu sırada kendisinin dışarıda olduğunu belirten Fatma Cin, evde uyuduğunu fark ettiği 3 oğlunu ise komşularının cep telefonu ile araması üzerine kurtarıldığını söyledi. Komşuları sayesinde çocuklarının hayatta olduğunu belirten Cin, "Çok şükür çocuklarım kurtuldu. Ama içeride iki koyun bir ton buğday, kışlık zeytin yağı ve erzakımız yandı. Evde tamamen kullanılmaz hale geldi. Malları kurtaramadık ama tek sevincimiz cana bir şey gelmedi" dedi. 
     Cin kardeşleri uyandıran komşuları Mehmet Kaya ise, "Çok şükür ki cep telefonumuz varmış. Yoksa 3 kardeş gözümüzün önünde yanarak ölecekti'' diye konuştu. 
     Önceki akşam saatlerinde kontrol altına alınan yangın, dün sabah tamamen söndürüldü. 
     
</TEXT>
</DOC>
