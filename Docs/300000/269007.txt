<DOC>
<DOCNO> 269007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/soneko11.html </URL>
<DATE> 2004/09/04/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Unakıtan Değişim yaşayan ülkenin bazı ufak tefek sancıları da olacaktır 
</HEADLINE>
<TEXT>

     Maliye Bakanı Kemal Unakıtan, kalkınmakta olan, değişim yaşayan ülkelerin bazı ufak tefek sancılarının olabileceğini söyledi. 
     Unakıtan, Balıkesir'in Bandırma İlçesi'ndeki Bandırma Gübre Fabrikaları A.Ş. BAGFAŞ bünyesinde kurulan Sülfirik Asit Tesisleri'ni törenle açtı. 
     Kemal Unakıtan, törende yaptığı konuşmada, Türkiye'de birkaç yıl önce fabrikaların kapatılarak, işçilerin kapı önlerine konulduğunu, şimdi ise bu tür tesisler açılmasının anlamlı mesajlar verdiğini belirterek, ''Yalnız bunlar, Türkiye'nin ne büyük bir değişim, gelişim içinde olduğunu göstermeye yeter'' dedi. 
     Özel sektör eliyle yapılan kalkınmanın, sağlıklı kalkınma olduğunu, büyük bir hızla sürdürülen özelleştirme sayesinde sadece 2004 yılı içinde devletin kasasına bir milyar dolar girdiğini ifade eden Unakıtan, şunları söyledi 
     ''Şimdi kalkmışlar özelleştirme için laf ediyorlar. Özelleştirme için laf edenin bundan sonra dili tutulur. Ayıp denen birşey var. Antalya'da Elektro Metalurji Tesisi'ni sattık, efendim niye sattınız, bunu , Şuna buna peşkeş çektiniz diyorlar. Benim buradan zarar ede, ede anam ağladı. Bu zararı milletin cebinden aldığımız vergilerle karşılıyorum. Yazık günah değil mi, bu millete Sattığımız tesiste, sadece 2003'te 143 trilyon lira zarar etmiştik. Şimdiye kadar oraya 25 milyon dolar para vermişim devletin cebinden. Neymiş devlet sanayici... . Devlet sanayici olmaz, devlet tüccar olmaz, devlet bankacı olmaz. Devlet devletliği yapar.'' 
     
     ''MUHALEFET DE BİR CİDDİYET İSTİYOR'' 
     CHP Genel Başkanı Deniz Baykal'ın Antalya'daki tesislerin özelleştirilmesiyle ilgili olarak ''Peşkeş mi çekti'' diyerek kendisini eleştirdiğini kaydeden Bakan Unakıtan, konuşmasını şöyle sürdürdü 
     ''Peki oraya 25 milyon dolar bu milletin cebinden verirken peşkeş çekilmiyorum da, ben onu satınca bu milleten o yükü kaldırıca mı peşkeş çekiyorum. Muhalefet de bir ciddiyet istiyor. Muhalefet yapın başımız üzerine. Ama bunun da bir ciddiyeti var. Bu şirketi alan adamın soyadı Aksu diye bizim İçişleri Bakanımızın akrabası diyorlar. Ya bir araştır, adam Kayseri Develi'den. Bizim İçişleri Bakanı Aksu, Antep'ten, Diyarbakır'dan o taraftan. Ne alakası var bununla. Sonradan öğrenmişler adamın Kayserili olduğunu. Bu sefer Abdullah Gül'ün akrabası diyorlar. Yapmayın, yapmayın bunu. Ciddi konuşun Allah aşkına. Kulaktan dolma iddialarla çıkmayın karşımıza. 
     Şu milleti artık tanıyın, gerçekleri artık bilin. Ekonomik durumumuzu bilin. Biz kim ne derse desin, özelleştirmeye devam edeceğiz. Bu milleti bu yüklerden kurtaracağız. Orayı sattık, 13-15 milyon dolar para alıyoruz. Yarın özel sektör zihniyetiyle çalıştırıldığı zaman ben vergi alacağım. Kötü mü olacak yani Hem devlet yükten kurtulacak hem satacağım para alacağım hem de ayrıca vergi alacağım. Bundan daha iyisi can sağlığı.'' Bakan Unakıtan, üç yıl önce ekonomisi uçurumun kenarında olan Türkiye'nin, bugün AB'ye girmesi için müzakere tarihi almasına aylar kaldığını, Türkiye'nin ve milletin önünün açık olduğunu kaydetti. 
     ''Bu millete hiç kimse dar elbise giydirmeye ve ufkunu daraltmaya kalkışmasın'' diyen Unakıtan, ''Bilen de konuşuyor bilmeyen de. Cari açık da, cari açık . Başka birşey kalmadı. Cari açık şöyle, cari açık böyle tehlikeli . Ya nerelerden geldik buraya biz Kalkınmakta olan bir ülkeyiz. Enflasyon tek haneli rakamlara indi. Bunları kim hayal ederdi. Şimdi bunları tenkit eder hale geldik. Bu güzel birşey. Çünkü Türk milleti daha iyisine layık. Fakat kalkınmakta olan değişim yaşayan ülkenin bazı ufak tefek sancıları da olacaktır. Bunları iyi hesaplarsanız, iyi yönetirseniz evvel Allah bu gemi, bu araba, daha çok yol alır'' yorumunda bulundu. 
     
     ''GÜVEN ORTAMI OLUŞTU'' 
     Cari açıkta, geçen yıl ile bu yıl karşılaştırıldığında, 5 milyar dolarlık makine ithalatında fazlalık olduğunun görüldüğünü, bu makinelerin yeni yatırımlar, üretimler için alındığını kaydeden Unıkıtan, bu durumun Türkiye'nin kalkınmasının ve 2005'te üretiminin daha fazla olacağının işareti olduğunu söyledi. Unıkıtan, 2 milyar dolar petrol fiyatlarında açık bulunduğunu, 3.5 milyar dolar da otomotiv sektöründe artış olduğunu anlatarak, şöyle devam etti 
     ''Bundan önceki yıllarda millet üstüne elbise alamıyordu, bırak arabayı, gıda tüketimi azalmıştı. Şimdi millet ve ekonomi kendine gelmeye başladı. Güven ortamı oluştu. Türkiye Cumhuriyeti, tarihinde ilk kez bu yıl sonunda 4 bin dolarlık milli geliri konuşuyor. Bu az buz birşey değil. Bu değişimin kendine has sancıları olacak. Bunları yaşayacağız. Hiç merak etmeyin, Türkiye cari açıktan dolayı ne bir sıkıntıya ne bir probleme girer ne de ülkenin kalkınmasında bir engel olur. bundan hiçkimsenin şüphesi olmasın. Türkiye artık 3 milyar dolar daha fazla açık verdi diye sıkıntıya düşecek ülke değil, bunu bilin.'' Maliye Bakanı Unakıtan, daha sonra BAGFAŞ Sülfirik Asit Tesisleri'nin açılışını şirketin kurucusu Recep Gencer ve yönetim kurulu başkanı Kemal Gencer ile birlikte yaptı. 
     Recep Gencer Bakan Unakıtan'a bir teşekkür şildi verdi. 
     Bu arada, Bandırmaspor Kulubü Başkanı Recep Köroğlu da, ''üyemiz'' diye hitap ettiği Unakıtan'a Bandırmaspor'u simgeleyen bordo beyaz renkli formayı hediye etti. 
     
</TEXT>
</DOC>
