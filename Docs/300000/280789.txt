<DOC>
<DOCNO> 280789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur29.html </URL>
<DATE> 2005/03/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
"Karlıova depremi daha büyük depremleri harekete geçirebilir" 
</HEADLINE>
<TEXT>

     Yüzüncü Yıl Üniversitesi YYÜ Jeoloji Mühendisliği Bölümü Öğretim Üyesi Yrd. Doç. Dr. Onur Köse, Karlıova'da meydana gelen depremlerin Yedisu Fayı üzerindeki büyük gerilim birikimlerinin boşaltılması açısından yeterli olmadığını, aynı fay üzerinde daha yıkıcı büyüklüklerde depremleri harekete geçirme olasılıkları bulunduğunu söyledi. 
     Köse, AA muhabirine yaptığı açıklamada, 2000 yılında Fransız Ulusal Uzay Araştırmaları Merkezi CNES desteğiyle Pierre ve Marie Curie Üniversitesi'nden uzmanlarla birlikte depremin meydana geldiği bölgede çalışma yürüttüğünü belirtti. 
     Bingöl'ün Karlıova İlçesi'nin batısında 5.9 ile 5.7 büyüklüğünde iki ayrı deprem meydana geldiğini anımsatan Köse, ''Her iki depremin konumsal özellikleri göz önüne alındığında oldukça kritik depremler olarak değerlendirilmesi söz konusudur'' dedi. 
     Köse, bu depremlerin, Erzincan'ın doğusunda Sansa Boğazı'nın girişinden Karlıova'ya kadar olan Kuzey Anadolu Fay segmenti olarak tanımlanan Yedisu Fay hattı üzerinde meydana geldiğini belirtti. 
     Yedisu Fayı'nın yaklaşık 220 yıldır kırılmadığını, bu fay hattı üzerinde ileri boyutlarda gerilim birikimi meydana geldiğini ifade eden Köse, şöyle konuştu 
     ''Yedisu segmenti üzerinde, yaklaşık 220 yıldır meydana gelen gerilim birikiminin, tek bir depremle boşalması durumunda, en az 4-6 metre civarında bir atımın meydana gelmesi söz konusudur. Kocaeli depreminde de 4.5 metreye varan atım miktarları 7.4 büyüklüğünde bir depremle meydana gelmişti. Bu depremlerin Yedisu Fayı üzerindeki büyük gerilim birikimlerinin boşaltılması açısından yeterli olmadığı düşünülmekte, aynı fay üzerinde daha yıkıcı büyüklüklerde depremleri harekete geçirme olasılıkları bulunmaktadır.'' 
     
     BÖLGEDE ÜST VALİLİK OLUŞTURULMALI 
     Bingöl, Erzincan, Erzurum, Tunceli, Elazığ, Muş, Gümüşhane ve Bayburt illerinin, Yedisu Fayı ve yakın çevresinde olası büyük ve yıkıcı bir depremden önemli boyutlarda etkilenebileceğine işaret eden Köse, ''Bu gibi riskli bölgelerde, çevre illerin tamamını kapsayan üst koordinatörlükler veya üst valilikler oluşturulmalı, otoyol ve baraj gibi mühendislik çalışmaları ile yapılar sıkı bir şekilde denetlenmeli'' dedi. 
     
</TEXT>
</DOC>
