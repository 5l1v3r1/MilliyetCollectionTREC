<DOC>
<DOCNO> 295131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun34.html </URL>
<DATE> 2004/12/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Polonya'dan Türkiye'ye AB yolunda destek 
</HEADLINE>
<TEXT>

     Polonya'da yapılan bir kamuoyu yoklaması, halkın yüzde 68'inin Türkiye'nin AB üyeliğini desteklediğini ortaya koydu. 
     Özel anket firması CBOS tarafından yapılan kamuoyu yoklamasında, Polonyalıların çoğunun kısa vadede Türkiye, Hırvatistan, Ukrayna ve Sırbistan-Karadağ'ın, uzun vadede de Rusya ve Fas'ın AB'ye girmesinden yana olduğu belirlendi. 
     Yoklamanın sonucu, Polonyalıların sadece yüzde 12'sinin AB'nin genişlemesine karşı olduğunu, yüzde 72 gibi bir çoğunluğun en azından AB üyeliği arayışında olan ülkelerin kabul edilmesini desteklediklerini gösterdi. 
     CBOS, Polonyalıların AB'ye üyelik için ana kriter olarak istikrarlı piyasa ekonomisi ve insan haklarına saygıyı gördüklerini, halkın sadece 10'da birinin, bir ülkenin Hıristiyan kültürel kimliği ve Avrupa'daki coğrafi konumunun önemli olduğunu düşündüğünü açıkladı. 
     Kamuoyu yoklamasının sonuçlarına göre, Polonyalıların yüzde 78'i Hırvatistan'ın, yüzde 72'si de Ukrayna'nın AB'ye üyeliğini destekliyor. 
     Türkiye'nin AB üyeliğine destek yüzde 68 olurken, üyeliğe karşı olanların oranı yüzde 21'de kaldı. 
     Yoklamada, halkın yüzde 54'ünün AB'nin kapılarının Rusya'ya açık olmasını, yüzde 50'sinin de Fas'ın Birliğe üyeliğini desteklediği ortaya çıktı. 
     Polonyalılar olası AB üyeleri arasında en az desteği İsrail'e verdi. Yoklamaya katılanların yüzde 43'ü İsrail'in Birliğe üyeliğini destekledi, yüzde 46'sı karşı çıktı. 
     
</TEXT>
</DOC>
