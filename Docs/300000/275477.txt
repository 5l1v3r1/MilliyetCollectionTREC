<DOC>
<DOCNO> 275477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/magazin/axmag02.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ağa ama 'Seymen' gibi değil' 
</HEADLINE>
<TEXT>


Levent Kırca, Kanal D için çekilen "Ağa Kızı" adlı dizide canlandırdığı Ağa'nın, diğer dizilerdeki sert ve korkulan ağalardan olmadığını söyledi 

İLKNUR GÜLMEZ 

Levent Kırca, Kanal D için çekilen yeni dizisi "Ağa Kızı"nda canlandırdığı Osman Ağa'nın televizyon dizilerindeki "ağa"lardan çok farklı olduğunu söyledi. Çekimlerine Mardin'de başlanan dizide oynadığı "Osman Ağa"nın, dizilerin tanıdık ağaları gibi güçlü, sert ve korkulan "Ağa"lardan olmadığını vurgulayan Kırca, Kartal Tibet'in yönetmenliğini yaptığı Rojda Demirer, Sinem Kobal ve Eser Bayar'ın rol aldığı dizide hem güldüren hem de ağlatan bir 'Ağa' olacağını söyledi. 
Kırca, "Bizimki bir komedi dizisi. Benim canlandırdığım "Osman Ağa", "Seymen Ağa", "Şahin Ağa" gibi bir "Ağa" değil. Karısı doğumda öldükten sonra dünyaya gelen kızına Rojda Demirer gözü gibi bakan 'Osman Ağa', onunla birlikte İstanbul'a gelerek üniversitede okumaya başlar. Böyle olunca da ortaya komik bir durum çıkar. Ağa dizilerine çok fazla bayıldığım söylenemez. Herkes gibi bizim de reyting kaygımız var. Ekim ayı sonunda görücüye çıkacağız" dedi. 
"Osman Ağa" rolünün ilk olarak Mehmet Ali Erbil'e teklif edilmesinin kendisini ilgilendirmediğini ifade eden Kırca, "Ben gelen işe bakarım. Benden önce kime teklif edilmiş diye değil, o işi layıkıyla yapmaya çalışırım" diye konuştu. 


</TEXT>
</DOC>
