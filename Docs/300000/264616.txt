<DOC>
<DOCNO> 264616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/yasam/ayas.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Koca otel 'kaçıyor' devlet seyrediyor 
</HEADLINE>
<TEXT>


Mühürlenip 100 milyar ceza kesilmesine rağmen 'kaçak' olarak tamamlanan, kanalizasyonu bir ay denize akan 'Bodrum Elması' isimli otel, sonunda açılıyor 

YAŞAR ANTER Bodrum DHA 

Bodrum'da, mühürlenip para cezası verilmesine rağmen inşaatı tamamlanan 5 yıldızlı kaçak otele müşteri kabul edilmek istenmesi krize yol açtı. 
Kumbahçe Mahallesi Manastırardı mevkiindeki 4 bin 800 metrekarelik arsa üzerinde 1.5 yıl önce yapımına başlanan 'Diamond of Bodrum Bodrum Elması Oteli' bin 200 yataklı. 
Bodrum Belediyesi, 29 Ocak'la 15 Nisan 2004'te, inşaat yoğunluğu yüzde 60'ın üzerinde olan 8 katlı otel için yıkım kararı alarak 100 milyar lira ceza kesti, ruhsat verilmeyen inşaat mühürlendi. Ancak mührü söken otel sahipleri inşaatı sürdürdü. Çalışmalar sürerken, 1.5 ay önce de kentin arıtma tesisine giden ana kanalizasyon boruları patlatıldı. Atıklar bir ay boyunca denize aktı. Otele bu nedenle 50 milyar lira daha para cezası verildi. Tüm bunlara rağmen inşaatı engelleyemeyen belediye, otel yöneticileri hakkında savcılığa suç duyurusundu bulundu. 
Eski Yeşiller Partisi Genel Başkanı Bilge Contepe'nin de aralarında bulunduğu Bodrum Yurttaş İnisiyatifi Grubu da, otel yöneticileriyle inşaatın bu seviyeye gelmesine göz yumduklarını iddia ettikleri belediye yöneticileri hakkında suç duyurusunda bulundu. 
Yasaların hiçe sayıldığını belirten avukat Ahmet Aksüt, "Tamamı kaçak bu inşaata hiçbir makam 'dur' diyemedi. Bu meydan okumaya karşı yasaları uygulamakla yükümlü olanlar, inşaatı görmezden geldikten sonra karar aldı. Bu da hiçbir işe yaramadı. Turist alındığında, bir depremde yaşanacak felaketin hesabını kim verecek Bu ne cesaret, anlayamadık" dedi. 

'Ruhsat almadan açacağız' 
Belediye Başkan Yardımcısı Mehmet Kocair de, 30 trilyon lira harcanan otelin ruhsat alması ve açılmasının mümkün olmadığını kaydederek, "Herkes yasalara uymak zorunda. Bodrum'un Kuşadası'yla Marmaris'e benzememesi için çok kat ve yoğunluğa izin vermiyoruz" diye konuştu. Kaymakam Osman Ekşi ise "Yasadışılığa izin vermem. Otel, izinleri aldıktan sonra turist kabul edebilir" şeklinde konuştu. 

Belediyeye başvurduklarını, ancak ruhsat alamadıklarını söyleyen otel sahibi ve işletmecisi Abidin Ferhatoğlu, şunları söyledi "Kot farkından yararlandık. Uzaktan 8 kat gibi görünüyorsa da aslında 2 katlı. İnşaat ve isk n ruhsatını almadan oteli faaliyete geçireceğiz. 20 Ağustos'tan sonra turist alacağız. Kimsenin engelleyeceğini sanmıyorum. Sonuçta güzel bir tesis." 


</TEXT>
</DOC>
