<DOC>
<DOCNO> 298407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/yasam/ayas.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurdakul'a son görev 
</HEADLINE>
<TEXT>


Türk edebiyatının usta kalemi Şükran Kurdakul'u, ailesi, yakınları ve Türkiye'nin aydınları son yolculuğuna uğurladı 

İSTANBUL Milliyet 

İstanbul'daki evinde önceki gün vefat eden şair, yazar ve edebiyat tarihçisi Şükran Kurdakul 77 , toprağa verildi. 
Kurdakul'un naaşı, Kızıltoprak Zühtüpaşa Camii'nde dün öğlen kılınan cenaze namazından sonra, törene katılanların alkışları arasında cenaze arabasına konuldu. Kurdakul'un cenazesi, daha sonra Sahrayıcedit Mezarlığı'nda defnedildi. 

Büyük şair 
Törene, Kurdakul'un ailesi ve yakınlarının yanı sıra DİSK Genel Başkanı Süleyman Çelebi, eski bakanlardan Ercan Karakaş ve Prof. Dr. Toktamış Ateş'in de aralarında bulunduğu çok sayıda kişi katıldı. 
Yazar Yaşar Kemal, Kurdakul'un en eski arkadaşları arasında yer aldığını belirterek, Türkiye İşçi Partisi'nde 8 yıl beraber çalıştıklarını dile getirdi. Kemal, "O, çok iyi bir şairdi. O da yetmedi, edebiyat tarihleri yazmaya başladı. En iyi edebiyat tarihi yazanlardan biriydi" diye konuştu. 

Liseden beri 'siyasiydi' 

SEMA ASLAN 
1927'de İstanbul'da doğan, PEN Yazarlar Derneği kurucularından Şükran Kurdakul, küçük yaşlardan itibaren şiir yazmaya başladı. İlk şiirlerini, 'Tomurcuk' ve 'Zevklerin ve Hülyaların Şiirleri' kitaplarında toplayan Kurdakul, İzmir Karşıyaka Lisesi öğrencisiyken TCK 142'ye muhalefetten birkaç ay tutuklu kaldı. 1953'te yine siyasal nedenlerle tutuklandı, 2 yıl cezaevinde yattı. Tan gazetesi, Yeni Gazete, Varlık Yayınevi ve Yelken dergisinde çalıştı. Türkiye İşçi Partisi Genel Yönetim Kurulu ve Merkez Komisyon üyeliği yaptı. 1969'da aktif politikayı bırakan Kurdakul, 1970'lerde 'Şairler ve Yazarlar Sözlüğü' ile adından söz ettirdi. 


</TEXT>
</DOC>
