<DOC>
<DOCNO> 267673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonyas10.html </URL>
<DATE> 2004/08/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Eşekler de yarıştı... 
</HEADLINE>
<TEXT>

     Konya'nın Beyşehir İlçesi'ne bağlı Kayabaşı Beldesi'nde bu yıl 5'incisi düzenlenen Soğuksu Şenlikleri renkli görüntülere sahne olurken, eşekler en hızlı olabilmek için yarıştı. 
     Belde Belediye Başkanı İsmail Gökmen, şenliklerin belde halkı arasında kaynaşma ve dayanışmayı güçlendirdiğini, beldenin tanıtımına katkı sağladığını söyledi. 
     Geleneksel olarak her yıl kutlanan Soğuksu Şenlikleri kapsamında düzenlenen ses yarışmasında, eline tef alan kadınlar hem çaldı, hem söyledi. Yaşları 40 ile 50 arasında değişen kadınlara, arkadaşları da zaman zaman vokalistlik yaptı. 
     ''Hastane önünde incir ağacı'' adlı türküyü en güzel okuyan 55 yaşındaki Asiye Kozağaç ilk kez katıldığı yarışma sonunda birinciliği elde ederek 400 milyon liralık nakit para ödülünün sahibi olurken, yarışmadan sonra yapılan ödül töreninde bu parayı, ev inşaatı yaptıran oğluna çimento parası olarak vereceğini açıkladı. 
     Aynı yarışmada, Ayşe Kaya ve kendisine eşlik eden Fatma Yılmaz ikinci gelerek 250 milyon lira, üçüncü olan Azime Kuş da 200 milyon lira aldı. 
     Şenlikte düzenlenen eşek yarışmasına vatandaşlar büyük ilgi gösterdi. Eşekler yarışmada zaman zaman binicilerine de zor anlar yaşattı. 
     En hızlı olabilmek için müzik eşliğinde koşan eşeklerden birinci gelen ''İbiş''in binicisi Hüseyin Baş, yarışma ödülü olan kasetçaların sahibi oldu. 
     Şenliklerde en iyi tarhana yarışması da yapıldı. Beyşehir ve yöresinin en iyi çıtır tarhanası, 5 kişilik bir jürinin tadımını yaptığı yarışmayla belirlendi. Yarışmada, Şerife Çimen'in tarhanası birinci, Meryem Uzun'un tarhanası ikinci, Havva Demir'in tarhanası ise üçüncü oldu. 
     
</TEXT>
</DOC>
