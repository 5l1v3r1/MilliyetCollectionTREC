<DOC>
<DOCNO> 285643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/yazar/guclu.html </URL>
<DATE> 2004/11/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yabancı dille eğitim kalkacakmış 
</HEADLINE>
<TEXT>


Milli Eğitim Bakanlığı, anadolu liselerinde yabancı dille eğitimi kaldırmak için hazırlık içerisindeymiş. Öğretmen sayısının yetersizliği yabancı dille eğitimi güçleştiriyormuş. Bakan Çelik, onay verirse karar hemen uygulanabilecekmiş... 
Miş miş diyorum, çünkü biz bu teraneyi 20 yıldır dinliyoruz. Yabancı dille eğitime karşı olan bakanlık bürokratları, her bakan değişiminde, temcit pilavı gibi ısıtıp ısıtıp kamuoyunun gündemine getiriyorlar. Bu kez de öyle. Nabız yokluyorlar. Eğer bir tepki olmaz ise oldubittiye getirip Türk eğitimine en büyük kazığı atacaklar. 
Anadolu liselerinde görev alacak yeterince öğretmen yokmuş. Kim dedi size pıtırak gibi her yere anadolu lisesi açın diye .. Eğer bakanlık, siyasilerin isteklerine dur diyebilmiş olsaydı, bugün anadolu liselerinde yabancı dille eğitim iyi mi, kötü mü yapılıyor diye sorgulanıyor olmayacaktı. 
Bir müdür, bir mühürle tabela anadolu liseleri açan, sanki başka bakanlıktı Bugün bu gerekçeyle anadolu liselerinin Türkçe eğitime yönelmesini isteyenler, yabancı dil bilen tek öğretmeni olmayan anadolu liseleri açılırken neredeydiler .. 
Böylesi bir kararı alanlar, eğitim tarihine kara bir leke olarak geçeceklerdir. Bugün konuşulması gereken konu anadolu liselerinde neden sadece fen ve matematik derslerinin yabancı dille okutulduğudur. Oysa yelpaze sosyal derslerden güzel sanatlara kadar iyice genişletilmeli ve isteyen istediği dersleri yabancı dille almalıdır. Çünkü başka bir yöntemle bugüne kadar daha iyi yabancı dil öğretemedik. 
Anadolu liselerini yok etmeden önce neden kurulduklarına bir göz atalım. Yabancı dille eğitim yapan yabancı okullara karşı kuruldular ve çok da başarılı oldular. Fakir fukara çocukları bu sayede dil öğrendi. Kariyerlerinin en tepe noktalarına kadar tırmanabildi. Acaba rahatsızlık veren bu mu 
Milli Eğitim Bakanlığı, ille de anadolu liselerinin kapısına kilit vurmak istiyorsa, onlardan daha iyi yabancı dil öğretecek bir sistemi ortaya koyması gerekiyor. Bunu yapmadığı sürece, böylesi büyük bir hatanın vebali boyunlarında olur. 
Süper liseler, anadolu liselerini ortadan kaldırmanın bir pilot projesiydi. Eğer başarılı olsalardı, anadolu liseleri çoktan kalkardı. Ama dil öğretemediler. 
Daha da önemlisi, anadolu liselerinden yabancı dille eğitimi kaldırıp kolejlerde devam ederseniz, bu bir tekelcilik yaratmaz mı Öğrencileri devlet zoruyla özel okullara yönlendirme anlamına gelmez mi 
Köy Enstitüleri'nin siyasi amaçla kapatılmaları, Türkiye'ye çok pahalıya mal oldu. Eğer kapatılmamış olsalardı, bugün değil 7.5 milyon okuma yazma bilmeyen, hemen herkes en azından lise mezunu olurdu. 
Bir şeyleri bozmaktan, yıkmaktan, kaldırmaktan daha kolayı yok. AKP iktidarı eğitim adına bugüne kadar ortaya hiçbir ciddi proje koyamadı. Eğer ille de bir şeyler yapmak istiyorsa, bu kazanılan değerlerin yok edilmesi şeklinde değil yeni değerler kazandırılması yönünde olmalıdır. 
Özetin özeti Anadolu liseleri ve kolejlerde derslerin tamamı değil, sadece yüzde 30'u yabancı dille yapılıyor. Genel eğitim içindeki oranları da yüzde 5'i geçmez. MEB, zamanını boşa harcamak yerine, yüzde 95'in sorunlarına çözüm üretmek için uğraşmalıdır. 



</TEXT>
</DOC>
