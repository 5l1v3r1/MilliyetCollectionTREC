<DOC>
<DOCNO> 295550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko37.html </URL>
<DATE> 2004/12/07/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bossa'nın 9 aylık karı 21.9 trilyon lira... 
</HEADLINE>
<TEXT>

     Bossa Fabrikaları Genel Müdürü Can Piyale, bu yılın 9 aylık dönemindeki net karlarının 21.9 trilyon liraya ulaştığını bildirdi. 
     Piyale, HiltonSA Oteli'nde, gazetecilerle yaptığı sohbet toplantısında, Türkiye ve dünyada tekstilin durumu ve Çin'in bu sektördeki etkilerine işaret etti. 
     Bossa olarak Çin'den çekinmediklerini vurgulayan Piyale, ''Çin'in rekabetinden korkmuyoruz, çünkü aynı kulvarlarda değiliz. Bu ülkeden etkilenen bazı tekstil firmaları olabilir ancak, bizi ne şimdi etkiledi ne de yarın etkiler'' dedi. 
     Piyale, yaptıkları yeni yatırımların da etkisiyle bu yılın 9 aylık dönemindeki net karlarının 21.9 trilyon liraya ulaştığını belirterek, şunları söyledi 
     ''Aynı dönemde 85 milyon dolarlık ihracat yaptık. Toplam üretimimizin yüzde 85'i ihracata gidiyor. Bu ihracatın yüzde 60'ını da aracı firmaları koymaksızın kendimiz yapıyoruz. Geçen yıla göre ihracatımızda yüzde 10-15'lik artış oldu.'' Piyale, uygun ürünü uygun fiyatla dünya piyasalarına sürdüklerini, bu sayede rekabette sıkıntı yaşamadıklarını, 2005 yılının ise 2004 yılından daha iyi olacağını tahmin ettiklerini kaydetti. 
     Piyale, aldıkları önlemler sayesinde elde ettikleri karlılıkla hem kuruluşlarına hem de ülke ekonomisine sağladıkları katkılardan dolayı mutlu olduklarını sözlerine ekledi. 
     
</TEXT>
</DOC>
