<DOC>
<DOCNO> 290130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko04.html </URL>
<DATE> 2004/11/19/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Dolar uluslararası piyasada hafif toparlandı... 
</HEADLINE>
<TEXT>

     ABD Doları, uluslararası piyasalarda biraz toparlandı. 
     Doların hafif toparlanması Asya'da ihracat şirketlerinin üzerindeki baskıyı bir nebze hafifletti ancak yatırımcılar, hafta sonunda yapılacak G-20 toplantısının ardından dolara daha fazla satış gelmesini bekliyorlar. 
     Uluslararası piyasalarda sabah saatlerinde 1.30'un altına inen euro-dolar paritesi şu sıralarda 1.3032 seviyesine yükseldi. Sterlin-dolar paritesi 1.8570, yen-dolar paritesi ise 103.75 düzeyinde seyrediyor. 
     Bu arada Japon Merkez Bankası'nın, ''ABD Doları satın alarak doların düşüşüne müdahale edip etmeyeceği'' ise henüz belirginleşmedi. 
     Dolardaki satışta görülen duraklamanın nedeni olarak, G-20 ülkeleri maliye bakanları toplantısı öncesinde pozisyon dengeleme gösteriliyor. 
     Gelişmiş ve gelişmekte olan bütün başlıca ülkeleri kapsayan G-20'nin dolardaki gerilemeyi durdurmak için herhangi bir adım atmayacağı beklentisi, doları dün euro karşısında tüm zamanların, yen karşısında ise yedi buçuk ayın en düşük düzeyine çekmişti. 
     Uzmanlar, dolardaki duraklama hareketinin bir düzeltme olarak yorumlanabileceğini söylüyorlar. 

     
</TEXT>
</DOC>
