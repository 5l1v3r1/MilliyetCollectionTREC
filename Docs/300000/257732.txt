<DOC>
<DOCNO> 257732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur57.html </URL>
<DATE> 2004/07/23/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Hızlandırılmış trene karşı çıkan Erel konuştu "İyidir'' raporu verilmedi 
</HEADLINE>
<TEXT>

     Yıldız Teknik Üniversitesi YTÜ İnşaat Mühendisliği Bölümü Ulaştırma Anabilim Dalı Öğretim Üyesi Prof. Dr. Aydın Erel, Sakarya'daki tren kazasının yol-taşıt ve işletme kusurlarından ötürü meydana gelmiş olabileceğini söyledi. 
     Erel, kazaya ilişkin TMMOB Makine Mühendisleri Odası İstanbul Şubesi'nde basın toplantısı düzenledi. 
     Sakarya'daki kaza meydana geldiği sırada, hızlandırılmış trenin ne getirip götüreceğine ilişkin bilgi alışverişinde bulunduklarını dile getiren Erel, bu projeye karar verildikten sonra TCDD Genel Müdürü Süleyman Karaman ve diğer yetkililerle yaptıkları görüşmeleri anlattı. 
     Erel, kazanın oluş nedenine ilişkin bilgiler verirken şunları kaydetti 
     ''Bu kazanın türü 'derayman', yani trenin raydan çıkarak devrilmesidir. Derayman olayının değişik nedenleri olabilir. Yalnızca tesisatın yetersiz olması, yalnızca yolun yetersiz olması, taşıt ve yolun birlikte yetersiz olması kaza nedeni olabilir. Hızdan da olabilir ama yalnızca yüksek hız bazı durumlarda treni raydan çıkarabilir, bazen de çıkarmaz. Ayrıca o taşıtı kullanan makinistlerin hızlanma ve yavaşlama biçimlerinden de olabilir. Bu kazada dikkat edilirse ilk önce lokomotif geçmiş, ardından vagon devrilmiş. Lokomotif geçerken bir şey olmaz.'' 
     
     ''TCDD'DEN BENİ ARAYAN OLMADI'' 

     ''Yol ve taşıt bozuksa, hız da varsa kaza olabilir'' diyen Erel, şöyle devam etti 
     ''Kaza, yol-taşıt ve işletme kusurlarından ötürü olabilir. Benim beklentim, dün akşam TCDD yetkililerinin beni olay yerine götürmesiydi. Şu ana kadar beni arayan olmadı. Resmi davet almadan olay yerine gitmeyeceğim. Zaten olay yerindeki hasarlı taşıtlar kaldırılmış, raylar yenilenmiş. Duydum ama görmedim. Bundan sonra ne yapılabilir Taşıt ile yol, evli bir çift gibidir. Ülkemizde, 'yol iyi olsun, taşıt önemi değil' ya da 'taşıt iyi olsun, yol önemli değil' düşüncesi vardır. Yol ve taşıtın birbirine çok iyi uyumlu olması gerekir. Evli çiftler iyi uyuşmazlarsa tartışma çıkar, sonra birisi diğerini evden atar. İşte bizim yolumuz da taşıtımızı yoldan atmıştır.'' Erel, bu tür kazalarda taşıtın kendisi, gövdesi, süspansiyon sistemleri, dingil düzeni ve yolun alt ve üstyapısının önemli olduğunu ifade ederek, Türkiye'de yol bakımının yeterince yapılmadığını, demiryollarında kullanılan malzemelerin de kalitesiz olduğunu ileri sürdü. 
     TCDD Genel Müdürünün atılım kararından mutlu olduğunu ve kendisini sevdiğini de belirten Erel, ''Gerekli hazırlıklar yapılmadan hızlandırılmış tren seferleri başlatılmamalıydı'' dedi. 
     
     SORULAR 

     Gazetecilerin sorularını da yanıtlayan Erel, her lokomotifte bir kara kutu bulunduğunu hatırlatarak, bu kara kutularda olay anında trenin hangi hızda gittiğinin kayıtlı olduğunu bildirdi. 
     ''Başbakan Erdoğan dün yaptığı açıklamada 'Birilerine sorduk' dedi. Bu projeye kim onay verdi'' şeklindeki soru üzerine Erel, ''Hiç kimseye sorulmadı. Bu konuda tek uyarıyı ben yaptım. Hiç kimse 'iyidir' diye bir rapor vermedi'' dedi. 
     Erel, viraj kulp ve eğim olayının kazaya etkisinin sorulması üzerine de kulpların dar olması durumunda trenlerin yüksek hız yapamayacağını söyledi. 
     İstanbul-Ankara hattındaki kulpların en küçüğünün 300 metre civarında olduğunu ve burada trenlerin en fazla 60 kilometre hız yapabileceğine işaret eden Erel, ''Dünkü olay bir kulpta meydana gelmiş. Yarı çapını bilmiyorum. 136 kilometre hızla gidilirse, bu tür kulpta tren raydan çıkar'' diye konuştu. 
     Erel, trenlerde emniyet kemeri bulunup bulunmadığına ilişkin soru üzerine de trenlerde emniyet kemerine gerek olmadığını ifade ederek, ''Keşke bizim trenlerimizde olsaydı'' dedi. 
     ''Mevcut demiryolu ağının riskli olduğunu, diğer trenlerde de kaza riski bulunduğunu söylediniz. Normal tren seferleri de durdurulmalı mı '' şeklindeki soru üzerine Erel, şu yanıtı verdi 
     ''Ulaştırma sistemlerinde kaza riski her zaman vardır, ama demiryollarında en azdır. Hızlandırılmış tren, kaza riskini artırdı. Bugün bir arkadaşım bana 'bu olay kaza tanımına girmez, kaza başka bir şey' dedi. Ben buna ilişkin bir yorum yapmayacağım.'' Erel, kazanın olduğu hatta bulunan 300 kadar makasın hızlandırılmış trene göre yenilendiğini duyduğunu da ifade ederek, altyapının elastik olmadığı durumlarda üstyapının buna uygun hale getirilmesi gerektiğini vurguladı. 
     
     ''MAKİNİSTLERİN YÜKSEK HIZA DENEYİMİ YOKTU'' 

     İki ray arasındaki mesafelerin iyi kontrol edilmesini, amortisör ve süspansiyon sistemlerinin kaliteli hale getirilmesini de isteyen Erel, ''TCDD'nin personeli olan arkadaşlara saygı duyuyorum. Yıllarca düşük hızlarda çalıştılar. Deneyimleri yoktu. Yüksek hızın ne götürüp getireceği konusunda bilgi almaları gerekiyordu. Çoğu benim arkadaşım. Ek bilgiye gereksinimleri vardı. 'Hızı artırın' denilmiş ve bir şeyler yapılmamış'' şeklinde konuştu. 
     İstanbul Barosu avukatlarından Muammer Aydın da baro olarak Sakarya ve Pamuk ova cumhuriyet savcılıklarına durum ve kusur tespiti yapılması, delillerin karartılmaması için başvuruda bulunacaklarını bildirdi. 
     Basın toplantısına katılan diğer konuşmacılar da hükümeti bilimsel davranmamakla suçladı. 
     
</TEXT>
</DOC>
