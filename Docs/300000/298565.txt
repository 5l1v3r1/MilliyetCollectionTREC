<DOC>
<DOCNO> 298565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur25.html </URL>
<DATE> 2004/12/17/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Antalya'da fuhuş operasyonu .. 
</HEADLINE>
<TEXT>

     Antalya'da sahte vize işlemleriyle yurda giriş yaptırılan 21 yabancı uyruklu kadınla, bu kadınlara zorla fuhuş yaptırdığı belirlenen 11 kişilik şebeke yakalandı. 
     AA muhabirinin aldığı bilgiye göre, polis, bazı kişilerin iş bulma vaadiyle Türkiye'ye getirdikleri yabancı uyruklu kadınlara zorla fuhuş yaptırdıkları istihbaratını aldı. Bu bilgi üzerine harekete geçen Kaçakçılık ve Organize Suçlar Şube Müdürlüğü Mali Büro Amirliği ekipleri, yaptıkları çalışma sonucunda, şebekenin Türkiye'ye çeşitli yollarla getirdikleri yabancı uyruklu kadınları döverek, tehdit ederek ve korkutarak fuhuşa zorladıklarını belirledi. Şebeke elemanlarının, kadın kaçırma ve vizesi dolan kadınların vize işlemlerini yaptırmak yerine, pasaportlarına el koyarak, yurtdışına çıkmamalarına rağmen, sahte belgelerle çıkış-giriş yaptırdıkları da saptandı. 
     Bu bilgiler doğrultusunda Antalya il merkezi, Kemer İlçesi ve Hatay'ın Reyhanlı İlçesi'nde eşzamanlı gerçekleştirilen operasyonlarda 11 kişi yakalandı. Bu kişileri sorgulayan polis, vizesiz ve zorla çalıştırıldığı belirlenen 11'i Rusya, 6'sı Moldova, 3'ü Kırgızistan ve 1'i Ukrayna uyruklu 21 kadını gözaltına aldı. 
     Yakalanan, İ.G, S.Y, M.Y, K.K, M.D, Y.K, T.K, E.K, C.A, ifadelerinin ardından ''Cürüm işlemek için teşekkül oluşturmak, oluşturulan teşekkül vasıtasıyla fuhuş yaptırmak amacıyla insan ticareti yapmak, fuhuş yaptırmak amacıyla kadın kaçırmak ve sahte vize işlemi yapmak ve yaptırmak'' suçlamalarıyla adliyeye sevk edildi. 
     Sorguları süren 2 sanığın daha sonra adliyeye sevk edilecekleri bildirildi. 
     
</TEXT>
</DOC>
