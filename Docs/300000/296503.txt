<DOC>
<DOCNO> 296503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun21.html </URL>
<DATE> 2004/12/10/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Mısır İsrail ile anlaşma yok 
</HEADLINE>
<TEXT>

     Mısır Devlet Başkanı Hüsnü Mübarek, İsrail ile barış anlaşmasıyla ilgili öneriler üzerinde prensipte anlaşmaya vardıklarına ilişkin haberleri yalanladı. 
     Yarı resmi El Ehram gazetesinin, dün Körfez turu çerçevesinde Bahreyn'de yaptığı konuşmaya dayanarak verdiği haberde, Mübarek'in İsrail ile herhangi bir anlaşmanın söz konusu olmadığını, Tel Aviv'e yakında büyükelçi göndereceklerine ilişkin haberlerin de gerçeği yansıtmadığını söylediği bildirildi. 
     Mübarek, casusluk suçundan cezaevinde bulunduğu Mısır'da serbest bırakılmasının ardından İsrail'e gönderilen İsrailli Arap Azzam Azzam ile ilgili olarak, bu kararın genel af çerçevesinde geçen ekim ayında alındığını, ancak ağustosta İsrailli askerleri kaçırmayı planladıkları suçlamasıyla tutuklanan 6 Mısırlı öğrenci meselesi nedeniyle ertelendiğini kaydetti. 
     Mısır vatandaşların çıkarlarına nerede olursa olsun öncelik verdiklerini dile getiren Mübarek, ''Bazılarının Mısır ile İsrail arasında anlaşma olduğunu söylemesi abartı'' dedi. 
     İsrail devletini 1979'da tanıyan ilk Arap ülkesi olan Mısır, 4 yıl önce İsrail'in aşırı güç kullandığı gerekçesiyle Tel Aviv büyükelçisini geri çekti. 
     İsrail ve Filistin'in, barış anlaşmasıyla ilgili öneriler üzerinde prensipte anlaşmaya vardığı ileri sürülmüştü. 
     Mısır resmi haber ajansı MENA, adı açıklanmayan üst düzey kaynaklara dayandırdığı haberinde, İsrail-Filistin arasında ateşkesi de içeren adımların, ABD ve AB tarafından desteklendiğini duyurmuştu. 
     Haberde, ''Üst düzey kaynaklar, Mısır, İsrail, Filistin, ABD ve Avrupa'nın, iki tarafın arasındaki çatışmayı sona erdirecek anlaşma konusunda prensipte uzlaştığını doğruladı'' denilmişti. 
     
</TEXT>
</DOC>
