<DOC>
<DOCNO> 261686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/spor/spo15.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yıldızlar ikinci 

AHMET DEMİRTAŞ 

İSTANBUL'DAKİ 5. Avrupa Yıldızlar Serbest Güreş Şampiyonası'nda Türkiye takım halinde ikinciliği elde etti. Ay - Yıldızlı ekibiz 1 altın, 6 gümüş ve 2 bronz madalya alarak, 96 puanlı Rusya'nın ardından 78 puanla ikinci oldu. Şampiyonada tek altın madalyamızı 85'te Rıza Yıldırım aldı. 

Gronholm'den siftah 

DÜNYA Ralli Şampiyonası'nın 9. ayağı olan Finlandiya Rallisi'ni Peugeot 307 WRC ile yarışan Marcus Gronholm kazandı. Finli pilot, 2003 Arjantin Rallisi'nden bu yana olan suskunluğunu bozarken, ekibine de ilk birinciliği getirmiş oldu. İkinciliği 34 saniye geride finiş gören Ford Focus'tan Markko Martin elde etti. Citroen'in kurt pilotu Carlos Sainz ise üçüncü oldu. 

Zafer Uzma 3'ün 

ULUSLARARASI 4. Gant Cup 2004 Yelken Yarışları'nda IRC Yarış Sınıfı'nda mutlu sona Mithat Önal'ın "Uzma 3" adlı teknesi ulaştı. IRC Yarış Gezi'de Kotchero II Ali Yönder , IRC Gezi A'da Atlantis XII Hasan Sel , IRC Gezi B'de Atlantis IX Meriç Hacısaffet ve Destek Sınıfı'nda Hot Chili Heinz Landerer birinciliği kazandı. 

Emektar pehlivan çayırda öldü 

BOLU'DAKİ yağlı güreş müsabakaları sırasında kalp krizi geçiren İsmet Kılınç öldü. Gerede Belediyesi'nin düzenlediği geleneksel güreşlere katılan 55 yaşındaki Kılınç, yaptığı gösteri güreşini tamamladıktan sonra kalp krizi geçirdi. Kılınç, sağlık görevlilerinin tüm çabalarına karşın kurtarılamadı. 

Bisiklette iki altın 

BURSA'DA düzenlenen Balkan Büyükler ve Gençler Bisiklet Yol Şampiyonası sona erdi. Büyüklerde Mustafa Özinal birinci, Mustafa Güler de 2. olurken, 23 yaşaltında ise Kemal Küçükbaş, altın madalya kazandı. 

Kürekte tarihi başarı 

DÜNYA Ümitler Kürek Şampiyonası'nda, Emre Vural - Ahmet Yumrukaya'dan oluşan milli takım, Türkiye'ye bu spor dalında ilk dünya şampiyonluğunu kazandırdı. Polonya'da düzenlenen şampiyonada, hafif kilo 2 tek dümencide Türk ekibi, finalde Almanya, Çek Cumhuriyeti, İngiltere, İrlanda Cumhuriyeti ve İtalya'yı geride bıraktı. 


</TEXT>
</DOC>
