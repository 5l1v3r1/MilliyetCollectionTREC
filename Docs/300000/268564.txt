<DOC>
<DOCNO> 268564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonyas16.html </URL>
<DATE> 2004/09/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
'Sinekmetre'ler açıkladı Sinek sayısı azaldı 
</HEADLINE>
<TEXT>

     İngiltere'deki sinek sayısı üzerine ilk çalışma, Kraliyet Kuş Koruma Derneği tarafından, otomobillerin önüne takılan ''sinekmetre''lerle yapıldı. 
     The Independent gazetesinde çıkan haberde, ülkede kuşların yiyecek bulamamaktan dolayı azalmasına üzülen, çevre bilincine sahip yaklaşık 40 bin sürücünün, araçlarının önüne taktıkları damalı karton ''sinekmetre''lerle, İngiltere'deki sinek ''nüfusu'' hakkında yapılan ilk araştırmaya katıldığı belirtildi. 
     Haberde, otomobil sürücülerinin görevinin, otomobillerini 30 ila 120 kilometre hızla 7.5 kilometre sürdükten sonra, ''sinekmetre''deki ''kurbanları'' saymak olduğu kaydedildi. 
     Bu sıradışı çalışmanın koordinatörü Richard Bashford, ''Birçok kişi, 'sinekmetre'lerindeki ezilmiş sineklerin sayısının azlığından dolayı hayrete düştü'' dedi. 
     Bashford, 7.5 kilometre yapan araçlardaki ''sinekmetre''lere yapışmış sinek sayısının ortalama 5 olduğunu, bu sonucun son 30 yılda İngiltere'de sineklerin azaldığını açıkça gösterdiğini kaydetti. 
     Kraliyet Kuş Koruma Derneği verilerine göre, İngiltere'deki kırlangıç sayısı son 30 yılda yüzde 65 düşüş gösterdi. 
     
</TEXT>
</DOC>
