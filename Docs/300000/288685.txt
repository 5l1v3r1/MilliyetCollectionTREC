<DOC>
<DOCNO> 288685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/yasam/axyas01.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Jüri 'suçlu' dedi 
</HEADLINE>
<TEXT>


ABD'nin en sansasyonel cinayet davasında bir koca, aleyhinde tek tanık ve delil olmamasına rağmen hamile karısını öldürmekten suçlu bulundu 

SEMA EMİROĞLU New York 

ABD'nin Kaliforniya eyaletinin Modesto kentinde 2 yıl önce genç bir hamile kadının Noel günü ortadan kaybolmasıyla başlayan cinayet davasında tek sanık koca, 5 ay boyunca yargılandı ve hiçbir görgü tanığı ve delil bulunmamasına rağmen, 12 jüri üyesi tarafından suçlu bulundu. Gübre pazarlamacısı Scott Peterson 32 , eşi Lacey'yi öldürmekten birinci derece, doğumuna 1 ay kala ölümüne yol açtığı bebeği için de ikinci derece cinayetten hüküm giydi. 

İdam olur mu 
Peterson, eşi Lacey'nin Noel günü köpeğini gezdirmeye çıktığı zaman kaybolduğunu iddia etmişti. 
Ancak birkaç ay sonra 27 yaşındaki Lacey ile Connor adını vereceği bebeğin cesetleri, San Francisco Körfezi'nde karaya vurmuştu. Cesetlerin bulunduğu yerin, Scott'un 'Olay günü kayığımla yalnız başıma balığa çıktım' dediği yerin 145 kilometre uzağında olduğu saptanmıştı. Scott'un, eşi hamileyken Amber Frey adlı bir genç kadınla ilişkiye girdiği ortaya çıkmıştı. Jüri, gelecek hafta, 'Suçlu' dedikleri kocaya idam cezası verip vermemeyi kararlaştıracak. 



</TEXT>
</DOC>
