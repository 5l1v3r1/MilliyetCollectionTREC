<DOC>
<DOCNO> 290138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko12.html </URL>
<DATE> 2004/11/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Batıçim, TMSF bünyesindeki iki çimento fabrikasına talip... 
</HEADLINE>
<TEXT>

     Batıçim Yönetim Kurulu Görevli Üyesi Tufan Ünal, TMSF bünyesindeki çimento fabrikalarından ikisini almak için çalışma başlattıklarını belirtti. 
     Ünal, daha önce Uzan Grubu'na ait olan Eskişehir ve Edirne'deki çimento fabrikalarına talip olduklarını açıkladı. 
     İhalelerle ilgili ön hazırlık yaptıklarını dile getiren Tufan Ünal, şunları söyledi 
     ''Çimento fabrikalarının satışı, Türkiye'nin üretim kapasitesi açısından çok farklı bir durum ortaya çıkarmaz. Ancak rekabet yapısı açısından fabrikaların blok halde değil, parçalar halinde satışı daha iyi olur. Bu, devlet açısından da daha karlı olur. Fabrikalardan ikisini almak için grup olarak çalışma başlattık. Daha önce Söke Fabrikası'nın alımıyla kazandığımız bir tecrübe var. Orada verdiğimiz taahhütlerin çok üzerinde yatırım yaptık. Batı Söke Çimento'nun durumu yeni ihaleler için de referans olacak.'' Ünal, yabancı sermayenin sektöre olan ilgisinin devam ettiğini, TMSF özelleştirmelerinin sektöre yeni yatırımcı girişini sağlayabileceğini kaydetti. 
     
     TÜKETİM HEDEFLERİ 
     Çimentoda iç tüketimin yılın ilk yarısında yüzde 15'lik büyüme gösterdiğini ifade eden Ünal, yılın, yüzde 10'luk büyüme ile kapatılabileceğini belirtti. 
     2005 yılında da yüzde 10'luk büyüme görülebileceğine dikkati çeken Ünal, tüketim grafiğinde coğrafi olarak çok dengeli bir artış görüldüğünü ancak, 2001 öncesindeki 33 milyon tonluk rakama ulaşabilmek için 2005 yılının beklenmesi gerektiğini ifade etti. 
     Kira öder gibi ev sahibi olma imkanı sağlayan Mortgage Sistemi ile ilgili açıklamaların bile sektörü hareketlendirdiğine dikkati çeken Tufan Ünal, sistemin getireceği yatırım hacminin, satış hedeflerinin revize edilmesine neden olabileceğini de sözlerine ekledi. 
     
</TEXT>
</DOC>
