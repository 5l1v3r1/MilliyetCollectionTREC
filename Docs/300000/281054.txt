<DOC>
<DOCNO> 281054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonyas06.html </URL>
<DATE> 2004/10/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ramazan'da yanlış beslenmeye dikkat... 
</HEADLINE>
<TEXT>

     Ramazan ayındaki beslenme biçiminin normalden farklılık göstermemesi gerektiği bildirildi. 
     Uludağ Üniversitesi UÜ Öğretim Üyesi Prof. Dr. Mustafa Tayar, AA muhabirine yaptığı açıklamada, ramazan ayında yanlış beslenme alışkanlıkları nedeniyle sağlıklı insanların bile ciddi problemler yaşayabildiğini söyledi. 
     Ramazanda uzun süren açlığın ardından yaşanan dengesiz beslenmeye bağlı olarak bazı rahatsızlıkların ortaya çıktığını kaydeden Tayar, uzun süre aç kalmanın iştahı ve doyma eşiğini artırdığı için insanların normalden çok fazla miktarda ve hızlı yemek yediklerine dikkati çekti. 
     Tayar, ramazan ayında birçok kişinin uzun süren açlığın ardından aşırı yemek yediği için hem kilo aldığına hem de ciddi sağlık sorunlarıyla karşılaştığına değindi. Mide asidinin yemek borusuna kaçması, ülser, kabızlık gibi problemlerin ramazan ayında arttığını belirten Tayar, şunları söyledi 
     ''Çoğumuzun ramazan ayı boyunca beslenme alışkanlıkları değişir. Ancak Ramazan ayındaki beslenme şeklinin normalden çok büyük farklılık göstermemesi gerekiyor. Oruç tutanlar, gün boyunca aç kalınacağını düşünerek kırmızı et, ekmek, pilav, makarna, hamur işleri, tatlı, börek tüketimini artırıyor. Öncelikle günlük alınması gereken enerji, protein, vitamin ve mineral oranlarının ramazan ayında da değişmediğinin unutulmaması gerekiyor.'' 
     
     ''SAHURA KALKILMALI'' 
     Tayar, ramazanda sahura kalkmanın sağlık açısından gerekli olduğunu, sahura kalkmadan oruç tutanlarda aç kalma süresinin artması nedeniyle metabolik hız ve kan şekerinin daha çok düştüğünü, halsizlik, baş ağrısı görüldüğünü vurguladı. 
     Sahurda ağır yiyeceklerden kaçınarak hafif, acıkmayı geciktirici yumurta, süt, yoğurt ve peynir gibi proteinli gıdaların tercih edilmesini öneren Tayar, halsizlikten kurtulmak için tuzlu ve bol sıvı gıdalar tüketilmesinin, gazlı içeceklerden uzak durulmasının önemine değindi. 
     
</TEXT>
</DOC>
