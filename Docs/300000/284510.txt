<DOC>
<DOCNO> 284510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/dunya/adun.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Allah'ın izniyle dönerim' 
</HEADLINE>
<TEXT>


Kan kanseri olduğu tahmin edilen Filistin lideri Yaser Arafat, Fransa'da askeri bir hastaneye yatırıldı. İsrail'de, Arafat'ın dönmesini engellemek için hesaplar yapılıyor 

DIŞ HABERLER SERVİSİ 


Ramallah'taki kararg hında 2 gün önce aniden fenalaşan Filistin lideri Yaser Arafat 75 , tedavisi için dün askeri bir uçakla Fransa'nın Clamart kentine götürüldü. İsrail'in önceki gün ülke dışına çıkmasına izin vermesinin ardından dün askeri bir helikopterle Ürdün'e geçen Arafat, buradan uçakla Paris yakınlarındaki Villacoublay Askeri Üssü'ne getirildi. Arafat, daha sonra helikopterle Clamart'taki Percy Askeri Hastanesi'ne götürüldü. Önceki gün yapılan testlerde kanında trombosit eksikliği tespit edilen Arafat'ın, kan kanseri olduğu öne sürülüyor. Doktorlar ilk incelemelerinde, Arafat'ın 3 haftadır sindirim sistemi rahatsızlığı çektiğini belirledi. Filistin Yönetimi'nin Paris Temsilcisi Leyla Şahid de Arafat'ın en az 3 haftadır bağırsaklarından rahatsız olduğunu açıkladı. 
Kararg h çıkışında birkaç yüz taraftarı tarafından uğurlanan Arafat'ın bitkin göründüğü, ancak moralinin iyi olduğu gözlendi. Arafat, helikoptere binmeden önce "Allah'ın izniyle yakında döneceğim" dedi. 
Fransa Cumhurbaşkanı Jacques Chirac ve Çin Cumhurbaşkanı Hu Cintao, Arafat'a geçmiş olsun mesajı yollarken, ABD Başkanı George W. Bush, Arafat'ın sağlığı konusunda endişeli olduklarını belirtti. 
Bu arada, Arafat'ın devlet başkanlığı yetkilerinin, geçici olarak Başbakan Ahmed Kurey ve eski başbakan Mahmud Abbas'a geçtiği bildirildi. 

İsrail ikiye bölündü 
İsrail'de hükümet, Filistin liderinin geri dönüşüne izin verme konusunda ikiye bölündü. Dışişleri Bakanı Silvan Şalom ve Savunma Bakanı Şaul Mofaz, Arafat'ın Fransa'dan geri dönmesine karşı olduklarını bildirirken, Başbakanlık Sözcüsü Raanan Gissin, Arafat'ın Filistin'e dönmesine izin verileceğini yineledi. Avrupa Birliği Ortak Dış Politika ve Güvenlik Yüksek Temsilcisi Javier Solana'nın da, Arafat'ın Filistin'e dönüşünün garanti edilmesi için İsrail nezdinde girişimde bulunduğu bildirildi. 
İsrail'de Arafat'ın olası ölümünün ardından nereye gömüleceği tartışması başladı. Ulusal Birlik Partisi, Savunma Bakanlığı'ndan Arafat'ın Haremüşşerif'e gömülmesine izin vermeyeceğine ilişkin açıklama yapmasını istedi. İsrail, daha önce defalarca Haremüşşerif'e gömülmek istediğini belirten Arafat'ın Kudüs'ün dış mahallelerinden Ebu Dis'te gömülmesini planlıyor. 

HAMAS'tan seçim çağrısı 
Öte yandan, Arafat'ın Ramallah'tan ayrılmasıyla birlikte, HAMAS örgütü, Filistin lideriyle aralarındaki farklılıkların bir kenara bırakıldığını belirterek, "Birleşik Filistin liderliği" için genel seçim çağrısında bulundu. Şimdiye kadar seçimlere katılmayı reddeden HAMAS'ın ilk kez genel seçimlerde yer almaya niyetlendiği kaydediliyor. 

İsrail halkı ölmesini istiyor 

DIŞ HABERLER SERVİSİ 

İsrail'de yapılan bir kamuoyu yoklaması, İsrail halkının büyük kısmının,Yaser Arafat'ın ölmesini istediğini ortaya çıkardı. Channel Two adlı bir özel televizyon kanalı için Maagar Enstitüsü tarafından yapılan ankete göre, İsraillilerin yüzde 47'si Arafat'ın ölmesini, yüzde 32'si ise ölmemesini istiyor. Ancak Arafat'ın ölmesini istemeyen yüzde 32'lik kısım, Filistin liderinin daha fazla acı çekmek için yaşaması gerektiğini düşünüyor. Ankete katılanların yüzde 21'i ise görüş bildirmedi. Ankette ayrıca, İsrail halkının yüzde 58'inin, Arafat'ın yurtdışına çıkmasına izin verilmesi kararını desteklediği de görüldü. İsraillilerin yüzde 36'sı ise Arafat'ın tedavi için de olsa yurtdışına çıkmasına izin verilmesini yanlış bulduğunu belirtti. 


</TEXT>
</DOC>
