<DOC>
<DOCNO> 255596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun20.html </URL>
<DATE> 2004/07/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Stern'den alternatif Türkiye tatili... 
</HEADLINE>
<TEXT>

     Alman Stern dergisi, ''otobüs otel'' ile Türkiye'nin batısında 2 haftalık alternatif bir tatili tanıttı. 
     Türkiye'nin doğal ve tarihi güzellikleriyle ilgili fotoğraflara yer verilen 7 sayfalık haberde, yılda 2 kez, Türkiye'de otel olarak düzenlenen bir otobüs ile tatil yapılabileceği belirtildi. 
     İstanbul'dan başlayarak Ege sahillerinden Antalya'ya, buradan Denizli, Pamukkale ve Dinar üzerinden İstanbul'a geri dönülen turun 5-19 Eylül tarihleri arasında düzenleneceği ve Frankfurt-İstanbul gidiş-dönüş uçak bileti dahil olmak üzere gezi ücretinin kişi başına 1120 euro olduğu kaydedildi. 
     Haberde, kahvaltı ve akşam yemekleri verilen gezide Çanakkale, Truva, Bergama, İzmir, Efes, Priene, Milet, Milas, Bodrum, Marmaris, Kaunos, Köyceğiz, Fethiye, Kaş, Myra, Perge ve Aspendos'u da görmenin mümkün olduğu ifade edildi. 
     
</TEXT>
</DOC>
