<DOC>
<DOCNO> 288714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/yazar/uras.html </URL>
<DATE> 2004/11/14/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
140 milyona da çikolata var, 16 milyona da 
</HEADLINE>
<TEXT>


Şeker Bayramı'nda eskiden evlere "akide şekeri" alınırdı. Şimdi "akide şekeri" ortadan kalktı. "Çikolata" alınıyor. 
Bayram öncesi marketlerdeki çikolata fiyatlarını inceledim. Çikolatalar şimdi farklı gramlarda kutularda satıldığı için kilosunun kaça satıldığını anlamak zor oluyor. Hesap makinesi ile değişik marka çikolataların bir kilosunun fiyatını hesapladım. 
Bir yabancı ithal malı saf madlen çikolatanın kilosu 140 milyon lira, bir diğerinin 91 milyon lira idi. Ünlü bir pastane, madlen çikolatayı kilosu 60 milyon liradan satıyordu. Piyasada en büyük payı olan yerli üreticinin madlen çikolatasının kilosu 16 milyon 400 bin liradan satılıyordu. 
Fiyat farkı aklımı karıştırdı. Çikolatacı rahmetli Kemal Taşar'ın oğlu Ender Taşar'ı aradım. Kemal Taşar'ı yıllar önce tanıdım. 1957 yılında Samsun'da babasının şekerlemeci dükkanında çikolata üretmeye çalışmış. 1968'de İstanbul'a gelerek Melodi markası ile çikolata üretmeye başlamıştı. Erken öldü. Şimdi oğlu Ender Taşar modern bir tesiste "butik" üretim yapıyor. Yılda 2 bin ton çikolata üretiyor. Tüketici, Melodi çikolatasını pek bilmez. Çünkü Melodi, birçok ünlü marka ve pastane için üretim yapıyor. 
Bana verilen bilgilere göre, şimdilerde yılda 52 bin ton dolayında çikolata üretiliyor. Çikolatanın yaklaşık yüzde 25'i tablet, yüzde 35'i gofret, yüzde 40'ı bar ve kaplama olarak tüketiliyor. Pazarda Ülker'in payı yüzde 60'ın üzerinde. 
Eskiden çikolata kakao tanesinden üretilirdi. Şimdi kakao ülkeye tane olarak değil, ezilmiş, hamur halinde geliyormuş. Bugünlerde dışarıda kilosu 2.40 - 1.80 euro dolayında imiş. Bunun yanında kakao yağı ithal edilirmiş. Onun da kilosu 4.40 - 3.80 euro dolayında imiş. Kakao hamuru şekerle karıştırılır, silindirden geçirilir, kakao yağı ile birleştirilir, olgunlaştırılır ve böylece çikolata elde edilirmiş. Sütlü çikolataya süt tozu eklenirmiş. Süt tozunun kilosu 6.5 milyon lira, peynir altı suyunun kilosu 1.5 milyon lira imiş. 
Kaliteli çikolatada ithal edilen kakao hamuruyla kakao yağının kalitesi önemli. Çikolatanın içine giren kakao miktarı önemli. Ender Taşar, "Bizim çikolatalarda yüzde 67 kakao var" diyor. Sonra kakao hamuruyla şekeri ezen silindir önemli. Bu silindirle karışım en fazla 20 mikrona indirilerek toz haline getirilecek ki, çikolata ağızda dağılsın. Sonra gerçek süt tozu kullanılması gerekiyor. 
Bunlar fiyatı etkiliyor ama, ne kadar Ender Taşar'a sordum. Bana "en kaliteli çikolata"da fabrika maliyetinin vergisiz madlen çikolata için 12 - 15 milyon lira, pralinli çeşitler için 15 - 20 milyon lira dolayında olduğunu söyledi. 
Osmanlı saray adetleri sonucu Ramazan Bayramı bizde "Şeker Bayramı" olarak adlandırılır olmuştur. 
Sarayın Ramazan'ın 15'inden sonra askerlere tepsi tepsi baklava göndermesi, oruç sonunda insanların tatlı yemesi, bayramlarda misafirlere şeker ikram edilmesi, bayram harçlığını alan çocukların şekerciye koşması nedeniyle Ramazan bayramları zamanla Şeker Bayramı olarak anılmaya başlamıştır. 
Şeker Bayramınız kutlu olsun sayın okuyucularım. 



</TEXT>
</DOC>
