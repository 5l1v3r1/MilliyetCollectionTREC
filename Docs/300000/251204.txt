<DOC>
<DOCNO> 251204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/spor/spo09.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rallide müthiş düello 
</HEADLINE>
<TEXT>


Antalya'da Citroen pilotu Sebastien Loeb ile Peugeot sürücüsü Marcus Grönholm arasındaki birincilik mücadelesi adeta nefesleri kesiyor. Loeb, ikinci ayak sonunda da 15.9 saniye farkla liderliğini koruyor 

FUAT ERCAN MURAT AĞCA 


Heyecan dorukta 
DÜNYA Ralli Şampiyonası'nın yedinci ayağı olan Türkiye Rallisi'nde zirvenin iki ortağı Citroen pilotu Sebastien Loeb ile Peugeot sürücüsü Marcus Grönholm arasındaki nefes kesen çekişme dün doruğa çıktı. Toros eteklerindeki rallinin 2. ayağında geçilen uzun etaplar sonunda Loeb 15.9 saniye farkla liderliğini korudu. Üçüncülük için ise Citroen'den Carlos Sainz ile arasındaki farkı 2 dakikadan fazla açan Subaru pilotu Petter Solberg büyük avantaj yakaladı. 4. durumdaki Sainz'ı da 4.14 dakika ardından Ford'tan Duval takip ediyor. 

Loeb ceza aldı 
GÜNÜN ilk etabı Perge 1'de en iyi zamanı yapan Loeb, Grönholm ile arasındaki farkı 16.3 saniyeye kadar çıkardı. Ancak Fransız pilot, 9. etap Kumluca 1'in startında hatalı çıkış yaparak 10 saniye ceza alınca liderliği bu etabı 'best time' ile geçen Grönholm ele geçirdi. 10. etap Perge 2'de bu kez en iyi zaman Loeb'ten geldi ve fark 2.5 saniyeye indi. 11. etapta müthiş bir çıkış yapan Citroen pilotu, liderliği 16.5 saniyeyle Grönholm'den geri aldı. Ve geri kalan iki etapta da üstünlüğünü devam ettirdi. 

Yazıcı yine 10. 
RALLİDE ikinci ayağa 10. sırada başlayan Ford Opet ekibi sürücüsü Serkan Yazıcı temkinli bir sürüşle pozisyonunu korudu. Çeşitli teknik sorunlar yaşadığı ve 11. etapta takipçisi Alman Warmbold'a geçilerek bir sıra gerileyen Yazıcı daha sonra Peugoet'dan Rovanpera'nın yarış dışı kalmasıyla tekrar 10'unculuğa oturdu. Yazıcı'nın takım arkadaşı Adnan Sarıhan 11. etapta yarış dışı kaldı. Rallinin son gününde ekipler, dört etap daha geçerek saat 14.30'da Kemer Servis Alanı'ndaki finişe varacaklar. 

Serkan yenilendi 

RALLİDEKİ en başarılı Türk pilotu olmayı sürdüren Ford Opet ekibinden Serkan Yazıcı'nın aracı dünkü etaplar için adeta baştan sona yenilendi. Servis alanında hummalı bir çalışma sonrası Yazıcı'nın Ford Focus WRC'sinin birçok önemli parçası değiştirildi. 

Dinç rahatladı 

TÜRKİYE Rallisi'nin Grup N klasmanında lider durumda bulunan Hakan Dinç, dün rakipleriyle arasını iyice açtı. Subaru Impreza ile mücadele eden Dinç, takipçisi Birleşik Arap Emirlikleri'nden Al - Quassimi'nin 11. etapta yarış dışı kalmasıyla iyice rahatladı. Dinç'i Atölye Kazaz'dan Mustafa Bayraktar ile Mitsubishi Lancer Evo 6'yla yarışan Vedat Diker takip etti. 

Kazaz da havlu attı 

TÜRKİYE Rallisi'nde iddialı Türk ekiplerinden Citroen Sport'un tecrübeli pilotu Ercan Kazaz, yarışa dün veda etti. Rallinin 9. özel etabı olan Kumluca 1'de aracının rot kolu kırılan Kazaz, yarışa devam edemedi. Rallinin dün yapılan ikinci ayağında toplam 8 ekip daha yarış dışı kaldı. Böylece 65 araçla start alan rallinin son gününde yarışa devam eden ekip sayısı 35'e indi. 

Martin'e medya desteği 

FORD Takımı'nın şampiyon pilotu Markko Martin veda hazırlığı yaptığı Türkiye Rallisi'ne medya desteğiyle geri döndü. Kırıcı ve zorlu parkurun dün koşulan Kumluca etabında çok süratli giriş yaptığı su geçişine takılan Estonyalı pilotun imdadına yarışı izleyen foto muhabirleri yetişti. Geçişi tamamlamak üzereyken aracına giren su yüzünden motoru istop eden Martin, gözyaşları içinde ne yapacağını düşünürken birden yanında beklemediği bir destek buldu. Ünlü pilot, arabasını foto muhabirlerinin yardımıyla sudan çıkardı ve bakımını yaptıktan sonra yarışa devam etti. 

Sıcak k bus gibi 

TÜRKİYE Rallisi'nde ünlü pilotların en büyük korkusu olan sıcak hava, özellikle yarışın üçüncü gününde etkisini göstermeye başladı. Gölgede zaman zaman 38 - 40 dereceye çıkan hava sıcaklığı ekiplere zor anlar yaşatıyor. Kask ve özel yapım tulumlarla direksiyon başına geçen pilotlar rakiplerinin yanı sıra klimasız araçlarda, hararetle birlikte 60 - 65 dereceye ulaşan bir ısıyla da mücadele etmek zorunda kalıyorlar. 


</TEXT>
</DOC>
