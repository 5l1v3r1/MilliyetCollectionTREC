<DOC>
<DOCNO> 269887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/guncel/agun.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezayir yutmadı, Türkiye yuttu 
</HEADLINE>
<TEXT>


İspanya'dan yüklediği zehirli atıkları getirdiği Cezayir'e sokulmayan 'MV Ulla' isimli gemi, 2000'de İskenderun'a demir attı. Türkiye, tam 4 yıl sonra gönderme konusunda İspanya'yla anlaştı. Ancak, gemi battı. Şüpheli batışı askerler araştıracak 

Yıldız Yazıcıoğlu - Ankara 

İspanya'dan yüklediği 2200 ton toksik maddeyi götürdüğü 432 deniz mili mesafedeki Cezayir kıyılarına yanaştırılmayınca geri dönmek yerine rotasını 2158 mil uzaklıktaki İskenderun Limanı'na çeviren "MV Ulla" adlı geminin zehirli atık oyunu, 4.5 yıl sonra İskenderun Körfezi'nde son buldu. Bugüne kadar bürokrasi ve haciz davaları nedeniyle bekleyen gemi, yükün sahibi İspanya'ya dönüşüne ramak kala şaibeli şekilde sulara gömüldü. Sabotaj ihtimaline dikkat çeken Çevre ve Orman Bakanı Osman Pepe, "Gemi battı mı Yoksa böyle bir kritik noktada batırıldı mı Yarın bugün Genelkurmay Başkanlığı ve Deniz Kuvvetleri'nin yürüteceği dalış çalışmalarından sonra batış nedeni kesinlik kazanacak" dedi. 

2200 ton zehirli atık 
İspanya'nın Aviles Limanı'ndan Cezayir'e gitmek üzere yola çıkan "St. Vincent and Grenadines" bayraklı gemi, Fransız merkezli Lafarge - Asland S.A. Şirketi'ne ait yaklaşık 2200 ton uçucu kül ve değerlikli krom taşıyordu. Ancak Cezayir, baraj inşaatında kullanılacağı gerekçesiyle ülkesine sokulmak istenen tehlikeli atıkları taşıyan gemiyi kıyılarına yaklaştırmadı. Bunun üzerine tehlikeli atık yüklü gemi, rotasını 432 deniz mili uzaklıktaki İspanya'ya dönmek yerine 2158 deniz mili mesafedeki Türkiye'ye çevirmeyi tercih etti. 
Bir Türk şirketi olan Mavi Deniz Taşımacılık - Gemi Acenteliği Şirketi'nin acenteliğindeki gemi, 25 Şubat 2000'de geldiği İskenderun Limanı'ndan çeşitli oyalama taktikleriyle ayrılmadı. 
Yaklaşık 16 ay boyunca gemideki yükün sahibi şirketten ve İspanya'dan yanıt bekleyen Türkiye'nin, Dışişleri Bakanlığı, Denizcilik Müşteşarlığı ve Çevre Bakanlığı ancak 10 Ocak 2002'de bir araya gelerek harekete geçebildi. İspanya'nın tehlikeli atık yükünü geri almasını bekleyen Türk makamları, aradan iki yıl geçtikten sonra Uluslararası Basel Sözleşmesi'ne aykırı olarak yasadışı atık trafiğinde kullanıldığı gerekçesiyle Ulla gemisini "acilen" geri gönderme kararı aldı. 

Geride sorular kaldı 
Bu arada MV Ulla'nın sahibi olan Danfos Maritime Şirketi adına hizmet verdiğini açıklayan Mavi Deniz Taşımacılık - Gemi Acenteliği Şirketi, alacağı olduğu gerekçesiyle gemi hakkında haciz kararı aldırdı. Böylece Türkiye, hacizli olduğu için uzun süre gemiyi geri gönderemedi. Sonuçta 17 Haziran 2004'te haciz kalktı ve İspanya ile Türkiye arasındaki bürokrasi tamamlanma aşamasına geldi. Ancak tehlikeli atık yükü İspanya'ya geri gitmek üzereyken dört yıldır İskenderun'da konaklayan MV Ulla gemisi, dört gün önce "aniden" sulara gömülmeye başladı. MV Ulla'nın durgun denizde batışının ardında geride Türkiye'ye pek çok soru işareti ve kirlenmiş Akdeniz kıyıları kaldı. 

Greenpace Suçlu acenta 

İSTANBUL Milliyet 
Greenpeace Toksik Maddeler Kampanyası sorumlusu Banu Dökmecibaşı, MV Ulla 4.5 yıl önce İskenderun Körfezi'ne demirlediğinde eylem yaptıklarını anımsatarak, "Gemide, İspanya'daki termik santrallardan yüklenmiş kül var. Bu küller krom VI denilen çok zehirli bir ağır metal taşıyor. Bu kimyasalın taşınması ve ticareti dünyada yasaklanmış durumda" dedi. Dökmecibaşı, şöyle devam etti "Asıl suçlu olan gemiyi buraya getiren acente olan Mavi Deniz Taşımacılık hakkında Türkiye'de hiçbir dava açılmadı. Bilirkişi raporunda geminin kötü durumda olduğu ve her an batabileceği bildirilmişti. Ancak bizim Çevre Bakanlığı ve Dışişleri ağır davrandı." 

Hatay Valisi Gemi çürüdü 

Liman açıklarında bekleyen "Ulla", dört gün önce rüzg rsız bir havada ve durgun suda batmaya başladı. Önceki gün 15.00 sıralarında sağ tarafa yatan gemi, yarım saat sonra da sulara gömüldü. Hatay Vali Vekili Cafer Odabaş, geminin adeta çürümeye terk edildiğini kaydederek, "Bunun sonucu su almaya başladı ve battı. Sabotaj ihtimali yok. Zaten gemi sürekli gözetim altındaydı" dedi. Gemiyle ilgili şirketlerin anlaşmazlığının bu aşamaya gelinmesinde etkili olduğunu savunan Odabaş, "Birbirlerini icraya verdiler, icrayı kaldırdılar. Uzun bir bürokratik gelişmeler sonucunda gemi uzun süre bekletildi. Suyun içinde dört yıl neyi bıraksanız çürür" diye konuştu. 

Başbakanlık uyardı 
Balıkları yemeyin 

Başbakanlık Acil Durum Yönetimi Genel Müdürlüğü, Ulla'nın batışı sonrasında dün gemiye yaklaşılmaması için yazılı açıklamayla vatandaşları uyardı. Açıklamada, gemide 2200 ton uçucu kül ve 3080 gram Cr 6 değerlikli krom olduğu bildirildi. Krom denize dağılınca 308 bin ton suyun kirleneceğini geminin battığı 65 m yarıçapında deniz canlıları ölümü olacağı vurgulandı. Açıklamada, "Geminin 200 metre yakınına kimse girmemeli ve ölü balıklar yenmemeli" denildi. 

Mavi Deniz 
Sahibi değiliz 

Mavi Deniz Taşımacılık - Gemi Acenteliği Şirketi'nin ortağı Kamel Mavi, Türk makamlarını suçlayarak "Biz gemi sahibi değil acenteyiz. Gemi terk edilmemişti, her zaman personelimizce beklendi. Ancak Türk makamları, 3 yıl boyunca üstelik biz liman ücretini ödememize rağmen Ulla gemisine çıkış izni verilmedi. Gemiyi kaçırsa mıydım Hacizli bekleme olayı son bir yıl oldu" dedi. Personelin çoğunun Türk olmasından dolayı geminin Türkiye'ye geldiği ve kasıt olmadığını belirten Mavi,"Amaç sadece konaklamaktı" dedi. 

Bakan Pepe 
Batışta şüphe var 

Çevre ve Orman Bakanı Pepe, çözümüne yaklaşıldığı zamanda geminin batmasının şüphe doğurduğunu belirterek, konuyu Genelkurmay Başkanlığı'nca yürütülecek incelemenin aydınlatacağını söyledi. Türkiye'nin her türlü hasarı tazmin edeceğini savunan Pepe, "Fransız Lafarge Şirketi'nin malı. Saygın bir firma olduğu için hukukun gerektirdiği şekilde çözülecektir. İlgili şirket ve ülkeden maddi hasar tazmin edilecektir" dedi. 

İspanya kararlı 
Tazminat yok... 

İspanya Çevre Bakanlığı, zehirli atık yüklü gemi için Türkiye'ye tazminat ödemeyeceklerini açıkladı. İspanya tarafı, Uluslararası Basel Sözleşmesi'ne dayanarak Türkiye'nin gemiyi 30 gün içinde geri göndermemesi nedeniyle tazminat yükümlülüğü olmadığını bildirdi. Ayrıca İspanya Çevre Bakanlığı'nın, tazminat ödememek için bazı Türk yetkilerce MV Ulla'nın Türkiye'ye girişi sırasında evrakta sahtecilik yaptığı ve rüşvet alındığı iddialarını da ortaya atacağı ileri sürüldü. 

Deniz Vakfı 
İnsan da etkilenir 

Türk Deniz Araştırma Vakfı Başkanı Prof. Dr. Bayram Öztürk de "krom artı altı değer, toksik atık ve kansorejen madde" içeren atıkların deniz suyuna karışması halinde yosunları, midyeleri ve balıkları etkileyeceğini söyledi. Balıkları yiyen insanların da etkilene-ceğini belirten Öztürk, "İnsanlarda solunum yolunda ve kronik ülser rahatsızlıkları görülür. Ayrıca ağrı ve hazımsızlık da yaşanır" dedi. 


</TEXT>
</DOC>
