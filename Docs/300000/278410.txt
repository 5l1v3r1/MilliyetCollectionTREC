<DOC>
<DOCNO> 278410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonsiy10.html </URL>
<DATE> 2004/10/08/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Sezer ''Raporda kimi olumsuz öğler ve saptamalar gözüküyor'' 
</HEADLINE>
<TEXT>

     Cumhurbaşkanı Ahmet Necdet Sezer, Avrupa Birliği'nin Türkiye hakkındaki ilerleme raporunda, Türkiye ile müzakerelere başlanmasının tavsiye edilmesinin ''bekledikleri bir sonuç olduğunu'' söyledi. Raporda kimi olumsuz öğeler ve saptamalara da yer verildiğini belirten Sezer, bunların 17 Aralık'ta yapılacak liderler doruğunda öngörülmemesini beklediklerini kaydetti. Sezer, ''Mutlaka AB üyesi olma hedefinden vazgeçmiyoruz. Bu hedeften geri dönmeyeceğiz'' dedi. 
     Sezer, Avustralya'nın Ankara Büyükelçisi Jean Dunn'ı Çankaya Köşkü'nde kabul etti. Büyükelçi Dunn, kabulde, Sezer'e güven mektubunu sundu, sekreteryasını takdim etti. Dışişleri Bakanlığı Müsteşar Yardımcısı Alev Kılıç'ın da hazır bulunduğu kabulde Sezer, Dunn ve sekreteryası ile anı fotoğrafı da çektirdi. 
     Öte yandan, Sezer, kabul öncesinde gazetecilerin sorularını yanıtladı. 
     Cumhurbaşkanı Sezer, ''AB ilerleme raporunu nasıl buldunuz '' sorusuna, şu yanıtı verdi 
     ''Türkiye'nin AB üyeliğini, yüce Atatürk'ün Cumhuriyet'in kuruluşunda belirlediği uygarlık ve çağdaşlaşma hedefinin bir parçası olarak görüyorum. 6 Ekim'de AB'nin genişlemeden sorumlu komisyonu Türkiye hakkındaki ilerleme raporunu açıkladı. Sonuç bölümünde, Türkiye'nin Kopenhag siyasi kriterlerini yeterli ölçüde yerine getirdiği, bu nedenle Türkiye ile AB üyesi ülkeler arasında müzakerelerin başlayabileceği tavsiye ediliyor. Müzakerelerin başlaması bizim beklediğimiz bir sonuçtu. Ancak, ilerleme raporunun kimi bölümlerinde Türkiye hakkında olumsuz öğeler ve saptamalar da gözüküyor. Biz, Helsinki Doruğu'nda alınan kararlar ışığında bu farklı ölçütlerin ve yöntemlerin öngörülmemesini bekliyoruz. Bu bakımdan 17 Aralık'ta yapılacak doruk ve bu dorukta alınacak kararların içreği önem taşıyor. Biz, mutlaka AB üyesi olma hedefinden vazgeçmiyoruz. Bu hedeften geri dönmeyeceğiz. İnanıyorum ki, bir gün bu hedefe ulaşacağız. Önemli olan müzakerelerin başlamasından sonraki süreçte ulusal çıkarlarımızı tam bir kararlılıkla korumamızdır.'' 

     
</TEXT>
</DOC>
