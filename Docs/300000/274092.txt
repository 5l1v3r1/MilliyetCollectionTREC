<DOC>
<DOCNO> 274092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonyas15.html </URL>
<DATE> 2004/09/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Çocukların beslenme çantasına neler konulmalı 
</HEADLINE>
<TEXT>

     Anadolu Üniversitesi AÜ Mavi Hastane Diyet ve Beslenme Uzmanı Nazan Unay, beslenme çantalarına konan yüksek kalorili besinlerin kahvaltının yerini tutmadığını söyledi. 
     Unay, AA muhabirine, özelikle büyüme çağındaki çocukların gelişimlerini normal olarak tamamlayabilmesi için okula götürülen beslenme çantalarının iyi hazırlanması gerektiğini belirterek, ailelerin, ''süt, yoğurt, meyve, az yağlı kek, kurabiye ile ceviz ve fındık'' gibi kalori değeri yüksek besinleri tercih etmesi gerektiğini kaydetti. 
     Vücudun gelişme döneminde yüksek oranda enerji harcadığına dikkati çeken Unay, bu sürede bağışıklık sistemi şekillenen çocukların ailelerine, 3 ana öğün ve 1-2 ara öğün şeklinde yemek yedirmelerini tavsiye ettiklerini bildirdi. 
     
     ''GERİKİYORSA PEYNİRLİ TOSTU TERCİH EDİN'' 
     Unay, yeterli ve dengeli beslenmenin bebeklikten itibaren şişmanlık oluşumunu engellediğini, sağlıklı ve uzun yaşamın güvencesi olduğunu ifade ederek, şöyle konuştu 
     ''Beslenme çantalarındaki yüksek kalorili besinler kahvaltının yerini tutamaz. Bu konuda en büyük görev aileye düşmektedir. Çocuklara mutlaka kahvaltı alışkanlığı kazandırmak gerekir. Çocuk öğle yemeği için eve gelecekse ara öğünler hafif tutulmalıdır. Salam ve sucuk gibi katkı maddesi içeren yiyeceklerden mümkün olduğu kadar kaçınılmalıdır. Tost yapılması gerekiyorsa peynirli tost tercih edilmelidir.'' Yetişkinler ve çocuklara, sabah kahvaltısında çay içmelerini tavsiye etmediklerine de değinen Unay, çayın yemekten önce ve sonra en az 1.5 saat aranın ardından içilmesini önerdiklerini sözlerine ekledi. 
     
</TEXT>
</DOC>
