<DOC>
<DOCNO> 288668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/siyaset/siy01.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda, PKK'yı fark etti 
</HEADLINE>
<TEXT>


Hükümetin büyük ortağı ve Başbakan'ın partisi, 38 kişinin gözaltına alındığı son operasyondan sonra PKK'nın yasaklanmasını istedi 


Hollanda'da üçlü koalisyon hükümetinin büyük ortağı ve Başbakan Jan Peter Balkenende'nin mensubu olduğu Hıristiyan Demokrat Parti CDA , terör örgütü PKK'nın yasaklanmasını istedi. 
Partisi adına Lahey'de bir açıklama yapan milletvekili Wim van Fessem, ülkede düzenlenen son operasyonların, PKK'nın terör örgütü olduğunu açıkça ortaya koyduğunu ve yasaklanması gerektiğini bildirdi. Fessem, PKK'nın AB'nin terör örgütleri listesinde yer aldığını anımsattı. 
Hollanda'da, PKK'ya karşı 5 ayrı merkezde yapılan ve 200'den fazla polisin katıldığı operasyonlarda, toplam 38 kişi gözaltına alınmış, 29 kişinin bulunduğu bir eğitim kampı ortaya çıkarılmıştı. 
Hollanda'nın Almanya sınırı yakınlarında bulunan Helden kentindeki bir camide de dün sabah yangın çıktı. Yangında kullanılamaz hale gelen caminin bağlı olduğu vakıf başkanı, olayın kundaklama sonucu meydana geldiğini ileri sürdü. 
Müslümanlara karşı görüşleriyle tepki toplayan film yapımcısı Theo van Gogh'un 2 Kasım'da öldürülmesinden bu yana, Hollanda'da 20'den fazla cami ve Müslümanlara ait kuruluşa saldırı düzenlendi. 





</TEXT>
</DOC>
