<DOC>
<DOCNO> 289431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/yasam/axyas02.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sağlam' çıkan olmadı 
</HEADLINE>
<TEXT>


Avustralya'da bir hızlı tren raydan çıktı. Bazı vagonlar yan yattı, bazıları ağaçları yerinden söktü, bir vagon da toprağa gömüldü. Trendeki yolcuların neredeyse hepsi yaralandı 

DIŞ HABERLER SERVİSİ 

Avustralya'nın kuzeydoğusunda raydan çıkan bir hızlı trende bulunan 163 kişinin hemen hemen tamamı yaralandı. Brisbane - Cairns seferini yapan 'City of Townsville' treni, önceki gece yarısı belirlenemeyen bir nedenle raydan çıktı. Bazı vagonları yan yatan, bazıları çevredeki ağaçları yerlerinden söken ve bir vagonu da toprağa gömülen trende hayatını kaybeden olmadı. 160'tan fazla yaralı olduğu, durumu ciddi olan 6 kişinin helikopterlerle hastaneye nakledildiği, 29 kişinin de ağır yaralandığı bildirildi. Trende sıkışıp kalan 50 kişi de saatler süren çalışmalar sonucu kurtarıldı. Trenin kondüktörlerinden ikisinin de ağır yaralılar arasında bulunduğu belirtildi. 
Avustralya Ulaşım Güvenliği Kurulu, incelemelere başlarken, trenin raydan çıkma nedeni ve kaza sırasında ne kadar hız yaptığı, ilk incelemelerde belirlenemedi. Trendeki kara kutunun incelenmesiyle olayın aydınlanacağı söylendi. 
Queersland Demiryolları'na ait 'City of Townsville' treninin Avustralya'nın en hızlı treni olduğu, saatte 160 km hıza çıkabildiği belirtildi. Queensland Demiryolları yöneticisi Bob Scheuber, trenin raydan çıktığı bölgede saatte 150 km'ye kadar hız yapma kapasitesine sahip olduğunu kaydetti. 




</TEXT>
</DOC>
