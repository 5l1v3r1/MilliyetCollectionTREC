<DOC>
<DOCNO> 292965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/spor/spo15.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Zirveye çıktık 

ANTALYA'DA düzenlenen 1. Dünya Üniversiteler Boks Şampiyonası'nda Türkiye, takım halinde birinci oldu. Dün yapılan finallerde, 54 kiloda İbrahim Aydoğan, Özbek rakibini, 60 kiloda Selçuk Aydın, dünya şampiyonu Azeri Acalov'u, 81 kiloda da Yıldırım Tarhan, Rus rakibini devirerek altın aldı. 

Harika Mirsad 

RUSYA'NIN Dinamo Moskova takımında görev yapan milli basketbolcumuz Mirsad Türkcan, takımının Rusya Ligi'nde Khimki'yi 88 - 77 yendiği maçta göz kamaştırdı. 38 dakika görev yaptığı karşılaşmada 7 16 iki sayı, 3 5 üç sayı, 7 9 serbest atış, 16 ribaund alan Mirsad, 30 sayı ile muhteşem maç çıkardı. 

Ölümden döndü 

DENİZLİ Amatör Küme Süper Lig'de mücadele eden Şirinköy ile Çiçek Tekstilspor arasında önceki gün oynanan maçta, hava topunu kapma mücadelesinde rakibi ile çarpışıp yere düşen futbolcu 23 yaşındaki Özkan Karcı, baygınlık geçirdi. Ambulans olmadığı için otomobille hastaneye götürülürken yolda kalbi duran futbolcu, hastanede elektroşok uygulanarak hayata döndürüldü. 

Çapan zirvede 

ATICILIKTA Havalı Silahlar Türkiye Birinciliği müsabakaları sona erdi. Büyüklerde, birinciliği Deniz Çapan, ikinciliği Ferah Ömercioğlu, üçüncülüğü Canan Aynacı elde etti. Gençlerde Burçin Kestane, yıldızlarda Eda Şahan, takım sıralamasında ise İstanbul Denizgücü birinci oldu. 

Albümlü' takip 

BURSA'DA İl Spor Güvenlik Kurulu tarafından maçlara alınmama cezasına çarptırılan 26 taraftarın fotoğrafları albüm yapılarak stad girişindeki polislere dağıtıldı. Bursaspor - Büyükşehir Belediye maçı öncesinde Atatürk Stadı'nın giriş kapılarında görev alan polisler, stada giren taraftarları, ellerindeki liste ve fotoğraf albümünden tek tek kontrol etti. 

Şampiyon Rusya 

TENİSTE bayanların en büyük takım kupası olan Fed Cup'ta Rusya ilk kez şampiyonluğa ulaştı. Moskova'daki finalde son şampiyon Fransa ile karşılaşan Rusya, ilk gün ve dün teklerde, ardından da Zvonareva ile birlikte çiftlerde galibiyete ulaşan Anastasia Myskina'nın müthiş performansıyla 3 - 2'lik zaferi yakaladı. 

Dragta finiş 

İZMİR Oto Drag Yarışları'nın 6. ve son etabı yapıldı. Pınarbaşı Yarış Pisti'ndeki yarışların son etabına, 39 otomobil katıldı. Kategori 1'de Hakan Zeybekoğlu, Kategori 2'de Alpaslan Dündar, Kategori 3'te Cemal Aguş, Kategori 4'te Sıdıka Başkara, Kategori 5'te Gıyasettin Karataş birinci oldu. 


</TEXT>
</DOC>
