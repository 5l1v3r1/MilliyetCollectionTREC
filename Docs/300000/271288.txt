<DOC>
<DOCNO> 271288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/spor/spo15.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Elvan aday 

ULUSLARARASI Amatör Atletizm Federasyonu IAAF , tarihinde ilk kez yılın sporcularını halk oylaması yardımıyla seçecek. Erkeklerde ve bayanlarda 2004 yılının en iyi 10'ar atletini belirleyen IAAF, milli atlet Elvan Abeygelesse'yi de aday sporcular arasına koydu. IAAF'nin resmi internet sitesi üzerinden yapılacak oylama bugün başlayacak ve 17 Eylül'de sona erecek. 

Cimnastikte iki madalya 

18. Uluslararası Boğaziçi Artistik Cimnastik Turnuvası İstanbul'da sona ererken, Türk sporcular 2 birincilik elde etti. Ahmet Cömert Spor Salonu'nda gerçekleştirilen ve 2 gün süren organizasyonda Türkiye, erkeklerde Ümit Şamiloğlu ve bayanlarda Ecem Konak ile zirveye çıkmayı başardı. 

Rallide zafer Joseph'in 

AVRUPA Ralli Şampiyonası'nın 7. ayağı olan 33. Fiat Rallisi Efe, Beyler B1 ve Beyler B2 özel etaplarının ardından İzmir Gündoğdu Meydanı önünde sona erdi. Toplam 278.25 kilometrelik 13 özel etabın geçildiği yarışta Renault pilotu Joseph birinci olurken, Opel'den Mark Higgins ikinci, Citroen pilotu Bruno Thiry üçüncü oldu. Ercan Kazaz ise son etapta yarış dışı kaldı. 

Halil'den gol 

ALMANYA Ligi'nde Kaiserslautern'in Hansa Rostock'u deplasmanda 3 - 2 mağlup ederek ilk galibiyetini aldığı maçta Halil Altıntop da konuk ekibin son golüne imza attı. İspanya Ligi'nde ise Nihat'ın 90 dakika forma giydiği maçta Real Sociedad, Villarreal deplasmanında golsüz eşitliği bozamadı. 

Wessels şampiyon 

AKBANK Private Banking TED Open Tenis Turnuvası'nda şampiyonluğu Peter Wessels kazandı. Hollandalı raket finalde İtalyan Daniele Bracciali'yi 6 - 3, 6 - 2'lik setlerle mağlup etti. Tarabya'daki TED kortlarında rekor sayıda seyircinin izlediği tek erkekler finalini tribünlerde 2680 kişi takip ederken, yapılan çekiliş sonunda çeşitli hediyeler de sahiplerini buldu. 


</TEXT>
</DOC>
