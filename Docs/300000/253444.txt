<DOC>
<DOCNO> 253444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/guncel/axgun01.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Biraz geç olmadı mı 
</HEADLINE>
<TEXT>


Devlet Demiryolları, hızlandırılmış tren hakkında teknik incelemeyi, seferler başladıktan sonra yapıyor. Uzmanlara göre altyapı, bu trenlere uygun değil 

Serhat Oğuz İstanbul 

Devlet Demiryolları DDY , İstanbul - Ankara arasında sefer yapan hızlandırılmış trenler için uzmanların uyarıları üzerine teknik inceleme başlatma kararı aldı. TCDD İstanbul Bölge Müdürlüğü, İTÜ'ye mevcut altyapı ve araçlarla hızlı tren seferi uygulanmasında sorun olup olmayacağını araştırması için başvuruda bulundu. Ancak uzmanlara göre, bu donanımla hızlı tren seferi mümkün değil. 
Devlet Demiryolları'nın başvurusu üzerine yapılacak incelemeyi yürütecek ekipte yer alan İTÜ Ulaştırma Anabilim Dalı Öğretim Üyesi Prof. Dr. Haluk Gerçek, seferlerin başlamasının ardından inceleme kararı alınmasını eleştirdi ve "Trenlerin hızlandırılması için hattın uygun yapıya sahip olması gerekir" dedi. Aynı bölümden Prof. Dr. Güngör Evren de, uyarıları haklı bulduğunu ve konunun çok detaylı şekilde incelenmesi gerektiğini söyledi. Evren, "Bunların hepsi can güvenliği açısından önemli. Önce tüm ayrıntılarıyla incelenmeli, sonra uygulamaya geçilmeliydi" diye konuştu. 

Seferleri durdurun 
Yıldız Teknik Üniversitesi Ulaştırma Anabilim Dalı Öğretim Üyesi Prof. Dr. Aydın Erel de, önceki gün başlayan Dünya Ulaştırma Araştırma Konferansı'nda sunduğu tebliğde, seferlerinin altyapı ve modern araçlar olmadan yapılmasının büyük hata olduğunu belirterek, seferlerin durdurulmasını istedi. 
Eleştirilerini Ulaştırma Bakanı Binali Yıldırım'a da ileten Erel, hızlı trenin bu haliyle hem işletmeye ek maliyet getireceği hem de kaza olasılığını artıracağını söyledi. Geçtiğimiz ay başlayan hızlı tren seferlerinin, "ara durak sayılarının azaltılması", "makasların iyileştirilmesi", "doğru yol kesimlerinde makinistlere en yüksek hızla seyir izni verilmesi", "Bu trenlerin seyri sırasında seferdeki tüm diğer trenlerin bekletilmesi" gibi düzenlemelerle hayata geçirildiğini belirten Erel, şunları söyledi 

Ray kırılabilir 
"Mevcut altyapıda hiçbir iyileştirme yapılmadan hız artırılırsa, alt ve üstyapıdaki hasarlar ve yol bozuklukları, uygulanan hızları ile orantılı olarak artar, taşıtlar hasarlanır ve taşıtları yol üzerinde tutmak zorlaşır. Üstyapı elemanları olan raylar, traversler, bağlantı elemanları zaman zaman yenilense de bunların özellikleri ve yolun imalat kalitesi yüksek hızlara uygun değil. Demiryollarımızda kaynaklı uzun rayların gerekli teknik bilgi kullanılmadan uygulanması, yaz aylarında yolun eğrilmesi sonucu raydan çıkma olaylarına ve kış aylarındaki ray kırılmalarına davetiye çıkarmaktadır." 

TCDD Malzemeler 160 kilometre hıza uygun 

ANKARA Milliyet 
TCDD, bir öğretim üyesinin hızlandırılmış trenle ilgili kaygılarını içeren basın bildirisi nedeniyle açıklama yaptı. Ankara - Haydarpaşa arasında altyapı iyileştirilirken, lokomotiflerin hızlarının teknik müdahaleyle artırıldığı ifade edilen açıklamada, üstyapı malzemelerinin 160 kilometre hıza uygun olduğu kaydedildi. Açıklamada yolun yaz ve kış şartlarına uygun hale getirilmesi için ilave önlemlerin alındığı vurgulanarak, kullanılan vagonların da 180 kilometre hıza bile çok elverişli olduğu ifade edildi. 


</TEXT>
</DOC>
