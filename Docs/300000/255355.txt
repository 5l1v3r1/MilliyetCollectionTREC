<DOC>
<DOCNO> 255355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko19.html </URL>
<DATE> 2004/07/14/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Otomotivde yaz molası... 
</HEADLINE>
<TEXT>

     Otomotiv sektörünün önde gelen ana sanayi kuruluşları, 2 Ağustos'tan itibaren değişik dönemlerde üretimlerini durduracak. 
     Türk Metal Sendikası 1 No'lu Şube Başkanı İsmail Dursun, AA muhabirine yaptığı açıklamada, OYAK Renault'un 2-16 Ağustos tarihleri arasında üretimini durduracağını bildirdi. 
     Fabrikada çalışan 3 bin 200 işçinin büyük bölümüne yıllık izinlerinin kullandırılacağını belirten Dursun, yeni işe giren ve izin hakkı olmayanların da aralarında bulunduğu 300-400 işçinin bu dönemde fabrikada bakım ve onarım yapacaklarını kaydetti. 
     Dursun, Megan II Sedan ve Clio Symbol modellerinin üretildiği fabrikada, günde 730 aracın banttan çıktığını belirtti. 
     Peugeot lisansıyla ''Partner'', ''J9'', ''Boxer'' ve ''Ducato'' marka hafif ticari araçların üretimini yapan Karsan'ın ise 23 Ağustos-6 Eylül tarihleri arasında üretimini durduracağını belirten Dursun, fabrikada çalışan bin 50 işçinin aynı dönemde izne çıkacağını söyledi. 
     Türk Metal Sendikası Bursa Şube Başkanı Şenol Özaydın da, Fiat- TOFAŞ'ta 2-23 Ağustos tarihleri arasında üretim yapılmayacağını belirtti. 
     Özaydın, fabrikada çalışan 3 bin 800 işçiden 300-350'sinin bakım ve onarım çalışmalarını sürdüreceklerini kaydederek, 171 ve 172 kodlu ''Palio' serisi otomobillerle hafif ticari araç segmentindeki ''Doblo''nun üretimine devam eden fabrikada, günde 624 araç üretildiğini bildirdi. 

     
</TEXT>
</DOC>
