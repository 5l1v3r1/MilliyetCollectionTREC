<DOC>
<DOCNO> 272302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko07.html </URL>
<DATE> 2004/09/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sigarada AB'ye uyum... Light ve ultra light ifadeleri kaldırılıyor... 
</HEADLINE>
<TEXT>

     Türkiye bir çok alanda Avrupa Birliği AB mevzuatına uyum sağlamaya çalışırken, sigarada AB ile ortak standart çalışmaları devam ediyor. 
     Bu çerçevede hazırlanan yönetmelikle, sigarada, ''light ve ultralight'' gibi ifadelerin 2006 yılında kaldırılması öngörülüyor. Sigaralarda nikotin, katran ve karbonmonoksit oranları açısından AB'ye uyumun ise 2009 tarihinde sağlanması hedefleniyor. 
     Tütün Kurumu tarafından yürütülen yönetmelik hazırlıkları sürerken, hazırlanan taslak AB'ye gönderildi. AB ise bazı geçiş sürelerinde uyumsuzluk olduğunu ifade etti ve bunların kısaltılmasını istedi. 
     Ekim ayı sonunda uzmanlar düzeyinde bir toplantı yapılarak konunun çözüme kavuşturulması bekleniyor. 
     
     YENİ DÜZENLEMELER NELER GETİRECEK 
     Yeni düzenleme ile sigaralarda nikotin, katran ve karbonmonoksit oranları açısından AB'ye uyumun 2009 tarihinde sağlanması hedefleniyor. 
     Türk tüketicisinin damak tadının değişmesine alışmasının zaman alacağı belirtilirken, tiryakilerin özellikle katran oranı yüksek sigaralara daha fazla yönelim gösterdiğine dikkat çekiliyor. 
     Buna karşılık, Türkiye'nin geçiş süresi için belirlediği takvim AB tarafından uzun bulunurken, geçiş tarihinin uzmanların yapacağı toplantıdan sonra netleşebileceği vurgulanıyor. 
     
     PAKETLER ÜZERİNE UYARI YAZILARI KONULACAK 
     Düzenleme çerçevesinde sigara paketleri üzerine ''Sigara içmek öldürür'', ''Sigara içmek size ve çevrenize ciddi zarar verir'' gibi ana uyarılar konulacak. 
     Bunun yanında sigara paketleri üzerine sigarının sağlığa zararlı olduğuna ilişkin dönüşümlü olarak yer alacak 12 uyarı da belirlendi. 
     Bu uyarılardan bazıları şunlar olacak 
     ''Sigara içmek ölümcül akciğer kanserine yol açar'', ''Hamile iken içmek bebeğe zarar verir'', ''Yüksek derecede bağımlılık yapar'', ''Sigara içenler genç yaşta ölür'', ''Sigara içmek damarları tıkar, kalp krizi ve felçlere neden olur'', ''Sigara içmek cildin erken yaşlanmasına neden olur'' ve ''Sigara spermlere zarar vererek doğurganlığı azaltır''. 
     Türkiye, söz konusu uyarıların paketlerin üzerine yazılmasına 1 Ocak 2006'dan itibaren geçilmesini hedeflerken, AB bunun hemen başlatılmasını istiyor. 
     
</TEXT>
</DOC>
