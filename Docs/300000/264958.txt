<DOC>
<DOCNO> 264958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sondun18.html </URL>
<DATE> 2004/08/20/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Alman Die Welt Türkiye'nin AB üyeliği 45 milyar euroya mal olacak 
</HEADLINE>
<TEXT>

     Alman Die Welt gazetesi, AB uzmanlarının yaptığı hesaplara göre Türkiye'nin üyeliğinin 45 milyar euro'ya mal olacağını yazdı. 
     ''Türkiye'nin AB üyeliği 45 milyar euro'ya mal olacak'' başlığıyla verilen haberde, gözlemcilerin AB Komisyonu'nun Türkiye ile üyelik müzakerelerine başlanması yönünde tavsiyede bulunmasını bekledikleri, buna karşın bazı uzmanların, Türkiye'nin AB'ye üye olması durumunda gelecek 30 yıl içinde Almanya'ya yaklaşık 3 milyon Türkün geleceğini tahmin ettikleri belirtildi. 
     Gazetede ''Türkiye macerası'' başlığıyla yer alan bir yorumda da, Almanya Başbakanı Gerhard Schröder ile Dışişleri Bakanı Joschka Fischer'in stratejik nedenlerden dolayı Türkiye'nin AB üyeliğini destekledikleri belirtilerek, şu görüşlere yer verildi 
     ''Her iki politikacı da, böyle bir adımın doğuracağı sonuçlar konusunda tartışmaktan kaçınıyor. Türkiye'nin AB üyeliğine karşı olanları yabancı ve İslamiyet düşmanı olmakla suçluyorlar. Türkiye'nin üyeliği konusunda bu nedenle fazla tartışılmamaya başlandı. Halbuki şimdi buna her zamankinden daha fazla ihtiyaç var. Uzmanlar Türkiye'nin AB üyeliği maliyetini hesapladı. Türkiye ile üyelik müzakerelerine başlanması durumunda AB Türkiye'ye her yıl 17 milyar euro verecek. Bunun büyük kısmını da Almanya karşılayacak. Fischer, bu tür düşünceleri küçük çaplı düşünceler olarak görüyor. Belki de haklı. Belki AB'nin bu kadar büyük bir ülkeyi alma sorumluluğu var. Belki AB'nin Suriye, Irak ve İran'a sınırı olması gerekiyor. Ancak belki de gerekmiyor'' Bu konuda tartışmaların gerekli olduğu, ancak tartışmaların artık yapılmayacak gibi göründüğü kaydedilen yorumda, ''Bu şekilde AB, sonu kötü bitebilecek bir maceraya atılıyor'' şeklinde görüşe yer verildi. 
     
     HINTZE'NİN GÖRÜŞLERİ 

     Alman Birlik partilerinin CDU CSU federal meclis grubu Avrupa politikası sözcüsü Peter Hintze de, Türkiye'nin AB üyeliğiyle ilgili olarak yaptığı yazılı açıklamada, ''Türkiye'nin AB üyeliği Birliği siyasi, ekonomik ve sosyal açıdan zorlayacak. Bağımsız uzmanlar haklı yere Türkiye'nin üyeliğinin maliyetine ve göç sorununa dikkati çekmişlerdir. Bundan da ilk etapta Almanya etkilenecektir'' şeklinde görüş belirtti. 
     AB ülkeleri hükümet ve devlet başkanlarının bu ''gerçekleri'' ciddiye almaları çağrısında bulunan Hintze, şunları kaydetti 
     ''Alman hükümeti için Türkiye ile üyelik müzakerelerine başlanması zaten kararlaştırılmış durumda. Hükümet, bu tutumuyla belki çok faydalı olabilecek tartışmaları engellemektedir. Türkiye ile üyelik müzakerelerine başlanması konusunda önceden verilecek her karar büyük bir hata olacaktır.'' 

     
</TEXT>
</DOC>
