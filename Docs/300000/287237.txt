<DOC>
<DOCNO> 287237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur42.html </URL>
<DATE> 2004/11/08/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Ankara Üniversitesi'nde çatışma .. 
</HEADLINE>
<TEXT>

     Ankara Üniversitesi AÜ Dil ve Tarih Coğrafya Fakültesi'nde DTCF , farklı görüşteki öğrenciler arasında kavga çıktı. 
     Geçen hafta fakültede iftar saatinde grupların yaptığı kavganın devamı niteliğinde çıktığı belirtilen kavgaya, Çevik Kuvvet ekipleri müdahale etti. 
     Fakülteye giren emniyet güçleri, göz yaşartıcı sprey sıkarak kavga eden grupları ayırdı. 
     Polislerin ikna çalışmaları sonucunda gruplardan biri okul dışına çıkarıldı. 
     Fakülteden çıkarılanı grup, ''YÖK, polis, medya, bu abluka dağıtılacak'', ''DTCF faşizme mezar olacak'' şeklinde sloganlar atarak Abdi İpekçi Parkı'na kadar yürüdü. Kızılay'a geçmek isteyen gruba polis barikat kurarak engel oldu. Bunun üzerine, gruptaki öğrenciler, ara sokaklardan Kızılay'a doğru yürüyüşe geçtiler. 
     Ankara Üniversitesi Dil ve Tarih Coğrafya Fakültesi'nde DTCF , farklı görüşteki öğrenciler arasında çıkan kavga sonucu okuldan ayrılan bir grup öğrenci Kızılay'a gelerek Yüksel Caddesi'nde basın açıklaması yaptı. 
     Sloganlar atarak Abdi İpekçi Parkı'na gelen gruba polis Kızılay'a gitmemeleri, basın açıklamasını parkta yapıp dağılmaları yönünde uyarıda bulundu. Bunun üzerine arka sokaklardan Kızılay'a yürüyen grubun önü Çevik Kuvvet Polisi tarafından Mithat Paşa Caddesi'nde bir kez daha kesildi. 
     Öğrenci grubuna Yüksel Caddesi İnsan Hakları Anıtı önünde basın açıklamasını okumaları şartı ile izin verildi. 
     Öğrenciler adına okunan basın açıklamasında öğrenci olmayan bir grubun bugün DTCF'ye gelerek ''devrimci'' öğrencilere satırlarla saldırdığı iddia edildi. 
     Açıklamanın ardından bir süre daha slogan atan gruptakiler daha sonra olaysız dağıldı. 
     Emniyet yetkililerinden alınan bilgiye göre, fakültede kalan diğer öğrenci grubu ise polisin ikna etmesi soncu okulu terk etti. 

     
</TEXT>
</DOC>
