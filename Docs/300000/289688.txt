<DOC>
<DOCNO> 289688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/siyaset/asiy.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'2005'i geçmez' 
</HEADLINE>
<TEXT>


Erdoğan'ın görüştüğü Lüksemburg Başbakanı Juncker, aralıkta olumlu ve kesin bir karar çıkacağını söyledi, "Bu bir oyun değil" diye konuştu 

Güven Özalp - Lüksemburg 


Brüksel'de 17 Aralık'ta yapılacak zirvede Türkiye ile üyelik müzakerelerine başlanması konusunda verilecek kararın olumlu olacağını gösteren en güçlü sinyallerden biri, yılbaşında AB Dönem Başkanlığı'nı devralacak Lüksemburg'dan geldi. 
Başbakan Recep Tayyip Erdoğan'la görüşen Lüksemburg Başbakanı Jean - Claude Juncker, Ankara'nın duymak istediği mesajların da ötesine geçen bir yaklaşım sergiledi. 
Juncker, gönlünde yatanın müzakerelerin 2005'in ilk yarısında başlaması olduğunu belirtti. 

İkinci yarı daha olası 
AB zirvesindeki kararın sabit, kesin ve 2005'i aşmayan bir niteliğe sahip olacağını vurgulayan Juncker, "Bu bir oyun değil. Karar komisyon raporunu görmezden gelemez. Türkiye'den de bazı alanlarda ilerleme sağlamasını bekleyebiliriz" dedi. Şartların oluşması halinde müzakerelerin 2005'in ilk yarısında başlayabileceğini belirten Juncker, "Ancak komisyonun tarama süreci için zamana ihtiyacı olacak. Göstergeler daha çok ikinci yarıyı gösteriyor" diye konuştu. 
Fransa Cumhurbaşkanı Jacques Chirac'la telefonla görüştüğünü de anlatan Juncker, "İkimiz de müzakerelerin başlaması gerektiğini düşünüyoruz. Halklarımızda halen şüpheler var ancak müzakerelerin devam edeceği 12 - 13 yılda bugün yaşanan tartışmanın tonu düşecektir" şeklinde konuştu. 
Juncker, Hıristiyan Demokrat çevrelerin gündeme getirdiği özel ilişki tartışmalarını da şöyle değerlendirdi "Özel ilişki benim için seçenek değil. Bu, Türkiye'yle ilişkiyi Gümrük Birliği'nin biraz ötesine götürür, Türkiye'nin onuruna saygısızlık demektir." 
Türkiye konusunda referandum düzenlenmesini de onaylamayan Juncker, müzakerelerin ucunun açık, nihai hedefin ise tam üyelik olduğu ifade etti. 
"Müzakereler 2005'te başlayacak. Hangi gün başlayacağını, ne kadar süreceğini belirlemek mümkün değil. Biz Lüksemburg Dönem Başkanlığı'nda başlamasını isteriz" diyen Erdoğan da, Türkiye'nin ayrımcılık istemediğini anlattı. Türkiye'nin önüne bu aşamadan sonra şart konmasının söz konusu olmayacağını söyleyen Erdoğan, "O işler bitti. Kimseye de bu uygulanmadı. AB sürecinde bizim için tek şart Kopenhag kriterleriydi. O konuda da masanın üzerinde bir şey kalmadı" diye konuştu. 

'Türkiye'siz AB eksik kalır' 
Juncker, programda olmamasına rağmen öğle yemeğinde yaptığı konuşmada, "Türkiye olmadan AB eksik kalacaktır" dedi. Juncker, sözlerini şöyle sürdürdü "AB'nin Türkiye'ye ihtiyacı var. Türkiye olmadan eksik kalacaktır. Ancak Türkiye'nin katılımıyla tamamlanacaktır. 17 Aralık sürecinde Türkiye'nin en kararlı destekleyicisi olacağız. Vicdanı rahat olanların coşkusuyla bu desteğimizi sürdüreceğiz." 

Portekiz desteği B planı olmaz 

Portekiz, Türkiye'nin AB'ye tam üyelik müzakerelerine başlanmasından yana olduğunu bildirdi. Portekiz Dışişleri Bakanlığı sözcüsü Antonio Carneiro Jacinto, "Portekiz'in üyelik müzakerelerine alternatif oluşturacak 'B Planı'nı kabul etmediğini" söyledi. Fransa Ekonomi ve Maliye Bakanı Nicolas Sarkozy, önceki gün Brüksel'de yaptığı açıklamada, 17 Aralık'taki AB zirvesinde Türkiye'ye ilişkin olarak alınacak kararda, Türkiye'ye tam üyelik yerine "özel ortaklık" verilmesi perspektifinin de yer alması gerektiğini söylemişti. 


</TEXT>
</DOC>
