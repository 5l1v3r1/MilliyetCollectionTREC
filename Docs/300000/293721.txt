<DOC>
<DOCNO> 293721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun08.html </URL>
<DATE> 2004/12/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Blair, ilk 5'e giremedi 
</HEADLINE>
<TEXT>

     
     Hilal YILMAZ LONDRA, DHA 
     

İNGİLTERE tarihinde iz bırakan lider' araştırmasında İşçi Partisi'ni ilk kez iktidara taşıyan eski Başbakan Clement Attlee 1'inci olurken, Başbakan Tony Blair ilk 5'e bile giremedi. 
     Leeds Üniversitesi'ndeki bilim adamları araştırma yaparak İngiliz tarihinde iz bırakan en iyi liderleri ortaya çıkardı. Toplam 20 politikacı içinden seçilen en iyi liderler sıralaması, 139 tarihçi, akademisyen ve politika uzmanlarının verdiği cevaplar doğrultusunda hazırlandı. Araştırmaya göre, ülke içindeki yapısal reformlarıyla tanınan ve İşçi Partisi'ni İngiltere tarihinde ilk kez iktidara taşıyan Başbakan Clement Attlee, 10 üzerinden 8.34'lük orana ulaşarak ilk sırayı aldı. 
     Araştırmada, 2'nci Dünya Savaşı'nda İngiltere'nin kahramanı' olarak görülen Winston Churchill, 7.88'lik oranla 2'inci sıraya yerleşti. Churchill'i, Liberal David Lloyd George izledi. İngiltere'nin Demir Lady'si Margareth Thatcher ise 7.14'le İngiltere'nin en iyi 4'üncü lideri oldu. Kıbrıs'ın tarihinde büyük rol oynayan ve Londra'da imzalanan 1959 tarihli Zürih Antlaşması'nda imzası olan dönemin Başbakanı Harold Macmillan, Thatcher'ın ardından 5'inci sıraya yerleşirken, İngiltere Başbakanı Tony Blair 10 üzerinden 6.30 puan alarak 6'ıncılıkta kaldı. 
     İngiliz Daily Mail Gazetesi, araştırma sonuçlarının Başbakanlık konutu olan 10 numaralı Downing Street de hayal kırıklığına sebep olduğunu yazdı. Irak savaşındaki tutumu nedeniyle İngiltere'de eleştirilerin hedefi haline gelen Başbakan Tony Blair, konuyla ilgili henüz bir açıklama yapmazken, İngiltere'de 5 Mayıs'ta düzenlenecek genel seçimler öncesinde, Blair'in moralinin oldukça bozuk olduğu kaydedildi. 
     
</TEXT>
</DOC>
