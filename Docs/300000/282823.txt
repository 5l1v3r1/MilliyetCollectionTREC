<DOC>
<DOCNO> 282823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/guncel/gun05.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Ramazan pidesinin sırrı 
</HEADLINE>
<TEXT>


"Tırnakçı" diye adlandırılan pide ustaları, Ramazan'da soframıza gelen nar gibi nefis pideleri hazırlıyor. Bu ustalar, 1.5 milyar lira maaş alıyor 

İSTANBUL Milliyet 

Fırıncılar, iftar sofralarının demirbaşı pidenin damak ve göz zevkine hitap etmesinin, "tırnakçı" olarak adlandırılan ustaların hünerli parmaklarında ve ununda gizli olduğunu söyledi. 
Kadıköy Kazasker Caddesi'ndeki fırının işletmecisi, 30 yıllık fırıncı Cemil Hatipoğlu, pidenin ekmekten daha zor yapıldığını kaydetti. Hatipoğlu, "Ekmek makineye atılır, pişer. Pidenin iyi olması için ununun sağlam olması lazım" dedi. 

Ustalar kapışılıyor 
Pide yapmanın zahmetli olduğunu belirten Hatipoğlu, şunları anlattı "Ramazan'da fırınlar pide ustalarını kapışır. Çünkü bu işin ustası ayrıdır. Eğer bir fırında pide ustası yoksa o fırın sinek avlar. Pideye şeklini veren ustaya 'tırnakçı' deriz. Onun parmağındaki maharetle pide göze hitap eder." 
Hatipoğlu, şöyle devam etti "Ekmek 140 derecede pişerken, pide 180 derecede pişer. Ekmeği pişirdiğiniz fırında pideyi yapamazsınız. Ortaya taş gibi pide çıkar. Pidenin hamuru ekmek hamuruna nazaran cıvıktır. Pişirmek de zordur. Bu nedenle pide genelde Ramazan'da yapılır. Pidenin bir diğer özelliği de ekmekten kolay hazmedilmesi. Bunun nedenlerinden biri altına serilen kepek." 
Ekmek ustasının 500 milyon lira, pide ustasının 1.5 milyar lira maaş aldığını da kaydeden Hatipoğlu, çok zor yetişen pide ustalarının genellikle Safranbolu, Adıyaman ve Kastamonu'ndan çıktığını da sözlerine ekledi. 


</TEXT>
</DOC>
