<DOC>
<DOCNO> 251180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/magazin/axmag02.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırca, denizde ölümden döndü 
</HEADLINE>
<TEXT>


Kızı Ayşe ve 2 öğrencisiyle Boğaz'a açılan Levent Kırca'nın teknesinin dümeni kilitlendi. Koca bir şilep, tekneyi sıyırdı 

Deniz Altuntaş 

Tiyatrocu Levent Kırca, birkaç gün önce akşamüzeri saatlerinde, kızı Ayşe'nin adını verdiği 10 metrelik teknesini, Rumeli Feneri'nden alıp Bebek'e getirmek istedi. Yeniden boyanan ve motoru bakımdan geçen teknesine kızı ve iki arkadaşını da alan Kırca, önce bir tur atarak Boğaz'ın keyfini çıkarmaya karar verdi. Ancak Kırca demir atacağı Bebek'e doğru ilerlerken, Tarabya açıklarında teknesinin dümeni kilitlendi. 

'Deneyimli kaptanım' 
Boğaz'dan transit geçiş yapan bir şilep, iki yaka arasında akıntıyla sürüklenen tekneyi, personelin dikkati sayesinde biçmedi. Teknedekilerin çığlıkları ve el kol işaretlerini gören şilep kaptanı, son anda dümen kırdı. Kırca, olayı anlatırken, "Denizin ortasında sürekli sağa dönmeye başladık. Gemilerin geçiş yolu üzerinde kalakaldık. Bir şilep üzerimize doğru gelmeye başlayınca, çocuklar el kol hareketleri yapıp, bağırıp, dümenini kırmasını sağladı" dedi. 
Deneyimli kaptan olduğunu söyleyen Kırca, teknesinin bakımını yapanlara telefon açıp yardım istedi. Kırca, arızası giderilen teknesini daha sonra Bebek'e demirlemeyi başardı. 


</TEXT>
</DOC>
