<DOC>
<DOCNO> 298103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/spor/axspo02.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Buyur buradan yak 
</HEADLINE>
<TEXT>


Fenerbahçe'nin, Marco Aurelio'nun Milli Takım'a seçilmesi için yaptığı girişimler sonuç verdi. Parreira, tecrübeli oyuncuyu deneme kararı aldı. Ancak Sambacı, Şubat'ta Mısır'daki turnuvaya çağrılırsa lig maçlarını kaçıracak 

YUSUF KOBAL 


Kampa götürecek 
SARI - Lacivertli forma altında sergilediği futbolla büyük beğeni toplayan Marco Aurelio'nun rüyaları sonunda gerçekleşiyor. Fenerbahçe'nin, Sambacı'yı Brezilya Milli Takımı'na seçtirme girişimleri etkili oldu. Milli Takım Teknik Direktörü Parreira, uzun süredir takip ettiği Aurelio'yu, Alex de Souza'dan da gelen olumlu rapor üzerine kampa çağırma kararı aldı. 

Kriz yaratacak 
PARREİRA, Aurelio'ya sıcak baktığını doğruladı ve tecrübeli futbolcuyu Şubat ayında Mısır'da katılacakları turnuvaya davet etmeyi düşündüğünü belirtti. Bu açıklama, Fenerbahçe açısından onur verici olduğu kadar, tedirgin edici mesajlar da içeriyordu. Eğer Aurelio, Şubat'taki kampa katılırsa, ikinci yarının başında birkaç lig maçında takımdaki yerini alamayacak. 

Cezanız bol olsun 

Çocuklara yardım 
FENERBAHÇE'DE Almanya kampından bu yana uygulanan disiplin kuralları ve ceza sistemi lösemili çocuklar için umut kapısı olacak. Sarı - Lacivertliler bugün saat 12.00'de Çapa'ya gidip, lösemili çocuklarla bir araya gelecek ve ceza havuzunda biriken paraları bağışlayacak. Ceza listesinin en başında toplam 13 bin dolarla Bochum'a transfer olan Fatih Akyel'in yer aldığı öğrenildi. 

Pas çalıştılar 
SARI - Lacivertliler, haftasonu oynayacağı Konyaspor maçının hazırlıklarına dün yaptığı tek antrenmanla başladı. Teknik Direktör Christoph Daum yönetiminde yaklaşık iki saat süren idmanda futbolcular isabetli pas ve çabukluğa dayanan çalışmalar yaptı. Alman hoca taktiksel çift kale maçta ise kart cezalısı Fabio Luciano'nun yerinde Önder Turacı'yı denedi. 

Daum Zehir etmeyin 

Fenerbahçe Teknik Direktörü, Konya ve Uşak maçlarını hedef gösterip, "Bu iki maçı kazanın, tatile rahat çıkalım" diye konuştu 

Kayıp istemiyor 
SÜPER Lig'de ilk yarının sona ermesine bir hafta kala, Teknik Direktör Daum ipleri sıktı. Galatasaray yenilgisinin ardından takımda oluşan moral bozukluğunu dağıtmak isteyen Alman çalıştırıcı, futbolcularıyla toplantı yaptı. Daum, ilk yarının son maçı olan Konyaspor ve Türkiye Kupası'ndaki Uşak sınavlarını hedef göstererek, "Asla ve asla kayıp istemiyorum" dedi. 

'Eleştiri artar' 
DAUM'UN, eleştirilerden kurtulmanın tek yolunun iki galibiyet olduğunu hatırlattığı da iddia edildi. Tecrübeli hocanın, "Konyaspor ve Uşakspor maçları yara sarma adına önemli fırsatlar. İki maçı da kazanmak zorundayız. Tatile gülerek çıkabilmek için bundan başka çıkar yolumuz yok. Ancak şuna emin olun, birini kaybetsek bile tatil hepimize zehir olur" dediği öğrenildi. 

Kendin pişir, kendin öde 

FENERBAHÇE seyircisinin, Ankaragücü maçında Başkan Aziz Yıldırım ve yönetime ettiği küfürler, kulübe 7.5 milyara maloldu. Karşılaşmanın gözlemcisi Sadık Bamaç, Sarı - Lacivertliler'in, bedava bilet alamadıkları gerekçesiyle ettiği küfürleri PFDK'da rapor etmişti. Kurul önceki gün yaptığı toplantıda, Fenerbahçe seyircisinin, Başkan Yıldırım'ın yanısıra Galatasaray ve maçın hakemine ettiği küfürleri de gözönüne alarak kulübe 7.5 milyar lira para cezası verdi. 

'Fener'e çok yakındım' 

Hakan'dan açıklama 
İSVİÇRE Milli Takımı'nın yıldız isimlerinden Hakan Yakın, geçtiğimiz dönemde Fenerbahçe ile anlaşmasına karşın transferin son anda iptal olduğunu açıkladı. Tecrübeli futbolcu, "Galatasaray, Beşiktaş ve Trabzonspor'dan da teklifler almıştım. Fenerbahçe'ye çok yakındım. Ancak bir türlü son noktayı koyamadık. Kimseye kızgın değilim. Türkiye'ye transfer olma ihtimalim artık yok. Kariyerimi Avrupa'da sürdüreceğim" diye konuştu. 


</TEXT>
</DOC>
