<DOC>
<DOCNO> 297655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur10.html </URL>
<DATE> 2004/12/14/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Üniversitede hayali maaş davası... 
</HEADLINE>
<TEXT>

     Yıldız Teknik Üniversitesi YTÜ Fen-Edebiyat Fakültesi'nde görevli 3 memurun, hayali kişiler adına maaş ödemesi yaparak zimmet suçunu işledikleri gerekçesiyle yargılanmalarına başlandı. 
     Bakırköy 2. Ağır Ceza Mahkemesi'ndeki duruşmaya, tutuklu sanıklar Banu Doğrusöz ile Nejat Yalçınlar getirildi. Gıyabi tutuklu sanık Hülya Kayalı Şimşek ise yakalanamadığı için duruşmada hazır edilemedi. 
     Duruşmada sorgusu yapılan Banu Doğrusöz, hakkındaki suçlamaları kabul ettiğini belirterek, söz konusu suçu diğer 2 sanıkla birlikte işlediklerini söyledi. 
     Sanık Nejat Yalçınlar ise maaşlar konusunda tek yetkili gibi gösterildiğini, oysa sadece bordro ve tahakkukun üst sayfalarını imzaladığını, bu evrakların rektörlüğe gittiğinde birçok denetimden geçmesi gerektiğini bildirdi. 
     Banu Doğrusöz ve Hülya Kayalı Şimşek'in rektörlüğe bağlı çalıştıklarını ve kendisine hiçbir şey danışmadıklarını savunan Yalçınlar, hakkındaki suçlamaları kabul etmediğini söyledi. 
     Mahkeme Heyeti Başkanı Ali Asker Kazak'ın, hesabına yatan paraların ne olduğunu sorduğu Yalçınlar, ''Banu Doğrusöz ile baba-kız ilişkisi gibi bir ilişkimiz vardı. 20 bin dolar birikmiş paramı, 80'li yılların sonunda ona işletmesi için verdim. Doğrusöz, bu paranın nemalarını benim hesabıma yatırıyordu. Yaklaşık 80 milyar lira nema aldım. Almadığım nemalarla ana para 30 bin dolar civarı oldu'' diye konuştu. 
     Yalçınlar, Başkan Kazak'ın sorusu üzerine ''80'li yıllar'' ifadesini ''2000 yılı'' olarak değiştirdi. 
     Bunun üzerine Başkan Kazak, ''2000 yılından bu yana 20 bin dolar 80 milyar lira nema getirmiş. Vay anasını be... Ne factoring şirketiymiş bu Banu Doğrusöz '' dedi. 
     Yalçınlar, başkanın sorusu üzerine maaşının 950 milyon lira olduğunu söyledi. 
     Duruşmada söz alan Yalçınlar'ın avukatı Adil Güreşci, Banu Doğrusöz'ün, müvekkilinden 20 bin dolar para aldığına dair dosyada bir yazı bulunduğunu, ayrıca Doğrusöz'ün ilk ifadelerinde müvekkilini suçlamadığını belirterek, bu konuların sorulmasını istedi. 
     Bunun üzerine ilk ifadesinde Nejat Yalçınlar'ın isteği üzerine kendisinden bahsetmediğini belirten Doğrusöz, dosya içerisindeki daktilo ile yazılmış Yalçınlar'dan 20 bin dolar aldığına dair yazının altındaki imzanın kendisine ait olduğunu, ancak böyle bir yazının altına imza atmadığını ve bu imzanın fotokopi olduğunu düşündüğünü söyledi. 
     Sanıkların tutukluluk hallerinin devamına, Dogrusöz'ün yazdığı iddia edilen yazının altındaki imza konusunda bilirkişi incelemesi yapılmasına karar veren mahkeme heyeti, dosyadaki eksikliklerin giderilmesi için duruşmayı erteledi. 
     
     İDDİANAMEDEN 

     Bakırköy Cumhuriyet Başsavcılığı'nca hazırlanan iddianamede, Nejat Yalçınlar'ın, YTÜ Fen-Edebiyat Fakültesi sekreteri olduğu, Banu Doğrusöz'ün mutemet olarak görev yaptığı, akademik ve idari personelin ücretlerini tahakkuk ettirdiği, Hülya Kayalı Şimşek'in de Doğrusöz'e yardımcı olduğu anlatılıyor. 
     Sanıkların, maaş bordrolarına hayali isimler koyarak ödeme yapılmasını sağladıkları, zaman içinde bu isimlerin sayısını artırdıkları belirtilen iddianamede, 2001 yılından bu yana Banu Doğrusöz'ün hesabına her ay 9 milyar lira, Nejat Yalçınlar'ın hesabına 2.5 milyar lira, Hülya Kayalı Şimşek ile eşinin hesaplarına da 13 milyar lira yatırıldığı öne sürülüyor. 
     Banu Doğrusöz'ün kendi ifadesine göre sanıkların bu yöntemle yaklaşık olarak 1 trilyon 300 milyar lira para aldıkları belirtilen iddianamede, tüm sanıkların ''zimmet'' suçundan 12'şer yıldan aşağı olmamak üzere ağır hapis cezasına çarptırılmaları isteniyor. 

     
</TEXT>
</DOC>
