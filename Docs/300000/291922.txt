<DOC>
<DOCNO> 291922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/yasam/yas03.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öğretmen budur ' 
</HEADLINE>
<TEXT>


Milli Eğitim Bakanı, Ahmet Hakan Canıdemir'in organlarını bağışlayan babasına 'Yılın Öğretmeni' ödülünü böyle verdi 

ANKARA Milliyet 

Milli Eğitim Bakanı Hüseyin Çelik, cep telefonunu alan kapkaççılar tarafından trenden atılarak öldürülen Ahmet Hakan Canıdemir'in babası ilköğretim müfettişi Muzaffer Canıdemir'e 'yılın öğretmeni' ödülünü verdi. Çelik, "Bir öğretmenimiz oğlunun organlarını bağışlayarak topluma çok şey öğretmiştir. Öğretmen budur" dedi. 
Canıdemir'in acısını tüm eğitim camiası olarak paylaştıklarını dile getiren Bakan Çelik, organ bağışında Türkiye'nin istenen noktada olmadığını vurguladı. Çelik, "Onun soyadı Canıdemir olsa da hiç kimsenin canı demirden değildir. Ateş düştüğü yeri yakar" diye konuştu. Kapkaç terörüne çözüm için 5 bakanlıktan oluşan komisyonun kurulduğunu hatırlatan Çelik, "Rüzg r eken fırtına biçer. Biz yanlış şeyler ektik ki, bu hoş olmayan meyvelerle karşılaşıyoruz" şeklinde konuştu. 

'Çünkü insanları seviyoruz' 
Baba Canıdemir de acıların paylaşıldıkça azaldığını belirterek, şöyle konuştu 
"Benim yüküm de paylaşıldıkça azalıyor. Bu acılı günlerimde çocuğum Ahmet Hakan'ın organlarını bağışlamamın nedeni de, insanları sevmemizdir. Başkalarına örnek olabildiysem ne mutlu bana. Bundan sonra çocuklarımızın başına böyle şeyler gelmemesi için önlemler alınsın." 




</TEXT>
</DOC>
