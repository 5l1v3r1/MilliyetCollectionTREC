<DOC>
<DOCNO> 264294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/spor/spo05.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte dev buluşma 
</HEADLINE>
<TEXT>


Türk sporunun cep herkülü Naim ile son şampiyon Halil Mutlu'yu, MİLLİYET bir araya getirdi. Halil, "Ustam" dediği Naim'in elini öptü ve olimpiyat altını için izin aldı 

FUAT ERCAN, MURAT AĞCA, VEDAT DANACI 


Naim gururlu 
HALTERİN iki yaşayan efsanesi Naim Süleymanoğlu ve Halil Mutlu'yu, Atina'da MİLLİYET buluşturdu. Üst üste üçüncü olimpiyat altın madalyasına Atina'da ulaşarak "cep herkülü" Naim Süleymanoğlu'nun rekoruna ortak olan Mutlu, Akropol'deki dev buluşmada "ustam" dediği Naim'in elini öptü, 4. şampiyonluk için "izin" aldı. Halil ile gurur duyduğunu söyleyen Naim, "Başkası olsa kıskanırdım, ama Halil'e dördüncü şampiyonluk yakışır. Çin'de yarışmasını ve yine zirveye çıkarak Türk halkını sevindirmesini istiyorum" dedi. 

"Cesaret işi" 
TÜRK halterindeki sıçramanın öncüsü Naim'in kendisini "veliahtı" olarak göstermesinin onur olduğunu söyleyen Halil, "Ustamdan izin çıktı. Tavsiyelerini aklımın bir köşesine yazdım. Ama dört kez de şampiyon olsam Naim abi dünyanın en büyüğü olarak kalacak" dedi. Naim, Sidney'de başarısız olduğu 4. altın denemesinden asla pişman olmadığını vurguladı, "Denemesem, keşke gitseydim diyecektim. Bu cesaret işidir. Halil de aynı cesareti gösterecek. Kaybetse de önemli değil. Ama kazanacağından eminim" ifadesini kullandı. 

"Ne mutlu bize" 
HALTERİN olimpiyatta Türkiye'nin yüzakı olduğunu söyleyen iki ünlü sporcu, "Bir dönemde sadece ikimiz vardık, şimdi birçok genç haltercimiz madalya alıyor. Bayanlarımız tarihe geçen başarılar elde ediyor" dediler. Naim Süleymanoğlu da, "Türkiye iki sporcuya kürsüye çıkmayı hayal bile edemezdi. Bunu halter sağladı. Ama bugünlere gelmek hiç kolay olmadı. Yıllarca gece - gündüz verilen emeklerin meyveleri şimdi toplanıyor. Bizim de bu başarıya biraz katkımız olduysa, ne mutlu" diye konuştu. 

Başbakan aradı 

NAİM ile Halil'in Akropolis'teki buluşması sırasında sürpriz telefon geldi. Şampiyonluk sonrası iki kez arayan ancak bir türlü Halil Mutlu'ya direkt ulaşamayan Başbakan Recep Tayyip Erdoğan, yıldız halterciyi bir kez daha telefonla tebrik etti. Halil'den 2008 Pekin Olimpiyatı'na katılmasını da isteyen Erdoğan, "Orada da aynı başarıyı göstererek 4. altın madalyayı kazanacağına yürekten inanıyorum" dedi. 

Süreyya hata yaptı 

HALİL Mutlu, Avrupa şampiyonu atlet Süreyya Ayhan'ın zor yetişen bir değer olduğunu ancak onun ve çevresindeki insanların devletle dalaşa girerek yanlış yaptığını söyledi. Mutlu, "Ama umarım bu zor zamanları bir an önce atlatır ve eski günlerine döner" ifadelerini kullandı. 

Sana güveniyorum 

NAİM Süleymanoğlu, Akropolis'te Halil Mutlu'yu kucaklaşarak karşıladı. Şampiyonluğu için Halil'i bir kez daha kutlayan Naim, müsabakayla ilgili konuştuğu yıldız sporcuya, "Sana güvenim tamdı. Atina'da kazanacağından da adım kadar emindim. Çünkü sen büyük bir sporcusun" diye konuştu. 

Sakatlık yıldırmadı 

HALİL Mutlu iki yıl ciddi sakatlığı sonrası geçirdiği sakatlığın kendisini yıldırmadığını belirtti, "O zor zamanlarda bana şimdiki eşim çok destek oldu. Camiadan da destek gördüm. Henüz yeni yeni kendime geliyorum. Bu yaşta böyle ciddi bir sakatlıktan kurtulmak kolay değil" dedi. 

Olympia'da yarışacak 

ATİNA Olimpiyatı'nın en ilgi çekici yarışmalarından biri bugün başlayacak. Atina'nın dışında yapılacak tek müsabaka olan gülle atma, Antik Yunan'da ilk olimpiyatların organize edildiği Olympia'daki statta gerçekleşecek. Oyunlarda atletizmin de start alacağı saat 08.30'da başlayacak gülle atma yarışmalarında ülkemizi Filiz Kadoğan temsil edecek. 

Çember daralıyor 

Doping şüphelisi Yunan atletler Kenteris ve Thanou, bugün IOC'ye hesap verecek. İki atlet hakkında savcılık da soruşturma başlattı 

'Hesaplaşacağım' 
DOPİNG kontrolünden kaçtıkları iddia edilen Yunanlı iki ünlü atlet Kostas Kenteris ve Katerini Thanou, aynı gece geçirdikleri motosiklet kazası nedeniyle dört gündür kaldıkları hastaneden dün taburcu oldular. İdrar örneği vermedikleri için kara listeye alınan sporculardan Kenteris, "Doping yapmadım. Beni suçlayanlarla mutlaka hesaplaşacağım" diye konuştu. 

İfade verecekler 
YUNANİSTAN Olimpiyat Komitesi'nin oyunlardan çektiği iki atlet bugün IOC Disiplin Kurulu'na ifade verecek ve daha sonra haklarındaki karar açıklanacak. İki yıla kadar men cezası alma ihtimali bulunan Kenteris ve Thanou, bu durumda oyunlara katılamayacak. İki sporcuya trafik kazası nedeniyle soruşturma başlatıldığı ve hapis cezası verilebileceği bildirildi. 

Atina çalkalanıyor 

ATİNA'DA çıkan gazeteler, ABD Basketbol Milli Takımı'nın doping kontrolünden kaçtığını iddia etti. Haberde, NBA yıldızlarının WADA'dan gelen çağrıya olumsuz yanıt verdiği ve "Kontrole girmeyiz" dediği belirtildi. Olimpiyat Komitesi'nin gelişmeden haberdar olduğu ve nasıl bir karar alacağının merakla beklendiği de vurgulandı. 

ATİNA NOTLARI 
YÜZME 
Erkekler 100 metre serbestte Kaan Tayla 51.52 ile serisinde 5., 68 sporcu arasında da 41. sırayı alarak elendi. 200 metre kurbağalamada Gülşah Günenç 2.20.17 ile serisinde 7., genel klasmanda da 32 sporcu arasında 31. olarak oyunlara veda etti. 

OKÇULUK 
Bayanlar bireysel dalda ikinci tura kalan tek sporcumuz olan Zekiye Keskin Şatır, Yunan Evangelia Tsarra'ya 163 - 161'lik skorla yenilerek elendi. 

Atletler geliyor 
OLİMPİYAT Oyunları'nda madalya beklediğimiz dallardan biri olan atletizmde yarışacak kafilemizin büyük bölümü bugün Atina'ya geçecek. 5 bin ve 1500 metrelerde altın umudumuz olan Elvan Abeylegesse ve 5 binde yarışacak Tezeta Dengersa ise 19 Ağustos'ta hareket edecek. Bugün olimpiyata gidecek kafilemizde Ercüment Olgndeniz disk atma , Eşref Apak Çekiç , Berk Tuna üç adım , Selahattin Çobanoğlu 800 metre , Ebru Kavaklıoğlu 5 bin metre , Candeğer Kılınçer yüksek atlama , Lale Öztürk maraton , Yeliz Ay 20 km yürüyüş , Anzhela Atroschenko heptatlon , Binnaz Uslu 800 metre yer alıyor. 


GÜNÜN PROGRAMI 
ATLETİZM 
08.30 Bayanlar gülle atma, Filiz Kadoğan 

BOKS 
14.15 48 kg Atagün Yalçınkaya - Jolly Katangole Uganda 

YÜZME 
10.27 200 m sırtüstü, Derya Büyükuncu 
10.49 200 m kurbağalama, İlkay Dikmen 
11.14 200 m karışık, Orel Oral 

YELKEN 
13.00 Finn, Enver Adakan, Laser Kemal Muslubaş 
470 Selim Kakış - Kaan Özgönenç 


</TEXT>
</DOC>
