<DOC>
<DOCNO> 277869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonyas01.html </URL>
<DATE> 2004/10/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Altın Portakal'da skandal... 200 sanatçı neyi protesto etti 
</HEADLINE>
<TEXT>

     41. Antalya Altın Portakal Film Festivali'ne katılan sanatçılar için düzenlenen yemekte yer sorunu yaşandı. 200 kişilik sanatçı grubu, gittikleri tesiste ayakta kalınca, durumu protesto edip içeri girmedi. 
     Festivale katılan sanatçılar için Lara semtindeki Aloha Beach'te düzenlenen akşam yemeğine, Aralarında Fikret Hakan, Aykut Oray ve Pelin Batu'nun da bulunduğu 200 kişilik sanatçı grubu, otobüs ve minibüslerle geldi. Davetli oldukları tesiste oturacak yer kalmadığını gören gruptan Aykut Oray, ''Böyle bir organizasyon olmaz, biz geri dönüyoruz'' diyerek tepkisini dile getirdi. 
     Oray, yanındaki arkadaşlarına, otobüse binerek otele geri dönmeleri yönünde teklifte bulundu. Bunun üzerine, tesise gelen grup otobüslere binerek Aloha Beach'ten ayrıldı. 
     Fikret Hakan ise ''Orayı yöneten kişi kim ise kesinlikle sınıfta kaldı. Bize ait olan yerlere başkalarının oturduğunu gördük, bu yüzden ayrılmak istedik'' diye konuştu. 
     Bu sırada tesiste bulunan Antalya Büyükşehir Belediye Başkanı Menderes Türel, olayla ilgili bilgisinin bulunmadığını belirtirken Aloha Beach Sahibi Taner Söğüt, Antalya Kültür Sanat Vakfı ile yapılan görüşmelerde, kendilerine yaklaşık 150 kişilik bir grubun geleceğinin bildirildiğini bir anda karşılarında beklediklerinin iki katı insan gördüklerini belirtti. Söğüt, ''Kendilerine biraz beklemelerini, onlara yer bulacağımızı söyledik. Ancak onlar bizi dinlemeyip protesto ederek tesisten ayrıldılar'' dedi. 

     
</TEXT>
</DOC>
