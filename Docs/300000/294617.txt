<DOC>
<DOCNO> 294617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/ekonomi/eko03.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtlar Vadisi müziği eşliğinde silah satışı 
</HEADLINE>
<TEXT>



TMSF tarafından Uzan ve Bilgin ailelerinden haczedilen 154 adet silah kapış kapış gitti. TMSF 590 milyar gelir elde etti. 
TMSF merkezindeki ihalede, salonu dolduran katılımcıların cep telefonlarından 'Kurtlar Vadisi' dizisine ait melodiler yükseldi. Satış büyük bir rekabete sahne oldu. Sunucunun 1 milyar liradan satışa çıkardığı silaha tek teklifte 6.5 milyar verildi. 
En yüksek fiyata satılan üç silah Sarsılmaz Silah Sanayi adına avukat Yalçın Kayalı tarafından alındı. Kayalı, 8 milyar lira muhammen bedelli M16 Sparter Lavgeomite Colt tüfeğe 36 milyar L16 Sporten Lighwhite Colt tüfeğe 34 milyar ve 9 mm Calico tabancaya 26 milyar verdi. Kayalı, silahların ar - ge çalışmaları için alındığını söyledi. 
İhalenin tek kadın katılımcısı Gökçe Küçük 24 ise açık artırmada 2.2 milyara bir Beretta tabanca aldı. Marmara Üniversitesi İşletme mezunu Küçük, "İstanbul sokaklarının hali ortada. Ben tekstilciyim. Babam da, ben de birer Beretta aldık" dedi. 
TMSF Satış Komisyonu Başkan Fethi Çalık, Süleyman Demirel tarafından Hakan Uzan'a hediye edildiği belirtilen Uzi marka silahın kanunen satışının mümkün olmadığını söyledi. Çalık, emniyet tetkikinden sonra adli emanete gönderileceğini belirtti. 


</TEXT>
</DOC>
