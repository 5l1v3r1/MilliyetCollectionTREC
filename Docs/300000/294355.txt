<DOC>
<DOCNO> 294355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/yazar/altan.html </URL>
<DATE> 2004/12/03/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Ciddiyet" 
</HEADLINE>
<TEXT>


BELİRLİ sloganların kızgın fırınlarından geçerek kavrulup kalmamış beyinler için tatavası, eğlenceli mi eğlenceli harika günler... 
Gerçi daha iki hafta boyunca, boş bir gaz tenekesi tangırtıları çınlayıp duracak Türkiye'de. 
17 Aralık'ta, AB üyeliğinin ilk perdesi nihayet açılacak ve müzakerelerin başlaması için kesin bir tarih alınabilecek mi, alınamayacak mı, tangır tungurtuları... 
Müzakerelerin her zaman kesilebileceği koşuluyla, bir tarih saptandı diyelim... 
Yılbaşına kadar da, Başbakan Tayyip Bey'in bir yandan başarıları, bir yandan fiyaskoları gümbür gümbür gümbürdetilecek... 
Yani diyeceğimiz, bir aylık bir oyalanma... 

Durumu nete getirmek gerekirse, Türkiye ancak 20 yıl sonra daha doğrusu 2023'te AB üyesi olacak... 
O tarihe kadar da "uçtu uçtu..." oynar gibi, müzakereler bazen kesilecek, bazen yeniden başlayacak... 
20 yıl sonrasını şimdiden öngörme olanağı var mı Tanrı aşkına O tarihlerde, politikayla diplomasinin dünyadaki bugünkü kodamanlarından birçoğu, kuytu bir kabristanda bir mezar taşına dönüşmüş olacak Başbakan Tayyip Bey bile bendenizin yaşına bir hayli yaklaşmış bulunacak... 

17 Aralık'ta müzakerelerin başlaması için bir tarih alınacak mı, alınamayacak mı 
Kalplere vur bir zımba, rumba da rumba, rumba... 
Biz kimin oğluyuz, onlar kimin oğlu 
Ankara nihayet masaya vurdu yumruğunu... 

Yılda adam başına düşen ulusal gelir birimi, - insanın şaşkınlıktan ayaklarını ağzından çıkaracak ölçüde uçurumlu olarak - 3 bin 500 dolar olmasına karşın sanki ABD örneği, 32 bin dolarmış gibi bir görüntüyle yaşamak... 
Ben güzele güzel demem, güzel benim olmayınca... 
Çaça ça... Çaça ça... Çaça ça... 
Yahu ne uğraşıyorsun, şişir gitsin yazıyı be kardeşim 
Altay'dan attığım ok, Alp Dağları'nı aştı 
Kargalar değil ama, kazlar buna pek şaştı... 
Tatava da, tatava, tatava... Samba da samba, samba... 

1952 - 53 yıllarında, Cemil Sait Barlas'ın haftalık "Pazar Postası" dergisinin son sayfasında, "Ciddiyet" başlığıyla mizahi, miniskül bir gazete düzenlerdik Bülent Ecevit'le... 
O tarihlerde Ecevit'in bir gün başbakan olacağı, aklımın köşesinden bile geçmezdi. Bir saç örgüsü bütünlüğünde, ailece de dostluklarımızın sürüp gittiği bir arkadaşlık içindeydik... 
Bülent, iğneleri gümüşten bir iğnedanlık zarafetinde, mizahi yazılar yazardı "Ciddiyet"e... 
Birlikte güler eğlenirdik güncel olayların tatavasına bakarak... 
Bendeniz de, başyazarların yazılarıyla dalga geçer, onların üslubuyla matrak şeyler yazmaya çalışır, altına da imzalarını kafiyeli atardım "Para para paracan, Ali Naci Karacan", yahut "Kırmızı mavi, Sedat Simavi" gibi... 
"Ciddiyet"in koleksiyonunu keşke bulabilsek de, yeniden yayımlayabilsek onları... 
"Dün dündü, bugün bugündür" fasaryasının dışında kalmanın da, bir tadı vardır insanın başı bin bir belaya girse de... 

Yine o tarihlerde bir NATO davetiyle ilk kez Avrupa'ya gitmiştim. NATO'nun Başkomutanı, Hava Orgenerali Norstad'la da, o gezi sırasında Paris'te tanışmıştık. 
Biz Türkiye'de sadece NATO üslerinin bulunduğunu sanıyorduk ve o üslere ne bizim bakanların, ne de generallerin girebildiği çalınıyordu kulaklarımıza. 
Orgeneral Norstad'a Türkiye'deki NATO üslerine neden bizim bakanlarla, generallerin giremediğini sormuştum... 
Norstad 
- Onlar NATO üssü değil ki, Amerika'nın özel üsleri yanıtını vermişti. 

Türkiye'de NATO üslerinden başka, bir de Amerika'nın özel üsleri bulunduğunu kimsenin bildiği yoktu. 
Ve bir şey daha sormuştum Norstad'a Kore'deki birliğimizin kayıp verdikçe, gönderilecek yeni askerlerle sayısının tamamlanıp tamamlanmayacağını. 
Orgeneralin yanıtı kısa olmuştu 
- Kore'deki birliğiniz standarttır, sayısı eksildikçe tamamlanacaktır. 

Bendeniz Org. Norstad'ın söylediklerini Ulus gazetesine yazınca, bir siyah arabayla iki inzibat eri gelip beni Savunma Bakanlığı'na götürmüştü. Bir amiral olan müsteşar, benimle görüşmek istiyordu. 
Uzun bekleyişlerden sonra, beyaz üniformalı müsteşarın karşısına çıktık. Ben hazır ol durmuş ayakta bekliyordum. Müsteşar önündeki işlerle uğraşıyor, yüzüme bile bakmıyordu. Nihayet başını kaldırdı 
- Sen Türk müsün, diye sordu. 
Ben de, boynum hafif yana eğik 
- Evet efendim, dedim. 
Müsteşar, Amerika'nın askeri üsleri ve Kore'deki birlikle ilgili haberleri kastederek 
- Bir Türk bunları yazmaz, dedi. 
Ses çıkarmadım. 
Derken bir soru daha geldi 
- Sen vatanını seviyor musun 
Beynim karıncalanmaya başlamıştı 
- Bizim uğraşımız, vatanın bizi sevmesi içindir, dedim. 
Üniformalı müsteşar ayağa kalktı 
- Ben de Londra'da okudum buyurun oturun bir kahve içelim, insan hem vatanını sevmeli, hem vatan da onu sevmeli, dedi... 
Sevmek kolay, sevilmek zordur, diyemedim amirale... 
Karşılıklı kahvelerimizi içerek, havadan sudan konuştuk... 

Uzun yıllar, ABD'nin Türkiye'deki özel üslerini saydamlaştırmaya çalıştığım için, başıma yağdırılmayan yıldırım kalmadı... 
"Üs yok, tesis vardır", "Donumuza kadar her şeyimizi Amerika veriyor", "Amerika'nın kucağına oturmayalım da, Moskova'nın kucağına mı oturalım"... 
Ve nutuklar, nutuklar, nutuklar "Vatan, millet, Sakarya", "Bağımsız Türkiye", "Vatanı ve milletiyle devletin bölünmez bütünlüğü"... 

Ah şöyle "Ciddiyet" gibi matrak bir sayfa yapmak beş kere azledilip, beş kere sadrazam yapılan Ali Paşa ile Girit başkaldırısı dönemlerinin iç ve dış basınından tatavalı örnekler yayımlamak... 
Kahkahalarla gülmek yazıları yazarken ve hazırlarken... 
Sonra da kalkıp samba oynamak, "Kıbrıs Türk'tür Türk kalacaktır, kahrolsun komünistler" diye diye... 
Şimdilerde ise, yine tatavalı günler yaşamanın tadıyla gülümsüyor ve mırıldanıyoruz 
"Bu da geçer yahu"... 



</TEXT>
</DOC>
