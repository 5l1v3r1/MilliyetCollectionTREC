<DOC>
<DOCNO> 274680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas05.html </URL>
<DATE> 2004/09/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Popoya dokunan hakime 11 ay hapis cezası verildi 
</HEADLINE>
<TEXT>

     İtalya'da bir hakim, 3 kadının poposuna dokunmak suçundan 11 ay hapis cezasına çarptırıldı. 
     Yargıtay nezdindeki Yüksek Mahkeme'de görev yapan Hakim Michele Annunziata'ya, kadın meslektaşının ve 2 memurenin popolarına dokunduğu suçlamasıyla 11 ay hapis cezası verildi. 
     Uzun süredir devam eden ve temyiz aşamasındaki davada, sanık Hakim Annunziata, suçlamaları reddederek, ''Davacıların popolarına hafifçe vurmuş olmam, nahoş bir davranış sayılsa da onların cinsel özgürlüklerini ihlal edici bir hareket biçiminde değerlendirilemez'' dedi. 
     Ancak davaya bakan Yargıtay Üçüncü Ceza Mahkemesi, Annunziata'nın savunmasını yeterli bulmadı. 
     Sanık Hakim Annunziata, Yargıtay tarafından bugün açıklanan bir kararla, 11 ay 10 gün hapis cezasına çarptırıldı. 
     Yargıtay'ın gerekçeli kararında, ''Aktif unsur ile pasif unsur arasında meydana gelmiş bedensel temas, işbu eylemin hafifçe yapılmış olmasına bakılmaksızın, mağdurların cinsel özgürlüğünü ihlal edici bir eylem niteliği taşıması nedeniyle, cinsel taciz bağlamında değerlendirilir'' ifadelerine yer verildi. 
     Annunziata, Yargıtay'da çalışan 1'i hakim, diğerleri memure konumundaki toplam 3 kadın tarafından, popoya dokunarak cinsel tacizde bulunma ve görevi suiistimal gerekçeleriyle mahkemeye verilmişti. 
     
</TEXT>
</DOC>
