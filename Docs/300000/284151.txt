<DOC>
<DOCNO> 284151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur24.html </URL>
<DATE> 2004/10/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Mehmet Ali Erbil'in şoförünü bıçaklayıp gasp ettiler .. 
</HEADLINE>
<TEXT>

     Sanatçı Mehmet Ali Erbil'in şoförü 3 kişi tarafından bıçaklandı ve üzerindeki para gasp edildi. 
     Erbil ve yanında bulunan Tuba Coşkun, şoförü Mehmet Adıgüzel'in kullandığı 34 AL 4384 plakalı otomobille dün akşam saatlerinde Mehmet Aslantuğ'un Nişantaşı Sezai Felek Sokak'taki evine geldi. 
     Erbil ve Coşkun'un araçtan inerek Aslantuğ'u ziyarete gittikleri sırada şoför Adıgüzel de, otomobilin içinde beklemeye başladı. Bu sırada aracın yanına gelen ve tinerci olabilecekleri belirtilen 3 kişi, otomobilden indirmek istedikleri Adıgüzel'den para almaya çalıştı. 
     Ancak Adıgüzel para vermeyi reddedince, bu kişilerce bıçaklanarak yaralandı. Ardından Adıgüzel'in cep telefonu ile üzerindeki 800 milyon lirayı alan saldırganlar, olay yerinden kaçtılar. 
     Gürültü ve bağırma sesleri üzerine Aslantuğ'un evinden çıkan Erbil ise şoförü Adıgüzel'i VKV Amerikan Hastanesi'ne kaldırdı. 
     Karnından bıçaklandığı ifade edilen Mehmet Adıgüzel'in genel sağlık durumunun iyi olduğu bildirildi. 
     Olayla ilgili olarak Adıgüzel ve Erbil'in bilgisine başvuran polis, kaçan saldırganları yakalamak için çalışma başlattı. 
     
</TEXT>
</DOC>
