<DOC>
<DOCNO> 286443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonspo31.html </URL>
<DATE> 2004/11/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Sağlam Hedefimiz Samsunspor'u evinde yenmek... 
</HEADLINE>
<TEXT>

     Gaziantepspor Teknik Direktörü Nurullah Sağlam, hafta sonu deplasmanda oynayacakları Samsunspor maçından galibiyetle dönmek istediklerini söyledi. 
     Çaykur Rizespor yenilgisi ile sıkıntılı dönemi atlatamayan Gaziantepspor, Samsunspor ile deplasmanda yapacağı karşılaşmanın hazırlıklarını tamamladı ve Samsun'a hareket etti. 
     Gaziantepspor Teknik Direktörü Nurullah Sağlam, yaptığı açıklamada, hedeflerinin güçlü rakip Samsunspor'u evinde yenerek kötü gidişe dur diyebilmek olduğunu belirtti. 
     İstifa kararı sonrasında yönetimin isteği üzerine göreve devam kararı aldığını ve futbolcuların da desteği ile yeniden Gaziantepspor'un başarılı olması için çalışmaya başladığını ifade eden Sağlam, zor ve sıkıntılı bir dönemi en az kayıpla atlatmaya çalıştıklarını söyledi. 
     Gaziantepspor'un başarılı olması için futbolculara büyük görevler düştüğünü belirten Sağlam, şöyle konuştu 
     ''Almış olduğumuz başarısız sonuçları ve sıkıntıları artık geride bıraktık. Artık, geçmişi değil, geleceği düşünmeye başladık. Gaziantepspor, Türk futbolunu Avrupa'da da başarı ile temsil etmeyi başaran önemli bir takım. Şu anda, sıralamada hiç de hak etmediğimiz bir yerde bulunuyoruz. Ancak, 3 puanlı sistemde, sıralamadaki yerimizi rahatlıkla değiştirip, üst sıralara çıkabiliriz. 
     Samsunspor maçı kötü gidişe dur diyebilmek ve yeniden üst sıralara çıkabilmemiz için önemli bir fırsat olabilir. Rakibimiz güçlü bir takım, ancak onlar da son haftalarda istikrarsız sonuçlar aldılar. Eksik oyuncuları olması da bizi fazla ilgilendirmiyor. Geçen hafta bir Karadeniz ekibine yenildik, bu kez bir başka Karadeniz ekibini biz yenmek istiyoruz. İşimizin zor olduğunu biliyoruz.'' Sağlam, sakat olan kaleci Kenan Hasagiç dışında eksik futbolcusu bulunmadığını, zorlu karşılaşmadan galibiyetle ayrılıp Gaziantep'e moralli dönmek istediklerini sözlerine ekledi. 
     
</TEXT>
</DOC>
