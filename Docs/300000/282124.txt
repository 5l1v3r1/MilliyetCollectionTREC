<DOC>
<DOCNO> 282124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun31.html </URL>
<DATE> 2004/10/21/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Gerilim yükseldi... İsrail çekilme planını tartışıyor, Şaron'a tehdit .. 
</HEADLINE>
<TEXT>

     İsrail Başbakanı Ariel Şaron'nun Gazze'deki 21 ve Batı Şeria'daki 4 Yahudi yerleşim biriminden çekilmesini öngören planının önümüzdeki hafta parlamentoda Knesset başlayacak görüşmelerinden önce, İsrail'de gerilim giderek yükseliyor. 
     Yahudi yerleşimciler ve destekçileri ile hahamlar ve Şaron'un partisi Likud'un bazı milletvekilleri, çekilmeye karşı tavırlarını sürdürüyor. Göçmenlerin liderleriyle görüşmeleri, Başbakan Ariel Şaron'a aradığı desteği vermediği gibi, dinci parti ve hahamlar, yerleşimcilerin geri çekilmesi sırasında askerleri emirlere itaat etmemeye çağıran açıklamalar yaptı. 
     Eski Hahambaşı Avraham Şapira'nın hazırladığı bildiride, ''Hiçbir hükümet, Tanrı'nın verdiği toprakları geri veremez'' denildi ve askerler, emirlere karşı koymaya çağrıldı. Bildiriye geçen hafta 60 haham daha katıldı. 
     Adalet Bakanı Yosef Lapid ise yerleşimci liderlerini ve hahamları sert bir biçimde uyardı. ''Halkın sabrının da bir sınırı var'' diyen Lapid, ''Haham olsun veya olmasın, bölücülük yapanlar, başlarına kippa İsrail'de dinsel geleneksel takke giyen askerleri duygusal bir bağ altında tutanlar, orduyu tehlikeye atıyor'' diye konuştu. 
     Lapid, çekilmeye karşı olanların tepkisini anladığını belirtmekle birlikte, ''İsrail'deki hahamların inançları, onlara, halkı itaatsizliğe ve şiddete teşvik etme yetkisi vermez'' dedi. 
     Geri çekilme planına son tepki, Parlamento Başkanı Reuven Rivlin'den geldi. Likud milletvekillerine bir mektup gönderen Rivlin, ''Planı okudum, midem bulandı'' dedi. 
     Planın ''toplam etkisi her şeyi alt üst etmek anlamına gelecek'' onlarca hüküm içerdiğini savunan Rivlin, ''Başbakan Ariel Şaron ve çekilme planını destekleyen Likud üyeleri, İsrail topraklarına ve de Likud'un ilkelerine sadık değiller'' görüşünü savundu. 
     
     ŞARON İÇİN GÜVENLİK ÖNLEMLERİ 

     Bu arada, İşçi Partisi lideri Şimon Peres'in 82 , Başbakan Şaron'un ''geçmişte İzak Rabin'in başına geldiği gibi, suikaste uğrayabileceği'' şeklindeki uyarısından sonra, Şaron'un çevresindeki güvenlik önlemleri de iyice sıkılaştırıldı, koruma görevlilerinin sayısı artırıldı. 
     Şaron'un güvenliğine yönelik tehditlerin artması nedeniyle, Masorati Muhafazakar Hareketi, Şaron'un selameti amacıyla, İngilizce ve İbranice bir dua hazırladı. 
     Knesset'teki görüşmeler sırasında, plan karşıtları, Yahudi yerleşimcilerin simgesini taşıyan tişörtler giyerek, parlamento dışında protesto gösterileri yapacak. Yerleşim birimlerindeki okulların da tatil edilerek, katılanların azami düzeyde tutulması planlanıyor. 
     Öte yandan, planın uygulanmasından sonraki dönem için de hazırlıklar yapılıyor. Yaklaşık 8 bin yerleşimcinin önümüzdeki yıl çekilmesinin ardından, bu yerleşim birimlerindeki evlerin yıkılarak, kamplarda yaşamını sürdüren Filistililer için yüksek katlı apartmanlar inşa edilmesi öngörülüyor. Bu yeniden inşanın, mali destek sağlayacak ülkelerin temsilcilerinden oluşacak bir komite tarafından ele alınması da planlanıyor. 
     
     LANDAU ÇEKİLMEK İŞGALİ KABUL ETMEK OLUR 

     Öte yandan, İsrail'de Gazze ve Batı Şeria'dan çekilme planı tartışılırken, İsrail Başbakanı Ariel Şaron, kritik Knesset meclis görüşmelerinden önce, koalisyonu oluşturan partilerle bir araya gelerek, plana destek arayışlarını sürdürüyor. 
     Şaron, Likud'dan Devlet Bakanı Yaakov Edri, Şas Partisi lideri Eli Yişai ve yine bakanlardan Şinui partili Eliezer Sandberg ve Likud'dan Dany Naveh ile görüştü. 
     Şas Partisi lideri Eli Yişai, partisinin ruhani lideri Haham Ovadia Yosef'in, kararını cumartesi günü vereceğini açıkladı. 
     Ovadia Yosef, Şaron'dan önce, Likud'lu bakanlardan ve plan karşıtlarının önde gelen isimlerinden Uzi Landau ile görüştü. 
     Landau, bu meselenin ülkeyi bölünme noktasına getirdiğini belirterek, ''Gazze Şeridi'nden tek yanlı çekilme, İsrail'i bir işgal gücü olarak niteleyen dünya iddialarının kabul edildiğinin itirafıdır'' dedi. 
     Harediler'in yayın organı Mişpaha ise Şas ruhani lideri Haham Ovadia Yosef'in plana karşı olduğunu kaydederek, milletvekillerine ''karşı oy kullanmaları talimatını'' verdiğini yazdı. Ancak parti kaynakları, Haham Yosef'in henüz ''son kararını vermediğini'' söylemekle yetiniyorlar. 
     
</TEXT>
</DOC>
