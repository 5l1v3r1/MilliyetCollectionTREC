<DOC>
<DOCNO> 272150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/dunya/dun03.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Telafer'e yardım konvoyu 
</HEADLINE>
<TEXT>



Dışişleri Bakanlığı, Telafer'deki operasyonu tamamlayan ABD'nin kentin yönetimini yeniden Türkmenlere teslim etmesi gerektiğini açıkladı. Dışişleri Bakanlığı Sözcüsü Namık Tan, haftalık basın toplantısında, sivil ve askeri makamlara ulaşan bilgilere göre, Telafer'deki operasyonun tamamen durduğunu ve geri dönüşlerin başladığını açıkladı. Tan, Telafer'in bir Türkmen kenti olduğunu hatırlatarak, "Dolayısıyla idare ve güvenliğin kime teslim edileceği bellidir" yanıtını verdi. Kentin idaresinin zaten önceden de yerel Türkmenlere ait olduğuna dikkati çeken Tan, şimdi de beklentilerinin bu yönde olduğunu kaydetti. Türkiye'nin kente yardım göndereceğini de bildiren Tan, yardım konvoyunun koordinasyonunu ABD makamlarıyla birlikte ele aldıklarını ve ilk etapta Kızılay tarafından acil insani yardımın kısa süre içinde Telafer'e ulaştırılacağını açıkladı. 


</TEXT>
</DOC>
