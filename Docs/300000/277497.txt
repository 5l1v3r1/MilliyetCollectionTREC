<DOC>
<DOCNO> 277497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonspo12.html </URL>
<DATE> 2004/10/05/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
MHK'dan açıklama Beşiktaş'tan intikam peşinde değiliz 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Sabri Çelik, Beşiktaşlı yöneticilerin iddia ettiği gibi MHK'nin Beşiktaş'tan intikam alma gibi bir düşüncesinin söz konusu bile olamayacağını söyledi. 
     Birinci Süper Lig hakemlerinin aylık periyodik atletik testlerini Burhan Felek Spor Sitesi Ekrem Koçak Atletizm Sahası'nda izleyen Sabri Çelik, gazetecilerin sorularını yanıtladı. 
     Trabzonspor-Beşiktaş maçı sonrası siyah-beyazlı yöneticilerin MHK'yı hedef alan açıklamalarının hatırlatılması üzerine Çelik, şöyle konuştu 
     ''MHK Beşiktaş'tan intikam peşinde değildir. Böyle bir konunun konuşulması bile yanlıştır. Beşiktaşlı yöneticilerin konuşmalarını maçın heyecanıyla verilmiş demeçler olarak düşünüyoruz. Maçın hemen ardından nasıl hakemler konuşmuyorsa, bizce yönetici arkadaşlar da maçtan 1 gün sonra konuşurlarsa daha sağlıklı olur.'' Birinci Süper Lig'de geride kalan 8 haftada hakemlerin performansı hakkındaki bir soru üzerine de Sabri Çelik, ''Bütün dünyada olduğu gibi geride kalan maçlarda hakemler özellikle 12. kuralın faul ve fena hareketler değerlendirmesinde bazı hatalar yapmışlardır'' diye konuştu. 
     MHK Başkanı Çelik ayrıca, Futbol Federasyonu'nun 8 kişilik FIFA aday hakem listesini gönderdiğini, FIFA'nın bu adaylar arasında 1 hakemi eleyeceğini sözlerine ekledi. 
     
</TEXT>
</DOC>
