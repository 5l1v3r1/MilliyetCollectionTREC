<DOC>
<DOCNO> 262793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy02.html </URL>
<DATE> 2004/08/12/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Karamanlis ''Erdoğan İslamcı eğilimlere uzak'' 
</HEADLINE>
<TEXT>

     Yunanistan Başbakanı Kostas Karamanlis, Alman Bild gazetesine verdiği demeçte, Türkiye'nin AB üyeliğini destekledi. 
     Karamanlis, kendisi gibi muhafazakar olan Alman Hıristiyan Demokrat Birlik Partisi CDU Genel Başkanı Angela Merkel'in Türkiye'nin AB üyeliğine karşı olan tutumu konusunda ne düşündüğü şeklindeki bir soruya karşılık şunları söyledi 
     ''Alman hükümetiyle sıkı işbirliği içindeyiz. Angela Merkel ile olan arkadaşlığımız bile tüm konularda doğrudan aynı görüşleri paylaşacağımız anlamına gelmez. Herkesin görüşlerini ortaya koyduğu ve sonuçta tüm ortakların düşüncelerinin dikkate alındığı bir karara varmak tam Avrupa ruhuna uygun bir tutumdur. Avrupa böyle işler. Şimdi böyle bir süreç içindeyiz. Türkiye'nin AB üyeliği yaklaştıkça, daha fazla insan Türkiye'ye Avrupa perspektifi verilmesinin avantajlarını fark edecektir. Ben Angela Merkel ile yapacağım görüşmelerde bu görüşlerimi dile getireceğim. Ancak kendisini mutlaka her şart altında ikna etmeye çalışmam. Çünkü kendisine saygı duyuyorum ve çok iyi bir ilişkimiz var.'' 
     
     İYİ ANLAŞIYORUZ 

     Karamanlis, Başbakan Recep Tayyip Erdoğan ile ilişkilerinin nasıl bu kadar iyi şekilde geliştiği şeklindeki bir soruya karşılık da ''Daha ilk karşılaşmamızda birbirimizle iyi anlaştık. Açık olmamız her ikimize de yardımcı oluyor. Erdoğan, Türkiye'deki siyasi gelişmeye önemli katkısı olan genç bir politikacı. Aramızdaki iyi ilişkiler doğru politikayı yapmamızı sağlıyor. Ancak bu siyasi sorunların da kendiliğinden çözüldüğü anlamına gelmez'' şeklinde cevap verdi. 
     Avrupa'da bazı çevrelerin Erdoğan'a güvenmediği, bu güvensizliğin haklı olup olmadığına ilişkin bir soruyu da Karamanlis, ''Erdoğan görüşlerinde ılımlı ve özellikle inancına saygı duyuyorum. Ben kendim de Ortodoks Hıristiyanım. Çoğu meslektaşım Katolik. Ben insanın dini inancının kişileri şüpheli hale getirdiğine inanmıyorum. Meslektaşım Erdoğan, köktendinciliğe meyil vermekten çok uzaktır'' şeklinde yanıtladı. 
     Karamanlis Türkiye'deki gelişmelerle ilgili olarak da ''Türkiye'de ordu uzun yıllar Türkiye'nin Batı'ya yönelmesinin garantörü olarak görüldü, ancak aynı zamanda ülkedeki demokratikleşmeyi engelledi. Şimdi de ılımlı bir İslam hareketinden gelen siyasi bir yönetici var ve bugüne kadar hiç kimsenin yapmadığı kadar demokrasiyi savunuyor'' dedi. 

     
</TEXT>
</DOC>
