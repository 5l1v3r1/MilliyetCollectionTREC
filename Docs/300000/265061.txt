<DOC>
<DOCNO> 265061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonspo25.html </URL>
<DATE> 2004/08/20/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Del Bosque Carew'in yerine Veysel oynayacak 
</HEADLINE>
<TEXT>

     Beşiktaş Teknik Direktörü Vicente del Bosque, dışarıda çok sayıda maç oynamalarının handikap yarattığını söyledi. 
     Denizlispor ile yapacağı karşılaşma için özel uçakla Denizli'ye gelen siyah-beyazlı takım, Pamukkale Polat Otel'de kampa girdi. Takımla birlikte kulüp başkanı Yıldırım Demirören de Denizli'ye geldi. 
     
     DEL BOSQUE'DEN BASIN TOPLANTISI 
     Bu arada takımın kamp yaptığı otelde basın toplantısı düzenleyen teknik direktör del Bosque, takımdaki son durumla ilgili açıklamalarda bulundu. 
     Şu ana dek dışarıda yapılan 2 maçta 4 puan yitirdiklerini hatırlatan del Bosque, ''Ama buna karşın düşünce tarzımızda bir değişiklik olmadı. Dışarıda da kazanmak istiyoruz. Ancak bu kadar çok maçı dışarıda oynamak bizim açımızdan bir handikap'' dedi. 
     Carew'in durumuyla ilgili bir soruyu yanıtlayan Del Bosque, ''Ayağında bir sorun vardı. Rahatsız şekilde sahaya çıkıyordu. Bunun ortadan kalkması için müdahale edilmesi gerekiyordu. Oysa bu hafta çok çalışmıştı. Antrenmanlarda iyiydi. Yeniden aktif duruma gelmesi 8-10 gün sürecektir'' diye konuştu. 
     Takıma yeni katılan Juanfran, Tayfun ve cezası biten Tümer ile ilgili soruları da yanıtlayan İspanyol çalıştırıcı, şunları söyledi 
     ''Juanfran, Tayfun ve Tümer'in takıma katılması, umarım kaliteli bir dokunuş sağlar. Beşiktaş'ı genel hatlarıyla değerlendirecek olursak ne çok iyiyiz, ne çok kötü. Artık oyunun kontrolunu elimizde tutmayı gerçekleştirmeliyiz. Bunu da orta alanımız yapacaktır. Juanfran, Tayfun ve Tümer ile bunu başarabiliriz. Oyunun kontrolünü elimizde tutmamız, savunma açısından da iyi olacak.'' 
     
     ''SORUN YARATMAYA GELMEDİM'' 
     Kendisine en sık sorulan sorulardan birinin Sergen ile ilgili olduğuna dikkati çeken İspanyol teknik adam, şöyle konuştu 
     ''İyi olan oyuncuları biraraya getirmek benim zorunluluğum. Ben Türkiye'ye sorun yaşamak, sorun yaşatmak için gelmedim. Beşiktaş için en iyisini yapmak üzere burada bulunuyorum. Kendisi ufak tefek sakatlıkları nedeniyle çalışma bıraktı. Artık normal antrenman düzenine girdi. Sergen, geçen sezon 90 dakika ancak 13. haftada oynadı. Şu anda daha 3. haftadayız. Benim kaliteli oyunculara ihtiyacım var. Benim futbolculuk ve antrenörlük yaşamımdaki farklılığım, kaliteli insanları ayırt etmek olmuştur.'' Del Bosque, Ahmet Dursun ile ilgili kararı 23 Ağustos Pazartesi günü yönetimin açıklayacağını ifade ederken, Denizlispor maçında Carew'in yerine Veysel'in forma giyeceğini sözlerine ekledi. 
     
</TEXT>
</DOC>
