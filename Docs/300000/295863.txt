<DOC>
<DOCNO> 295863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko22.html </URL>
<DATE> 2004/12/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
15 trilyon heyecanı başlıyor... Milli piyango yarın bayilerde... 
</HEADLINE>
<TEXT>

     Büyük ikramiyenin 15 trilyon lira olduğu yılbaşı özel çekiliş biletleri, yarın piyasaya çıkıyor. 
     Milli Piyango İdaresi, özel çekiliş için bu yıl 32 milyonu çeyrek, 2 milyon 600 bini yarım, 700 bini de tam olmak üzere toplam 35 milyon 300 bin adet bilet bastı. Biletlerin toplam tutarı da 200 trilyon lira olarak belirlendi. 
     Tam biletin 20 milyon, yarım biletin 10 milyon, çeyrek biletin de 5 milyon liradan satılacağı özel çekilişte, büyük ikramiye olarak 1 adet 15 trilyon lira verilecek. 
     31 Aralık akşamı 1 adet 5 trilyon, 1 adet 3 trilyon, 5 adet 1 trilyon lira da sahiplerini bulacak. Böylece 15 kişi yeni yıla Türk Lirası değerlerle ''trilyoner'' olarak girme şansını elde edecek. Yeni Türk Lirası cinsinden de 15 kişi, 2005'e ''milyoner'' girebilecek. 
     Yılbaşı özel çekilişinde trilyonluk ikramiyelerin yanı sıra 10 adet 500 milyar, 30 adet 100 milyar, 50 adet 50 milyar, 10 adet 20 milyar, 100 adet 10 milyar, 500 adet de 5 milyar lira dağıtılacak. 
     2 milyon kişi de amorti ile teselli bulacak. Diğer ikramiyelerle birlikte 2 milyon 656 bin 861 kişi, 117 trilyon 945 milyar lira ikramiye kazanacak. 
     
     GÜNLÜK FAİZİ 9.4 MİLYAR LİRA... 
     Bu arada 15 trilyon liralık büyük ikramiyenin Hazine kağıtlarında değerlendirilmesi halinde, her gün 9 milyar 452 milyon lira faiz geliri elde edilecek. 
     Bu paranın bankaya yatırılması durumunda, günlük getirisi 8.5 milyar lira dolayında olacak. 
     15 trilyon lira ile 109 bin 490 adet cumhuriyet altını alınabilecek. Yine tanesi 75 milyar liradan 200, tanesi 100 milyar liradan da 150 adet daire sahibi olunabilecek. 
     
     ŞANSLI İL VE ŞANSLI NUMARALAR 
     Öte yandan Milli Piyango İdaresi verileri, son 10 yıldaki yılbaşı özel çekilişlerinde, talih kuşunun en fazla İstanbul'a uğradığını ortaya koydu. 
     9 kez büyük ikramiye kazanılan İstanbul'u, 6 talihli ile Ankara izledi. İzmir, Mersin, Eskişehir ve Adana 2'şer, Manisa, Tarsus, Akhisar, Turhal, Batman, Aydın, Antalya, Bursa, Trabzon ve Samsun da birer talihli çıkardı. 
     10 çekilişte büyük ikramiye 7 kez çeyrek bilete, 2 kez yarım bilete, 1 kez de tam bilete isabet etti. 
     1994-2003 döneminde büyük ikramiye kazanan numaralara bakıldığında ise en şanslı numaranın 3 olduğu görüldü. 
     Bu dönemde büyük ikramiye, 5 kez sonu 3 ile biten, 2 kez sonu 2 ile biten, birer kez de sonu 8, 1 ve 0 ile biten biletlere çıktı. 
     Büyük ikramiye kazanan biletlerin ilk numaraları dikkate alındığında ise büyük ikramiye, 3 kez 5 ile başlayan biletlere isabet etti. 2, 3 ve 6 ile başlayan biletler 2'şer, 4 ile başlayan bilet de 1 kez sahibine büyük ikramiye kazandırdı. 
     
     GENEL MÜDÜRDEN BOL ŞANS 
     Milli Piyango İdaresi Genel Müdürü İhya Balak, yılbaşı özel çekilişinde hiç bir sıkıntı yaşanmaması için, gerekli tüm önlemlerin alındığını bildirdi. 
     Balak, 35 milyon 300 bin biletin büyük bölümünün bayilere ulaştırıldığını, ellerinde karaborsaya önlem mahiyetinde bir miktar bilet tuttuklarını söyledi. 
     Bayilerin bütün bilet taleplerini karşıladıklarını kaydeden Balak, ''Geçen yıl alınan tedbirlerle, 2002'de yaşanan bilet karaborsasının tekrar gündeme gelmesini engellemiştik. Bu yıl da bilet karaborsası olmayacak. Vatandaşlarımızın tercihlerini dikkate alarak çeyrek bilet oranını daha yüksek tuttuk. Bu aşamada artık vatandaşlarımıza bol şans ve bize de iyi bir yılbaşı çekilişi diliyorum'' dedi. 
     
</TEXT>
</DOC>
