<DOC>
<DOCNO> 284848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/soneko06.html </URL>
<DATE> 2004/10/31/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Tüzmen Artık serbest bölgelerin sağladığı lojistik destek öne çıkacak... 
</HEADLINE>
<TEXT>

     Devlet Bakanı Kürşad Tüzmen, yeni dönemde serbest bölgelerin mali avantajlarından çok onların sağladığı lojistik desteğin ve ileri teknolojinin ön plana çıkacağını söyledi. 
     Dünya Ekonomik İşleme Bölgeleri Birliği'nin WEPZA yıllık Konferansı, Güney Afrika'nın Cape Town kentinde gerçekleştirildi. 
     İki dönemdir WEPZA Başkanlığı'nı yürüten Tüzmen, konferansta yaptığı konuşmada, serbest bölgeler arasındaki işbirliğini artırmaya dönük çalışmaların sürdürüldüğünü bildirdi. 
     Yeni dönemde Serbest Bölgeler Konseyi ile WEPZA'nın tek çatı altında toplanması gerektiğini belirten Tüzmen, daha uzun bir tarih ve tecrübesi olan Dünya Ekonomik İşleme Bölgeleri Birliği'nin Dünya Ticaret Örgütü ve BM Kalkınma Teşkilatı başta olmak üzere bir çok uluslararası kuruluş tarafından tanındığına dikkat çekti. 
     Yeni dönemde serbest bölge anlayışının değişmesi zorunluluğu bulunduğunu dile getiren Tüzmen, WEPZA üyelerinin, ''Kendimizi nasıl düzenlemeliyiz, WEPZA'nın daha etkili olması için ne yapmalıyız'' sorularına da yanıt aramasını istedi. 
     
     DİNAMİK OLUNMALI 
     Serbest bölge yönetimlerinin de ani değişikliklere karşı kendilerini hazırlamaları gerektiğinin altını çizen Tüzmen, bu yönetimlerin dinamik olması ve değişikliklerin arkasında değil, onların yanında yer almasına ihtiyaç bulunduğunu anlattı. 
     Tüzmen, ''Artık yeni dönemde serbest bölgelerin mali avantajlarından çok, onların sağladığı lojistik destek ve ileri teknoloji öne çıkacak'' dedi. 
     Serbest bölgelerin yatırım için en iyi yerler olduğunu da savunan Tüzmen, liberalleşen ve gelişen dünyada, geleneksel serbest bölge anlayışının yeniden yorumlanması ve serbest bölgelerin bilgi teknolojileri, elektronik ticaret ve yatırımları çeken özel kolaylıklara kendilerini adapte etmesi gerektiğini kaydetti. 
     Bu arada 26 Ekim'den bu yana Güney Afrika'da temaslarda bulunan Bakan Tüzmen, toplantının ardından Türkiye'ye hareket edecek. 
     
</TEXT>
</DOC>
