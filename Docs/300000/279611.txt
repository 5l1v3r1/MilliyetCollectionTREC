<DOC>
<DOCNO> 279611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/siyaset/axsiy02.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kime inansınlar 
</HEADLINE>
<TEXT>


Öğrenci affı isteyen üniversiteliler Başbakan'dan "Affı CHP engelliyor", CHP'den "AKP'ye güvenmeyin" yanıtı alınca, "Pingpong topuna döndük" diye tepki gösterdi 

Önder Yılmaz - Ankara 


AKP ile CHP'nin, öğrenci affı konusunda birbirini engel olarak göstermesi TBMM'de de gerginliğe yol açtı. Başbakan Recep Tayyip Erdoğan'ın, "CHP engelliyor" dediği öğrenciler, CHP lideri lideri Baykal'la görüşemeyince, "Pingpong topuna döndük. Hep birbirlerini engel gösteriyorlar" diye bağırdı. 
CHP Meclis Grubu öncesinde ve sonrasında Baykal'la görüşmek için girişimde bulunan ancak korumaların engeliyle karşılaşan öğrenciler, kuliste taleplerini "af istiyoruz" sözleriyle dile getirdi. CHP Muğla Milletvekili Gürol Ergin de öğrencilere, "AKP'ye güvenmeyin. Onların oyununa geliyorsunuz. Asıl AKP engel oluyor. Mutabakat aramadan yasaları çıkaran AKP, af konusunda neden 'CHP engelliyor' diyor" karşılığını verdi. 
Baykal da CHP'ye ihtiyaç olmadan af düzenlemesinin yapılabileceğini kaydetti. 
Çeşitli üniversitelerden gelen 50 öğrencinin önderliğini yapan Kadir Yılmaz, "Başbakanla birkaç gün önceki görüşmemizde "Muhalefetin tavrına güvenemiyoruz. CHP, bu affı türban affı olarak değerlendirerek engelliyor. Onlarla görüşmelisiniz dedi. Biz de Sayın Baykal'la görüşmek için geldik" dedi. 
Affın binlerce öğrenci için büyük bir fırsat olacağını kaydeden Yılmaz ve arkadaşları, daha sonra ikinci kez Erdoğan'la görüşmek üzere AKP Genel Merkezi'ne gitti. 
Bu arada Milli Eğitim Bakanı Hüseyin Çelik, öğrenci affına ilişkin bürokratlarına konuyu araştırmaları için talimat verdiğini belirterek, "Olur olmaz yapılan aflar, eğitim sistemini dejenere etti" dedi. 


</TEXT>
</DOC>
