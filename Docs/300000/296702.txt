<DOC>
<DOCNO> 296702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/dunya/axdun02.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Husumetleri geçmişe gömelim' 
</HEADLINE>
<TEXT>


Başbakan Tayyip Erdoğan, Brüksel'deki 'Türkiye Platformu' toplantısında Avrupa'ya felsefe, tarih ve jeopolitik dersi verdi 

ABDULLAH KARAKUŞ Brüksel 


Başbakan Recep Tayyip Erdoğan, 17 Aralık Zirvesi'ne bir hafta kala toplantının yapılacağı Belçika'dan AB ülkelerine, "Husumetleri geçmişe gömelim" çağrısı yaptı. Erdoğan, "Evet, Türk'üz Müslümanız. Cesaretli bir ülkenin vatandaşları, zor bir coğrafyanın sahipleriyiz. Ama herhangi bir AB vatandaşından farklı değiliz. Aynı yöne doğru koşuyoruz" dedi. 
Erdoğan, TOBB ve İktisadi Kalkınma Vakfı'nın ortaklaşa düzenlediği Türkiye Platformu toplantısına katıldı. Avrupa Parlamentosu AP Başkan Yardımcısı Alejo Vidal, AB Komisyonu'nun Genişleşmeden Sorumlu Üyesi Olli Rehn, AP eski Başkanı Patric Cox'un da katıldığı toplantıda Erdoğan, Fransız rahip Cruce'den ilginç örnekler verdi. Erdoğan şunları söyledi 

FİKİR BABALARI 
AB'nin fikir babaları Schuman, Monnet ve Adenauer, husumetleri geçmişe gömerek Avrupa devletlerinin gücünün bireyin refahı için birleştirme düşüncesinden yola çıkmamışlar mıdır Türkiye'nin AB üyeliği de aynı perspektiften görülmelidir. Evet, Türk'üz, Müslümanız. Cesaretli bir ülkenin vatandaşları, zor bir coğrafyanın sahipleriyiz. 

RAHİP CRUCE 
17. yüzyılda Fransız rahip Cruce, Hıristiyan olan ve olmayan bütün milletleri içine alacak modern anlamda uluslararası teşkilat kurulmasına yönelik bir barış tasarısı ortaya atmıştır. Cruce'nin önerileri AB'nin kuruluş mantığına çok benziyor. Daha da ilginç olan nokta, Cruce uyuşmazlıkların çözülmesi için kurulmasını önerdiği kurulda birinci yeri Papa'ya, ikinci yeri Türk Padişahı'na vermişti. Özetle dışlayıcı değil kapsayıcı olma fazlalıkları hoşgörüyle karşılayıp bunların esasında birer güç oluşturduğunu fark edebilme bilincini, bundan 300 küsur yıl önce yakalamıştı. Bugün Türkiye'nin AB üyeliği aleyhine bazı üye ülkelerde ileri sürülen görüşlere baktığımda, tarihten yeterli dersi çıkarıp çıkaramadığımız konusunda maalesef tereddüde düşüyorum. 

YOL TÜRKİYE'DEN 
AB küresel ölçekte rol oynayan bir güç olmak arzusunda ise bunun yolu Türkiye'den geçmiyor mu AB'nin sadece bugüne değil, 10 - 20 yıl sonrasını hatta daha ötesini dikkatle değerlendirmesi gerektiğine inanıyorum. Çin, Hindistan, ABD ve Rusya'nın durumu ortada. Bu gelişmeler karşısında Türkiye'nin geleceğin dünyasında AB için oynayabileceği rolün görmezden gelinebileceğine ihtimal vermiyorum. 

VAN GOGH ÖRNEĞİ 
AB, kimliğini Hıristiyanlıkla sınırlayıp laik Türkiye'yi dışlarsa, bünyesinde yaşayan ve entegre olmaya davet ettiği milyonlarca Müslümanı uyuma mı yoksa yabancılaşmaya mı teşvik etmiş olacaktır Maalesef böyle bir yabancılaşma ihtimalinin akıl ve sağduyudan kolayca saparak kontrolden çıkabileceğini Hollandalı film yapımcısı Van Gogh'un öldürülmesi sonrasında birlikte gördük. 

HATIRINIZDA TUTUN 
AB'li meslektaşlarıma buradan seslenmek istiyorum lütfen önümüzdeki hafta alınacak kararın Türkiye'yi hemen ertesi gün üye yapmayacağını hatırda tutunuz. Kendimizi her alanda AB standartlarına çıkarmak için makul bir süreye ihtiyaç olduğunun bilincindeyiz. Türkiye'nin üyeliğine kadar geçecek süre içinde hem Türkiye hem de AB çok değişecek ve gelişecektir. Diplomatik konuşmadığım için beni mazur görünüz. Hiç kimsenin Türkiye'ye, 'buna ehil ve muktedir değilsin' deme hakkı yoktur. Nelere muktedir olduğumuzu son 2 yılda gerçekleştirdiğimiz sessiz devrimle gözler önüne serdik. Türkiye'nin çağdaş dünyanın bir parçası olma irade ve arzusunun suni gerekçelerle akim sonuçsuz bırakılmasını kabul edemeyiz. 


</TEXT>
</DOC>
