<DOC>
<DOCNO> 286471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur21.html </URL>
<DATE> 2004/11/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Yard. Doç. Gönülalan Tavuklarda hormon değil, antibiyotik kullanılıyor 
</HEADLINE>
<TEXT>

     Erciyes Üniversitesi Veteriner Fakültesi Dekan Yardımcısı Yard. Doç. Dr. Zafer Gönülalan, Türkiye'de tavuklarda hormon kullanımının yaygın olmamasına karşın, hayvanları hastalıklardan korumak için antibiyotik kullanıldığını söyledi. 
     Gönülalan, AA muhabirine yaptığı açıklamada, dünyanın birçok ülkesinde hayvan yetiştiricilerinin hormon kullandığını söyledi. 
     Türkiye'de birçok hormonun satışının yasak olduğunu ifade eden Gönülalan, şöyle devam etti 
     ''Tavuklarda kilo artışı sağlamak amacıyla özellikle ostrojen hormonları kullanılıyor. Ancak, Türkiye'de yetiştirilen hayvanlarda hormon kullanımı yaygın değil. Buna rağmen hayvanları hastalıklardan korumak amacıyla antibiyotik kullanılıyor. Hormonlar zaten pahalı ve temin edilmesi zor olan ilaçlardır. Kullanan varsa bile bunları kaçak yollarla yurtdışından getirtiyor olabilirler. Çünkü, ABD ve Avrupa'da hormon yaygın olarak kullanılıyor. Türkiye ileri düzeyde tavukçuluk yapan bir ülke. Ben tavuklarda hormon kullanıldığı konusundaki iddiaların spekülatif olduğunu düşünüyorum.'' Tavuklardan insanlara geçen ostrojen hormonunun özellikle erkeklerde cinsel karakter değişikliklerine neden olabileceğini ifade eden Gönülalan, İngiltere'de sürekli tavuk tüketen bir kişinin, bu tür değişime uğraması nedeniyle açtığı davayı kazanarak, maddi tazminat aldığını anlattı. 
     
     ANTİBİYOTİK KULLANIMI 
     Yrd. Doç. Dr. Gönülalan, üreticilerin tavukları hastalıklardan korumak için de yaygın olarak antibiyotik kullandıklarını bildirdi. 
     Tavuklardan insanlara geçebilen antibiyotik kalıntılarının, alerjilere ve kansere neden olabileceğine işaret eden Gönülalan, şu bilgileri verdi 
     ''Tavuklar oldukça hassas hayvanlardır. Çevre koşullarından çok çabuk etkilenirler. Bu nedenle tavukları hastalıklardan korumak için antibiyotik kullanılıyor. Ancak, bunun sınır değerlerin üzerine çıkmadığını biliyorum. 
     Aşırı antibiyotik kullanımı sonucu insanlara geçen ilaç kalıntıları, alerjik reaksiyonlara neden olabilir. Vücutta antibiyotiklere karşı direnç gelişir ve hastalıkların tedavisinde zorluklarla karşılaşılabilinir. İleri vakalarda da kanser görülebilir.'' 
     
</TEXT>
</DOC>
