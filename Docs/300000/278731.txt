<DOC>
<DOCNO> 278731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonspo32.html </URL>
<DATE> 2004/10/09/ </DATE>
<TIME> 22.26 </TIME>
<AUTHOR>  </AUTHOR>
<HEADLINE>
Kadıköy'de milli çoşku... 
</HEADLINE>
<TEXT>

     A Milli Futbol Takımı'nın, 18. Dünya Kupası Avrupa Elemeleri 2. Grup'taki 3. maçında, Kazakistan'ı 4-0 yenerek gruptaki ilk galibiyetini alması, Kadıköy'de coşkuyla kutlandı. 
     Fenerbahçe Şükrü Saracoğlu Stadı'nı tamamen dolduran 50 bine yakın sporsever, tezahüratlarıyla milli takıma büyük destek verirken, tribünlerde de renkli görüntüler oluşturdular. 
     Taraftarlar özellikle maçın son anlarında gelen gollerin ardından büyük coşku yaşadılar. 
     
     BAŞBAKAN ERDOĞAN'A SEVGİ GÖSTERİLERİ 

     Milli maça, başlangıç düdüğünden 23 dakika sonra gelebilen Başbakan Recep Tayyip Erdoğan'a, stadı tamamen dolduran sporseverler sevgi gösterilerinde bulundular. 
     Taraftarlar, karşılaşmanın ilk yarısında ''Hoşgeldin Başbakan'' ve ''Recep Tayyip Erdoğan'' diye tempo tuttular. 
     Başbakan Erdoğan, 4-0 biten maçın ardından protokol tribününden ayrılırken tebrikleri kabul etti. 
     
     BIÇAKCI DA İLK GOLÜ GÖREMEDİ 

     Futbol Federasyonu Başkanı Levent Bıçakcı da, Başbakan Recep Tayyip Erdoğan ve Milli Eğitim Bakanı Hüseyin Çelik gibi A Milli Takım'ın 17. dakikada Gökdeniz'in ayağından bulduğu ilk golü göremedi. 
     Başbakan Erdoğan'ı karşılamak üzere Gençlik ve Spor Genel Müdürü Mehmet Atalay, Futbol Federasyonu Yönetim Kurulu Üyesi ve A Milli Takım Sorumlusu Davut Dişli, Gençlik ve Spor İl Müdürü Tamer Taşpınar ile birlikte maçın 10. dakikasında protokol tribününden ayrılan Bıçakcı, ancak 23. dakikada tekrar tribüne dönerken, ilk golü izleyememiş oldu. 
     
     BEŞİKTAŞ'TAN OYUNCU YOK 

     Milli takımın Kazakistan sınavında Beşiktaş'tan hiçbir futbolcu forma giyemedi. 
     Kazakistan ve Danimarka milli maçları için 23 kişilik aday kadroya siyah-beyazlı takımdan davet edilen 3 oyuncudan Okan Buruk sarı kart cezası nedeniyle, İbrahim Toraman da sakatlığı nedeniyle 18 kişilik maç kadrosuna alınmazken, İbrahim Üzülmez ise yedek kulübesinde oturdu. 
     
     
     STADA TAM NOT 

     Milli maçın oynandığı Fenerbahçe Şükrü Saracoğlu Stadı, UEFA yetkililerinden tam not aldı. 
     Karşılaşmanın Gürcü delegesi ile İskoç gözlemcisi, stada hayran kalırken, maçın hemen başında yakılan meşaleler, dahili anonstan yapılan uyarılarla söndürüldü. 
     Bu arada, A Milli Futbol Takımı'nın 18. Dünya Kupası Eleme Grubu'nda, 17 Kasım'da Ukrayna ile yapacağı maç da Kadıköy'de oynanacak. 
     
     NİHAT'IN GOLÜ KALECİYİ SAKATLADI 

     Milli takımın 50. dakikada Nihat Kahveci ile bulduğu 2. gol sırasında Kazakistan kalecisi sakatlanarak maçı yarıda bıraktı. 
     Nihat'ın yaklaşık 25 metreden çok sert ve falsolu giden topuna hamle yapmasına rağmen, üzerine gelen topu tutamayarak gole engel olamayan kaleci Yuri Novikov, ters hareket sonrası yerden kalkamadı. Bir süre tedavi gören Kazak kaleci, yerini Andrey Morev'e bırakmak zorunda kaldı. 
     Bu arada, Kazakistan milli maçında 19. kez A milli olan Gökdeniz Karadeniz 5., 34. kez milli olan Nihat Kahveci 8., 9. kez milli olan Fatih Tekke ise 3. golünü kaydetti. 
     Öte yandan, karşılaşmanın 55. dakikasında kazanılan penaltı atışında topu kaleciye teslim eden Fatih Tekke, büyük üzüntü yaşarken, takım arkadaşları kendisini teselli etti. Milli futbolcunun, 78. dakikada vuruşunda da top yan direkten döndü. Fatih, maçın son anlarında attığı 2 golle, kendisini affettirdi. 
     
</TEXT>
</DOC>
