<DOC>
<DOCNO> 264223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonyas01.html </URL>
<DATE> 2004/08/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD'de 'anne sütü bankaları'... 
</HEADLINE>
<TEXT>

     Bülent Keneş 

ABD'de, başta prematüre doğumlar olmak üzere, çeşitli nedenlerle annelerinin süt veremediği yeni doğmuş bebekler için ''anne sütü bankaları'' yeni umut oldu. 
     Bebeklerinin ihtiyaç duyduğundan fazla sütü olan ya da herhangi bir sebeple bebeklerini yitiren annelerin bağışladıkları sütleri toplayan, pastörize eden, depolayan ve ihtiyaç sahiplerine dağıtan bu bankalardan ABD genelinde şimdilik 6 adet bulunduğu, ancak önümüzdeki 12 ay içerisinde bunlara 4 yeni bankanın daha dahil edileceği belirtiliyor. 
     Sindirimi kolay olan, enfeksiyonlara ve hastalıklara karşı bebeğin bağışıklık sistemini güçlendiren, bebeklerin gelişmekte olan kemik ve dokularının büyümesini hızlandıran anne sütünün bebek beslenmesindeki önemine dikkat çekiliyor. 
     Başta prematüre doğum yapan anneler olmak üzere kemoterapi tedavisi gören ya da ölümcül bir hastalığı olan annelerin bebeklerine bu sütü sağlamak için başka annelerin bağışlayacakları süte ihtiyaç duyduğu ifade ediliyor. 
     Bağışçı kadınların ise bazıları bebeklerini kaybettiği, bazılarıysa bebeklerinin ihtiyacından daha fazla süt sağlayabildiği için, sütlerini tanımadıkları ihtiyaç sahibi bebeklerin beslenmesinde kullanılmak üzere bu bankalara bağışladıkları kaydediliyor. 
     Bağışçı kadınların ciddi sağlık kontrollerinden geçirildiği, sigara kullanan, alkol alan, ilaç tedavisi gören kadınların sütlerinin anne sütü bankaları tarafından kabul edilmediği belirtiliyor. Bu açıdan anne sütü bankalarının, kan bankaları kadar büyük hassasiyet gösterdikleri ve bağışçı kadınların özellikle HIV ve hepatit testlerinden geçirildikleri belirtiliyor. 
     Kar amacı gütmeyen örgütler ya da sağlık merkezlerinin bünyesinde faaliyet gösteren anne sütü bankalarının da kar amacı gütmediği, ancak sütün toplanması, pastörize edilmesi, depolanması ve dağıtılmasından kaynaklanan masrafları aldıkları bildiriliyor. 
     
</TEXT>
</DOC>
