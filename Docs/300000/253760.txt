<DOC>
<DOCNO> 253760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/yasam/axyas01.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İSKİ, 4.5 ay süreyle yolları kapatacak 
</HEADLINE>
<TEXT>


Kasımpaşa'daki caddelerde araç trafiğini durduracak olan İSKİ, sel baskınlarına son vermeyi amaçlıyor... 

İSTANBUL Milliyet 

İSKİ'nin, Kasımpaşa'da yapacağı çalışmalar nedeniyle bazı caddeler 4.5 ay süreyle trafiğe kapatıldı. 
İSKİ'den dün yapılan yazılı açıklamada, Kasımpaşa Yağmur suyu Tüneli, Dolapdere ve Baruthane Dereleri Islahı ve Atıksu Ayrımcı Kanal İnşaatı kapsamında yer alan Kasımpaşa Bülent Demir ve Dereboyu Caddeleri'nde, atık ve yağmur suyu kanalları ve bunlara ait bağlantı imalat çalışmaları yapılacağı kaydedildi. 
Açıklamada, bu çalışmalar sayesinde Dolapdere ile Baruthane'den gelen atıksuların toplanarak, Kuzey Haliç Kollektörü'ne ulaştırılacağı, oradan da Baltalimanı Arıtma Tesisi'nde arıtıldıktan sonra denizde dip akıntıya verileceği belirtildi. 
Projeyle, yağmurlu havalarda savak yapısından dolayı zaman zaman Haliç'e akan atık ve yağmursuyu kanallarının ayrımının yapılacağı, bölgede yaşanan sel baskınlarına da son verileceğinin vurgulandığı açıklamada, şöyle denildi 
"Tüm bu çalışmalar nedeniyle Kasımpaşa Bülent Demir, Dereboyu ve Fişekhane Deresi Caddeleri araç trafiğine kapatılmıştır. Çalışma süresince trafik akışı Dolapdere istikametinde, Ömer Hayyam Caddesi, Yedi Kuyular ve Divan Kavşağı'ndan sağlanacak, araçlar buradan Tarlabaşı Caddesi'ne yönlendirilecektir. Bülent Demir Caddesi'nden Hasköy civarına geçiş yapacak araç sürücülerinin D-100 Halıcıoğlu ayrımını kullanmaları gerekmektedir." Açıklamada, geçici trafik düzenlemesinin yaklaşık 4.5 ay sürmesinin tahmin edildiği bildirildi. 




</TEXT>
</DOC>
