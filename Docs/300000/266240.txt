<DOC>
<DOCNO> 266240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sondun21.html </URL>
<DATE> 2004/08/25/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Sadr'ın sözcüsünden bütün dünya Müslümanlarına çağrı... 
</HEADLINE>
<TEXT>

     Iraklı radikal Şii lideri Mukteda Sadr'ın sözcülerinden biri, Amerikan kuvvetlerinin Necef'te Hz Ali türbesine saldırısını önleyebilmek için bütün dünya Müslümanlarının devreye girmesini istedi. Sadr'ın Bağdat'taki sözcüsü Abdülhacı el Daracı, El Arabiye televizyonuna verdiği demeçte, ''Dünyadaki bütün Müslümanlar, Necef'i kurtarmak için ivedilikle müdahale etmeli'' dedi. 
     ''Amerika, emir-ül mü'mininin Hz Ali türbesine girerse, bütün İslam mabetleri tehlikeye düşer'' diyen sözcü, ''Seyit peygamber soyundan gelen Sistani'nin çağrısından sonra Arap ve Müslüman ülkelerindeki şeref sahibi bütün insanlar gösteri yapmalılar'' şeklinde konuştu. 
     Iraklı Büyük Ayetullah Ali Sistani, tedavi gördüğü Londra'da Şiilerin Necef'e yürümelerini istemiş ve derhal ülkesine döneceğini belirtmişti. 
     Necef, günlerdir Amerikan kuvvetleriyle Sadr milisleri arasında şiddetli çatışmalara sahne oluyor. Çatışmalar Hz Ali türbesi civarında yoğunlaşıyor. Amerikan tankları türbenin yaklaşık 200 metre uzağında mevzilenmiş bulunuyor. 
     
</TEXT>
</DOC>
