<DOC>
<DOCNO> 270104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonspo01.html </URL>
<DATE> 2004/09/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ersun Yanal Hakan Şükür oynayacak 
</HEADLINE>
<TEXT>

     Milli Takımlar Teknik Direktörü Ersun Yanal, yarın oynanacak Yunanistan-Türkiye milli maçında, herşeyden önce dostluğun, kardeşliğin pekişmesi gerektiğini söyledi. 
     Ersun Yanal, karşılaşmanın her 2 takım açısından da birçok özellik taşıdığını belirterek, ''Teknik anlamda da, toplumsal anlamda da böyle. Yunanistan ile kökleri çok uzağa dayanan bir birliktelik yaşadık. Şu anda ciddi bir dostluğumuz sözkonusu. Bunun devamını istiyoruz. Herşeyden önce bu maçta dostluğun, kardeşliğin pekişmesi gerekiyor'' diye konuştu. 
     Yarınki maçta futbol adına güzel şeylerin sahaya yansıyacağını ifade eden Yanal, ''Dünya üçüncüsü ile Avrupa Şampiyonu olmuş 2 takımın çok renkli karşılaşması olacak. Her 2 takımın da futbol adına çok güzel şeyler ortaya dökmesini temenni ediyorum. Biz futbolu hiçbir zaman çirkinleştirmeyen, her zaman iyi futbol oynamaya çalışan, oynadığı oyun herkese keyif ve zevk veren bir takım olmak istiyoruz'' ifadelerini kullandı. 
     Gruptaki takımların birbirine denk güçte olduğunu vurgulayan deneyimli teknik adam, sözlerini şöyle sürdürdü 
     ''İlk maçlarda her takımın birbirinden puan alan, birbirini yenecek güçte olduğu görüldü. İyi savunma yapan ve takım uyumunu sahaya yansıtan ekipler kazanabiliyor. Açı daraldı. Bu maçla hiç kimse kaybetmeyecek. Yolun çok başındayız. İkinci maçlarımızı oynuyoruz. Geriye 10 karşılaşma kalacak, önümüzde çok yol var. Geçen Avrupa Şampiyonası Eleme Grubu'na, Yunanistan mağlubiyetle başlamıştı. Ancak hiç gol yemeden tamamladı.'' Hakan Şükür'ün yarınki maçta forma giyip giymeyeceği konusuna da değinen Yanal, golcü futbolcunun hiçbir sorununun olmadığını ve maça hazır olduğunu söyledi. 
     Yanal, Yunanistan Milli Takımı'nda hangi futbolculardan çekiniyorsunuz şeklindeki bur soruya ise ''Yunanistan'dan takım olarak çekiniyoruz. Her oyuncusu kuvvetli. Avrupa Şampiyonu olmuş bir takım'' yanıtını verdi. 
     
</TEXT>
</DOC>
