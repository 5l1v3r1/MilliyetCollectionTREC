<DOC>
<DOCNO> 266738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/siyaset/siy02.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin'in 'Erdoğan helikopteri' ısrarı 
</HEADLINE>
<TEXT>


Rusya lideri Putin'in, Ankara ziyaretinde Rus-İsrail yapımı "Erdoğan" helikopterinin ihalesi için cazip önerilerde bulunması bekleniyor 

Cenk Başlamış Moskova 


Rusya Devlet Başkanı Vladimir Putin'in Ankara ziyareti sırasında Türk Silahlı Kuvvetleri'nin TSK saldırı helikopteri ihalesinde ikinci sırayı alan Rus - İsrail ortak yapımı Erdoğan helikopteri konusunda ısrarcı davranması bekleniyor. 
2 - 3 Eylül tarihleri arasında yapılacak ziyarette Putin'in çantasındaki gündem maddeleri şekillenmeye başladı. Rus heyetine Savunma Bakanı Sergey İvanov'u da dahil eden Putin, iki ülke arasındaki askeri - teknik işbirliğini yeni bir boyuta çıkaracak öneriler sunmaya hazırlanıyor. Rusya Savunma Bakanlığı kaynakları, İvanov'un Savunma Bakanı Vecdi Gönül ve Genelkurmay Başkanı Orgeneral Hilmi Özkök'le yapacağı görüşmelerde askeri - teknik işbirliği konusuna ağırlık verileceğini bildirdi. Bu çerçevede Rus tarafının Türkiye'nin Erdoğan helikopterini seçmesini sağlayacak cazip önerilerde bulunması bekleniyor. Bunların başında, Türkiye'ye Erdoğan helikopterini lisanslı olarak üretme ve üçüncü ülkelere ihraç etme olanağının verilmesi geliyor. 
TSK'nın uzun süre önce sonuçlanan ihalesinde ABD'liler ilk sırayı almış, ancak Türkiye'ye üretim hakkı tanınmaması sıkıntı yaratmıştı. İhalede ikinci sırayı almasına karşın pes etmeyen Moskova, ikili temaslarda bu konuyu sürekli olarak gündeme getiriyor ve Türkiye'yi ikna etmeye yönelik öneriler sunuyor. 

Ruslara 'kurukafa'lı tehdit 

DIŞ HABERLER SERVİSİ 

Gürcistan'ın başkenti Tiflis'teki Rus Büyükelçiliği'nin önünde eylem yapan Gürcü göstericiler, elçilik binasına projektörlerle kurukafa resmi yansıttı. Göstericiler, geçen hafta da elçilik binasına Rusya karşıtı sloganlar yansıtmıştı. 


</TEXT>
</DOC>
