<DOC>
<DOCNO> 292350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko23.html </URL>
<DATE> 2004/11/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
BDDK Başkanı Bazı banka faaliyetleri kesilerek, bankayı küçültebiliriz 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, hazırladıkları Finansal Hizmetler Kanun Taslağı'nın mükemmel olacağını hiç bir zaman iddia etmediğini belirtti. 
     Bilgin, ''Elimizden gelen tüm çalışmaya kanuna yansıtmaya gayret gösterdik. Bundan sonraki aşamalarda da eğer redaksiyon ve mantıksal olarak büyük hatalar yapmışsak ki yapmış olabiliriz. Bunlarda da talimat verilirse yardımcı oluruz, düzeltmeye biz de gayret gösteririz'' dedi. 
     Banka ve Ticaret Hukuku Araştırma Enstitüsü'nün 50. yılı nedeniyle düzenlenen ''Bankacılık Sorunları Sempozyumu''nda konuşan Bilgin, Finansal Hizmetler Kanun Taslağı'nda ilk kez ''banka'' tanımı yapıldığını belirtti. 
     
     KANUNUN ÜÇTE BİRİ TMSF İLE İLGİLİ 

     Bilgin'in verdiği bilgiye göre, 169 madde, 18 geçici maddeden oluşan kanun taslağının hacim olarak yaklaşık üçte birlik bölümü, 24 maddesi, TMSF ile ilgili. Kanunun bu bölümündeki maddeler, tamamen TSMF'nin özgür iradesi ile kendi düşüncelerini yansıtıyor. TMSF'nin kuruluşuna, yönetimine ilişkin 5103 sayılı kanunu da içerecek şekilde hükümler yer alıyor. 
     TMSF'nin bu yılın başında BDDK'dan ayrıldığını, ayrı bir kurulu olduğunu hatırlatan Bilgin, ''Bize bu maddeleri şu şekilde değiştirelim denildiyse, biz onları aynen aldık. Dolayısıyla bu maddelerdeki soruların muhatabı TMSF'dir'' dedi. 
     Taslağın diğer maddelerinin tamamen amaç maddesine dayandığını, bu nedenle bu maddenin çok önemli olduğunu vurgulayan Bilgin, amacın, ''Finansal piyasalarda güven ve istikrarın sağlanması, kredi sisteminin etkin bir şekilde çalışmasına, tasarruf sahiplerinin hak ve menfaatlerinin korunmasına ilişkin usul ve esasları düzenlemek'' olarak tanımlandığını kaydetti. 
     Bilgin'in verdiği bilgiye göre, ''Türkiye'de kurulan bankalar, yurtdışında kurulup bu nitelikteki kuruluşların Türkiye'deki şubeleri, finansal holding şirketleri, Türkiye Bankalar Birliği, Türkiye Katılım Bankaları Birliği, BDDK, TMSF, Güvence Fonu ve bunların faaliyetleri'' bu kanun hükümlerine tabi olacak. Faktoring ve tüketici finansman şirketleri de bu kanun kapsamına alınıyor. 
     Bilgin, ''BDDK'nın düzenleyici otorite olarak önemi, kapsam maddesinde bir kez daha anlaşılıyor. Tabi ki bu önem bizim sorumluluğumuzu da artırıyor'' dedi. 
     
     İLK KEZ BANKA TANIMI YAPILIYOR, ÖZEL FİNANS KURUMLARI KATILIM BANKASI OLUYOR 

     Tanımlar ve kısaltmaları içeren 3. maddedeki bazı tanımların çok önemli olduğunu, Türk bankacılık sistemi mevzuatında bildiği kadarı ile banka tanımı olmadığını, Türk Ticaret Kanunu'nda sadece Bankalar Kanunu'ndaki kuruluşlara atıf yapıldığını anlatan Bilgin, bu taslakta ilk defa banka tanımının yapıldığını vurguladı. 
     Tanımlamaya göre, banka, mevduat bankaları, kalkınma ve yatırım bankaları, katılım bankalarından oluşuyor. 
     Bilgin, özle finans kurumlarının çalışma mantığındaki ''kar ve zarara katılım hesabı''ndaki katılımdan yola çıkarak, kendilerinin talebi de dikkate alınarak, bu kuruluşların ''katılım bankası'' olarak anıldığını kaydetti. 
     Kredi kuruluşları ifadesi ise ''mevduat bankaları ile katılım bankalarını'', kuruluş birlikleri ifadesi de ''Türkiye Bankalar Birliği ve özel finans kurumlarının oluşturduğu Türkiye Katılım Bankaları Birliği'ni'' kastediyor. 
     TMSF'nin karşılığında, katılım bankalarında gerçek kişilere ait hesapların sigortasını, kendi bünyesinde yapan bir güvence fonu olduğuna hatırlatan Bilgin, ''Güvence Fonu''nun tanımlandığını, mevduatın karşılığında ''katılım fonu'' bulunduğunu söyledi. 
     Yeni getirilen ''Finansal Holding Şirketi''nin çok tartışıldığına, eleştirildiğine işaret eden BDDK Başkanı Tevfik Bilgin, bunların 'tamamen isteğe bağlı bir şirket olduğunu, Türkiye'de 2 örneği bulunduğunu belirterek, ''Oldukça maliyet azaltan, organizasyon şemasını netleştiren bir yapıdır'' dedi. 
     Buna göre, içlerinden en az bir tanesi bir kredi kuruluşu mevduat veya katılım bankası olmak şartıyla, bağlı ortaklıklarının tümü veya çoğunluğu kredi kuruluşu veya finansal kuruluşlar olan şirketler, Finansal Holding Şirketi olarak faaliyet gösterecek. 
     
     BANKALARIN FAALİYETLERİNİ SINIRLANDIRMA YETKİSİ 

     Kanunda ilk defa ''alfabenin harfleri kadar'' bankacılık faaliyet konularının tek tek sayıldığını, ayrıca ileride ortaya çıkabilecek yeni işlemleri dikkate alarak, esnekliği sağlamak üzere ''BDDK'ca belirlenecek diğer işlemler'' ifadesini eklediklerini vurgulayan Bilgin, şöyle devam etti 
     ''Buradaki amaç, bir bankaya BDDK olarak faaliyet izni verdiğiniz zaman, varsa imkan olarak bütün faaliyetlerde bankacılık yapabilirsin diyoruz. Ama şunu da yapabiliriz, eğer senin faaliyetin veya bir kuruluştaki çalışmaların bunları karşılamayacaksa, biz bunu tespit etmişsek, sadece şunları şunları yapabilirsin, ben seni izleyim, büyümene bakayım, ondan sonra sana türev işlemler, ondan ona sair kompleks işlemlere ilişkin izinler vereyim... Amaç budur. Hem ilk kuruluşta, hem daha sonra banka kötüleştiğinde bankayı küçültmek için... Çünkü bazı banka faaliyetleri kesilerek bankayı küçültebiliriz. Belki geçmişte böyle bir hüküm olsaydı, fona devredilen bankaların sayısı daha az olabilirdi. Bankayı küçültme, ileriye yönelik bankayı yaşatma anlamında önemli bir mesajda olabilir.'' Kuruluş ve faaliyet ile ilgili eski kanundaki maddelerin korunduğunu, ancak bazı ifadelerin eklendiğini belirten Bilgin, ''BDDK'nın etkin denetimini engellemeyecek, şeffaf ve açık bir ortaklık yapısı istiyoruz Kurumsal yönetim ilkelerine uygun olmak gerekiyor. Organizasyon şemasının net olması gerekiyor. Bizim, resmi daha açık görmemize imkan sağlayacak maddeler eklendi'' dedi. 
     
     ÖDENMİŞ SERMAYE 30 TRİLYON LİRA OLACAK 

     Ödenmiş sermayenin 20 milyon YTL'den 30 milyon YTL'ye 20 trilyon liradan 30 trilyon lira çıkarıldığını açıklayan Tevfik Bilgin, kurumsal yönetim ilkeleri konusunda bilgi verirken, yönetim kurulundan icrai faaliyeti bulunmayan iki üye tarafından denetim komitesi oluşturulacağını, komitenin yönetim kuruluna karşı görevli ve sorumlu olacağını söyledi. 
     Bu üyelerin genel müdürde aranan şartlara haiz olacağını belirten Bilgin, ''İç kontrol, risk yönetimi, iç denetim sistemi, banka teftiş kurulu, bunların etkinlik ve yeterliliği, bunlar ile muhasebe ve raporlama sistemlerinin sağlıklı işlemesi, güvenilir bilgi üretimi, bağımsız denetim kuruluşlarının seçimi ve bunların faaliyetlerinin yakından izlenmesi gibi faaliyetler, bunların yakın izlemesi altında olacak. Yani yönetim kurulu içinden onların zamanının yetersizliği nedeniyle onların görevlendireceği icrai faaliyette olmayan iki üye, onlar adına bunları daha yakından izleyecek'' dedi. 
     
     ''BANKALAR, 31 ARALIK 2007'DEN İTİBAREN PERSONEL SANDIK VE VAKIFLARINA KAYNAK AKTARAMAYACAK'' 

     Bankacılık Düzenleme ve Denetleme Kurumu BDDK Başkanı Tevfik Bilgin, bağımsız denetim kuruluşları, değerleme kuruluşları, destek hizmet kuruluşlarının, verdikleri hizmetlerden doğabilecek zararları karşılamak amacıyla, 31 Aralık 2006'ya kadar sorumluluk sigortası yaptıracaklarını bildirdi. 
     Banka ve Ticaret Hukuku Araştırma Enstitüsü'nün 50. yılı nedeniyle düzenlenen ''Bankacılık Sorunları Sempozyumu''nda konuşan Bilgin, Finansal Hizmetler Kanun Taslağı ile ilgili bilgi verdi. 
     Bilgin'in verdiği bilgiye göre, taslakta yer verilen yeni kuruluşlar ve bunların işleyişleri şöyle 
     ''Değerleme Kuruluşları Bunlar kanuna göre değerleme faaliyeti yapacak. 
     Destek Hizmetleri Kuruluşu İmar Bankası'ndan alınan dersten sonra bu kuruluşların oluşturulmasına karar verildi. İmar Bankası'ndaki destek hizmeti kuruluşu, bilgisayar sistemini banka dışında yürüten bir kuruluştu, bunların da daha iyi denetlenmesi ve izlenmesi gerektiği için bu kuruluş kanuna eklendi. 
     Sorumluluk Sigortası Bağımsız denetim kuruluşları, değerleme kuruluşları, destek hizmet kuruluşları, verdikleri hizmetlerden doğabilecek zararları karşılamak amacıyla sorumluluk sigortası yaptıracak. Geçici madde ile, bu kuruluşlara, sorumluluk sigortası için 31 Aralık 2006'ya kadar süre tanındı.'' Finansal raporların imzalanması, sunulması, nizam ve denetiminin de taslakta oldukça ayrıntılı düzenlendiğini anlatan Bilgin, ''Bazı bankalar geç yolluyor, bazı bankalar imzalarda dikkatsiz davranmakta... Finansal tabloları kimlerin imzalayacağı, tabloların düzenlemelere ve mevzuata uygun, hesaplarla uyum içinde olduğunu belirterek , şerh düşerek imzalayacağı kanunda belirtildi'' dedi. 
     
     SERMAYE YETERLİLİĞİ YÜZDE 8 OLACAK 

     Taslak ile sınırlamalar, istisnalar yeniden düzenlenirken, ''risk grupları'' kavramı da getiriliyor. 
     Bilgin, sermaye yeterliliğinin alt düzeyinin de diğer ülkelere paralel olarak ve şeffaflık açısından yüzde 8 olarak belirlendiğini, ayrıca ''likidite yeterliliği''nin öngörüldüğünü açıkladı. 
     Tevfik Bilgin'in verdiği bilgiye göre, Likidite yeterliliğini BDDK belirleyecek ve bankalara likidite düzeylerinin hesaplanması, idame ettirilmesi ve raporlanması ile ilgili zorunluluklar getirecek. 
     Bankanın bir ortaklıktaki payı yüzde 15, toplamda da yüzde 60'ı geçemeyecek. 
     
     PERSONEL SANDIK VE VAKIFLARINA KAYNAK AKTARAMAYACAK 

     Taslak ile bankaların personel sandık ve vakıflarına kaynak aktarmasına da yasak getirildiğini açıklayan Bilgin, ''Kanundaki en önemli düzenlemelerden biri, çok ses getireceğine ve eleştirileceğine inanıyorum'' dedi. 
     Halen sistemde faaliyet gösteren birçok bankanın, çalışanlarına ait sağlık ve sosyal yardım, emeklilik, ihtiyaç ve tasarruf sağlama amacıyla kurulmuş sandık ve vakıfları bulunduğunu hatırlatan Bilgin, şöyle devam etti 
     ''Maalesef bankalarımız amme hizmeti yapmakla, bizim paralarımızı korumak ve değerlendirmekle beraber, karlarından bir bölümü, açıklarını kapatmak için bu sandıklara devamlı surette aktarmakta. Bundan sonra bankalar, 31 Aralık 2007'den itibaren, bu nitelikteki sandıkların açıklarını kapatmak için kaynak aktaramayacak. Çünkü bankacılık, çerçevesi çizilmiş bir faaliyettir, hiç bir şekilde emeklilik hizmeti verilecek bir kurum değildir.'' 
     
     BAĞIŞLARA SINIR, ÖRTÜLÜ KAZANÇ AKTARIMINA ÖNLEM 

     Bankaların mevduat karşılığı önemli ölçüde bağışlar, promosyonlar yaptığını belirten Tevfik Bilgin, bankacılık faaliyeti olmaması nedeniyle buna da sınırlama getirildiğini açıkladı. 
     Bilgin, ''Bankalar ve konsolide denetime tabi kuruluşlarca bir mali yılda yapılabilecek bağışların miktarı, banka özkaynaklarının binde 4'ünü aşamayacak. Bunun en az yarısının, kanunlarla vergi muafiyeti tanınan alanlara yapılması gerekiyor'' dedi. 
     Örtülü kazanç aktarımını, vergi kanunlarında bulunmakla beraber, taslakta ayrıntılı olarak yeniden düzenlendiğini anlatan BDDK Başkanı Bilgin, bankaların, hakim veya nitelikli paya sahip ortakları, yönetim kurulu üyeleri, bunların eş ve çocukları ve bunların kontrol ettikleri ortaklıklar ile emsallerine göre piyasa koşullarından daha iyi şartlarda örtülü kazanca neden olacak, özellikle alım satım, kiralama gibi işlemler yapamayacağını belirtti. 
     Bilgin, şöyle konuştu 
     ''Deneyimlerimiz şunu gösteriyor. Hortumlama metotları, çok çeşitli. Bunlardan gözden kaçanı ve tespit edilmesi oldukça zor olanı, bankanın genel müdürlük inşaatıdır, taşıma işleridir, yemek ihalesidir, sair alım-satım işleridir. Orada kaliteyi çok iyi tespit edemediğimiz için, örneğin duvarda kullanılan boyanın, çimentonun kalitesi tespit edilemediği için ne denirse onu kabul etmek zorundasınız. 
     Biz diyoruz ki görevlendireceğimiz değerlendirme kuruluşları eğer, gidip de yapacakları değerlendirmede böyle bir tespitte bulunmuşlarsa, bir banka ilişkide bulunduğu kişilere 1 liralık işi 3 liraya yaptırmışsa, bunun cezası çok ağır olacak. Bu da çok önemli bir madde...'' Bilgin, bankaların TSMF'ye alınmadan önce yapılacak işlemlere ilişkin ''hastane maddeleri'' olarak adlandırılan maddelerin de taslak ile daha da detaylandırıldığını kaydetti. 
     
</TEXT>
</DOC>
