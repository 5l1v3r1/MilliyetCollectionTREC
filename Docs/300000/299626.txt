<DOC>
<DOCNO> 299626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur38.html </URL>
<DATE> 2004/12/21/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
ODTÜ'de öğrenci protestosu 
</HEADLINE>
<TEXT>

     ODTÜ'lü bir grup öğrenci, 19 Aralık 2000 tarihinde cezaevlerinde gerçekleştirilen ''Hayata Dönüş'' operasyonunu protesto etti. 
     A.A muhabirinin aldığı bilgiye göre, ODTÜ'de bir gurup öğrenci, yemekhanede toplandıktan sonra ''Devrimci İrade Teslim Alınamaz'' yazılı pankart açarak, ODTÜ girişine yürüdüler. 
     ''Katil Devlet Hesap Verecek'', ''F Tipi Üniversite İstemiyoruz'' ve ''Kışla Değil Üniversite'' şeklinde sloganlar atan grup, ODTÜ girişinde jandarma timleri tarafından durduruldu, burada bir süre slogan atan grubun dışarıya çıkarak basın açıklaması yapmasına izin verildi. 
     Açıklamadan önce Eskişehir yolunun öğrenciler tarafından trafiğe kapatılacağı ihbarını alan ve okul dışında geniş güvenlik önlemleri alan Çevik Kuvvet ekipleri, okul dışına barikat kurarak, çıkan grubu durdurdu. 
     Polis barikatının önünde slogan atmaya devam eden öğrenciler, basın açıklamasını istedikleri yerde okumaları için izin istediler. 
     Emniyet güçlerinin izin vermesi üzerine, ODTÜ girişi yakınlarındaki ''beton ağaç''ın önünde toplanan grup adına okunan basın açıklamasında, 19 Aralık 2000 tarihinde cezaevlerinde gerçekleştirilen ''Hayata Dönüş'' operasyonu ile ''toplumun en diri kesimlerinin yok edilmesinin amaçlandığı'' iddia edildi. Açıklamada ayrıca Kızılay'da meydana gelen olaylarda gözaltına alındıktan sonra tutuklanan 46 öğrencinin de serbest bırakılması istendi. 
     Basın açıklamasının ardından öğrenciler okullarına geri döndüler. 
     
</TEXT>
</DOC>
