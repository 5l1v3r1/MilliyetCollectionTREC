<DOC>
<DOCNO> 296558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko30.html </URL>
<DATE> 2004/12/10/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Papandreu PASOK Türkiye'nin tam üyeliğini hararetle destekliyor 
</HEADLINE>
<TEXT>

     Yunanistan ana muhalefet partisi PASOK'un Genel Başkanı ve eski Dışişleri Bakanı Yorgo Papandreu, PASOK'un, Türkiye'nin tam üyeliğini hararetle desteklediğini bildirdi. 
     Papandreu, Koç Topluluğu'nun 18. Üst Düzey Yöneticiler Toplantısı'na konuk olarak katıldı. 
     Koç Holding Yönetim Kurulu Başkanı Mustafa Koç'un, ''Türkiye ile Yunanistan arasındaki barışın İsmail Cem ile birlikte mimarı'' olarak kürsüye davet ettiği Papandreu, yaptığı konuşmada, 17 Aralık'ın ne kadar önemli bir tarih olduğunu bildiklerini kaydetti. 
     Türkiye'nin AB'ye tam üye olması gerektiğini düşündüklerini bildiren Papandreu, ''PASOK olarak Türkiye'nin tam üyeliğini hararetle destekliyoruz. Türkiye'nin bir gün AB ailesinin üyesi olmasını beklemekteyiz'' dedi. 
     Bu görüşün, geçmişte Yunanistan'da siyasi intiharla sonuçlanabilecek bir görüş olarak algılandığını, ancak bugün çok normal görüldüğünü anlatan Papandreu, bunun birkaç yıl önce inanılacak bir şey olmadığını kaydetti. 
     Türkiye ile Yunanistan ilişkilerinde, Dışişleri Bakanı olduğu dönemde İsmail Cem ile başlatılan yakınlaşmanın kat ettiği safhaları anlatan Papandreu, o dönemde, PASOK Hükümeti'nin yakınlaşma politikalarının ulusal risk olarak görüldüğünü, hatta vatan hainliği ile suçlamaya kadar gittiğini söyledi. 
     Her iki ülkede de yaşanan depremlerle birlikte yakınlaşmanın giderek arttığını ve gizli potansiyelin açığa çıktığını belirten Papandreu, geçmişte tabu konumunda bulunan işbirliğinin de giderek arttığını, ticaret hacminin 200 milyon dolardan 1.3 milyar dolara çıktığını, 2004'ün tamamında 1.6 milyar dolara ulaşmasının öngörüldüğünü bildirdi. 
     Papandreu, hiçbir ülke ile bu kadar kısa sürede, bu boyutta bir yakınlaşmanın sağlanamadığına dikkati çekti. 
     
     EKÜMENİKLİK TARTIŞMASI 
     Konuşmasında, Fener Rum Patrikhanesi'ne ilişkin yaşanan ekümeniklik tartışmasına da değinen Papandreu, Türkiye'nin Avrupa'dan nasıl göründüğü açısından, konuyu bir vitrin olarak gördüklerini kaydetti. 
     ''Ekümenik bir patriklik ve İstanbul'un ortasında oturuyor'' diyen Papandreu, Patriğin nereye giderse gitsin Türkiye'nin AB üyeliğini desteklediğini söyledi. Patrikhane'nin gelişmesinin bir tehdit olarak algılanmaması gerektiğini dile getiren Papandreu, gelişme ve etkinliğine izin verilmesini istedi. 
     Bunun ilişkilerin gelişmesi açısından da olumlu olacağını ifade eden Papandreu, konuya ilişkin bir soru üzerine, ekümeniklik tartışması ortaya çıktığında, bunun Yunan halkının ve medyasının ilgisini çektiğini söyledi. 
     Papandreu, ''Bizim açımızdan bu Mekke'niz gibi, buradaki hissiyatımızı anlayabilirsiniz'' diye konuştu. 
     Patrikhane'nin, Heybeliada'daki ruhban okulunda eğitim verilmesi talebinde de bulunduğunu belirten Papandreu, konunun büyük bir sorun haline gelebileceği gibi, her iki tarafın da kazanabileceği bir durumun yaratılabileceğini bildirdi. 
     
     ''TÜRKİYE ÖDEVLERİNİ YERİNE GETİRDİ'' 
     Yorgo Papandreu, Avrupa Birliği'nin, pazarlığın kendi üzerine düşen tarafını yerine getirdiği takdirde Türkiye'ye ''hayır'' diyemeyeceğini belirterek, Türkiye'nin şimdiye kadar ödevlerini yerine getirdiğini söyledi. 
     17 Aralık öncesi meydana gelen gelişmelerle ilgili olarak da Papandreu, ''Her iki tarafın da sinirlerinin gerilmesi normal, lütfen herkes sükunetini korusun'' tavsiyesinde bulundu. 
     Papandreu ayrıca, endişelerin gündeme gelmemesi, ön yargılardan sıyrılınması ve çok büyük değişikliklerden geçen Türkiye'nin kendisine güvenmesini istedi. 
     Müslüman bir ülke olan Türkiye'nin üyeliğinin Avrupa açısından da önemli olduğunu vurgulayan Papandreu, Türkiye'nin AB içindeki geleceğine ''evet'' dediklerini belirtti. 
     Türkiye ile Yunanistan ilişkilerini bir çiçeğe benzeterek, ''her gün sulanması gerekir'' ifadesini kullanan Papandreu, Yunanistan'ın AB müzakere sürecinde Türkiye'ye bir rehber ve arkadaş olabileceğini söyledi. 
     Papandreu, kişisel olarak ''İsmail Cem ile baş koydukları bu yolda çalışmaya devam edeceği'' sözünü de verdi. 
     
     KIBRIS KONUSU 
     Kıbrıs'ta yeni bir girişim başlatılması yönündeki görüşünü dile getiren Papandreu, referandumda ''evet'' denilmesi gerektiğini söylediğini hatırlattı. 
     Türkiye'nin müzakere sürecinde, herhangi bir AB üyesi gibi Güney Kıbrıs'ı tanımasının söz konusu olacağını ve aynı masa etrafında oturacağını anlatan Papandreu, Başbakan Recep Tayyip Erdoğan'ın sorunun çözümü konusunda çok cesur adımlar attığını kaydetti. 
     Koç Allianz'ın Altunizade'deki merkezinde gerçekleştirilen toplantıya, Koç Holding Şeref Başkanı Rahmi Koç, Koç Holding CEO'su Bülend Özaydınlı'nın yanı sıra Koç Topluluğu'nun üst düzey yöneticileri katıldılar. 
     
</TEXT>
</DOC>
