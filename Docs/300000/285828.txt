<DOC>
<DOCNO> 285828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur08.html </URL>
<DATE> 2004/11/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Antalya 6 milyonuncu turiste hazırlanıyor 
</HEADLINE>
<TEXT>

     Elif MİRMAHMUTOĞLU DHA 

ANTALYA, 6 milyon turist hedefine emin adımlarla ilerliyor. Yılbaşından bugüne kadar kente havayoluyla gelen turist sayısı 5 milyon 808 bin 589 kişiye ulaştı. Antalya Valisi Alaaddin Yüksel, 6 milyonuncu turist için havalimanında tören yapılacağını açıkladı. 
     2004 turizm sezonunda 6 milyon hedefiyle yola çıkan Antalya, hedefe her geçen bir adım daha yaklaşıyor. Antalya Havalimanı Şube Müdürlüğü'nden alınan bilgiye göre 31 Ekim Pazar günü 26 bin 466 kişinin havalimanına giriş yapmasıyla yılbaşından bu yana gelen turist sayısı 5 milyon 808 bin 589 kişiye ulaştı. Ekim ayı toplamında ise Antalya'ya gelenlerin sayısı 744 bin 365 kişi oldu. Geçtiğimiz yılın 31 Ekim'inde 11 bin 597 kişi giriş yapmış, ilk 10 ay sonunda ise gelen yolcu sayısı 4 milyon 467 bin 979 kişiden oluşmuştu. 
     Antalya Valisi Alaaddin Yüksel, 6 milyonuncu turist için havalimanında tören yapılacağını açıkladı. Geçtiğimiz yıla göre gelen turist sayısında yüzde 30'luk bir artış yaşanması turizmcilerin yüzünü güldürdü. Antalyalı turizmciler, Antalya'nın hedeflerini aşacağını belirtti. Akdeniz Turistik Otelciler Birliği AKTOB Başkanı Osman Ayık, göstergelerin olumlu olduğunu belirterek. yıl sonuna kadar gelen turist sayısının 6 milyon 200 bini bulacağını tahmin ettiklerini söyledi. 
     Gelen turistlerin milletlerine göre dağılımında bir değişikliklik yaşanmazken, Almanlar birinci, Ruslar ikinci ve Hollandalılar üçüncü sırada yer aldı. 
     
</TEXT>
</DOC>
