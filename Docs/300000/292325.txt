<DOC>
<DOCNO> 292325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sondun37.html </URL>
<DATE> 2004/11/26/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
ABD'de öğrenim gören öğrenci sayısı düştü... 
</HEADLINE>
<TEXT>

     ABD'de eğitim gören yabancı öğrencilerin sayısının son 10 yılda hızla düştüğü bildirildi. 
     Uluslararası Eğitim Seyahati Standartları Konseyi'nin verilerine göre, 1980'lerde Amerikan kültürünün bir parçası haline gelen lise öğrencisi değişim programı çerçevesinde ABD'de eğitim gören yabancı lise öğrencilerinin sayısının 1993-94 eğitim yılında 62 bin 5 olduğu, bu sayının 1999-2000 eğitim yılında 44 bin 291'e gerilediği, geçtiğimiz yıl ise 27 bin 742'ye düştüğü kaydedildi. 
     Amerikan basınında yer alan haberlere göre, öğrencilerin sayısındaki düşüşün büyük ölçüde Amerikan okulları ve ailelerin artık bu tür öğrencilere ev sahipliği yapmakta isteksiz davranmasının rol oynadığı belirtiliyor. 
     Yabancı öğrenci sayısındaki düşüşün kısmen de sıkılaştırılan vize rejimi yüzünden gerçekleştiği belirtilirken, öğrenci değişim programı çerçevesindeki yabancı öğrenci sayısındaki düşüşün ABD'nin yürütmeye çalıştığı 'halk diplomasisi' çabalarına zarar verdiği belirtiliyor. 
     Kısa süreli eğitim için Amerika'ya gelen yabancı öğrencileri de kayıtlarında gösteren Uluslararası Eğitim Seyahati Standartları Konseyi'nin aksine, sadece tüm sömestr boyunca eğitim alan öğrencileri kayıtlarında gösteren ABD Eğitsel ve Kültürel İşler Bürosu rakamlarına göre ise 1999-2000 eğitim yılında öğrenci değişim programları çerçevesinde 39 bin öğrenci ABD'de eğitim görürken, 2001-2002 eğitim yılında bu sayı 28 bin 200'e, 2002-2003 öğretim yılında ise 24 bin 600'e geriledi. 
     Programın 2. Dünya Savaşı sonrasında ABD'nin iyi ilişkiler kurmak istediği milletlere yönelik olarak başlatıldığı belirtilirken, bu program çerçevesinde ABD'ye en fazla öğrenci gönderen ülkelerin Almanya, Japonya, Güney Kore, Vietnam, Fransa, İtalya, Çin ve son zamanlarda Rusya olduğu kaydediliyor. 
     Bu arada, ABD Dışişleri Bakanlığı'nın 2003 yılında aldığı bir kararla Müslüman ülkelerden öğrencilerin değişim programı çerçevesinde ABD'de okuması için 10 milyon dolarlık bir ödenek ayırdığı belirtiliyor. Bu kapsamda, ilk kez geçen yıl Ortadoğu, Kuzey Afrika ve Güney Asya'dan 160 öğrenci kabul edilirken, bu yıl bu sayının 400'ü aştığı ve önümüzdeki yıllarda ise bu sayının 1000'i bulacağı kaydediliyor. 
     
</TEXT>
</DOC>
