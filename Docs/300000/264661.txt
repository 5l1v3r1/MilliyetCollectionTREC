<DOC>
<DOCNO> 264661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun10.html </URL>
<DATE> 2004/08/19/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Türk opera sanatçısının Avrupa başarısı... 
</HEADLINE>
<TEXT>

     Türkiye'nin ABD'deki sanat elçisi Burak Bilgili, Avrupa'nın en önemli opera yarışmalarından Finlandiya'daki 5. Uluslararası Mirjam Helin Opera Yarışması'nda ikinci oldu. 
     Yarışma sonunda yapılan eleştirilerde birinciliğe daha yakın gösterilen bas-bariton Bilgili, başarılı performansıyla ileride ismi çok duyulacak bir sanatçı olarak yorumlandı. 
     1984'ten beri Finlandiya'nın başkenti Helsinki'de düzenlenen ve bu yıl 55 ülkeden 286 yarışmacının katıldığı yarışmada ikinciliği elde eden Bilgili, Türk opera sanatını en iyi şekilde temsil etmeye devam edeceğini belirterek, ''Sporun yanı sıra Türkiye'nin adını sanat ve operayla da duyurmalıyız. Ben bunun için çaba harcıyorum'' dedi. 
     Dünyadaki birçok opera sahnesinde de Türkiye'nin ismini duyuran Burak Bilgili, bu yıl Toronto, Michigan, Virginia, Floransa, Barselona, Seattle operalarında sahne alacağını belirtti. 
     Helsinki'deki yarışmadan sonra bir Alman opera eleştirmenince yapılan değerlendirmede, Bilgili ileride isminin çok duyulacağı kabiliyetli bir ses olarak nitelendi. 
     ''Bu isme dikkat'' diyen Alman eleştirmen yazısında, ''Burak Bilgili'de iyi bir kariyer için gerekli tüm özellikler bulunuyor. Büyük, anlaşılır bir bas ses ve geniş bir kariyere sahip olacak yetenek. Ayrıca sesinde bulundurduğu renkleri ortaya çıkartabilen ve operanın sadece forte olmadığını gösterebilen genç bir yetenek'' ifadesini kullandı. 
     
     PROF. GÜREL'İN ÖĞRENCİSİ 
     Doktora düzeyinde burslu şan eğitimi gördüğü Philadelphia kentindeki Academy of Vocal Arts'dan AVA mezun olan Bilgili, soprano, şan öğretmeni, foniatri ses doktorluğu uzmanı ve Sedat Gürel-Güzin Gürel Sanat ve Bilim Vakfı'nın kurucu başkanı Prof. Güzin Gürel'in öğrencisi. 
     Sanat yaşamını sürdürmek için ABD'nin Philadelphia kentini seçen 29 yaşındaki Bilgili, İstanbul Üniversitesi Devlet Konservatuvarı öğretim üyesi olan öğretmeni Gürel'in, başarısında büyük payı bulunduğunu söyledi. 
     Genç sanatçı Bilgili bir süre önce de New York'un dünyaca ünlü Metropolitan Operası'nda başrol oynayan ilk Türk operacı unvanını almıştı. 
     Oyununun ardından, zor beğenen Amerikalı eleştirmenlerden övgüler alan Bilgili, operanın en önemli merkezlerinden sayılan ''Met''de, Mozart'ın Don Giovanni adlı eserindeki Leoporello rolünü başarıyla canlandırmıştı. 
     
     GENÇ YAŞTA BAŞARILI SANAT GEÇMİŞİ 
     Şan eğitimini Gürel'in sınıfında tamamlayan bas Burak Bilgili'nin yedi birincilik, bir ikincilik, bir de özel ödülü bulunuyor. 
     Türkiye'de Siemens şan yarışmasında başlayıp Bertelsmann yarışmasına kadar uzayan, uluslararası başarı zincirine sahip olan Bilgili, geçen sezon Milano de Scala'da Lucrezia Borgia'da Alfonso, Baltimore Operası'nda Verdi'nin Rigoletto'sunda Sparafucile, Palm Beach ve Roma operalarında Donizetti'nin Lucia di Lammermoor'unda Raimondo, Pittsburg ve Vancouver operalarında Rossi'nin Sevil Berberi'nde Don Basilio rollerini oynadı. 
     Opera sanatçısı Bilgili, Dünya Gençlik Müzik Birliği Kanada Birimi tarafından 2 yıl önce düzenlenen ''International Jeunesses Musicales Montreal Şan Yarışması''nda dünyanın her tarafından katılan çok sayıda genci geride bırakarak ikincilik ödülüne layık görülmüştü. 
     Jeunesses Musicales Kanada Başkanı Joseph Rolueau, Bilgili için, ''Türklerin ve opera dünyasının divası Leyla Gencer ile birlikte birçok operada sahne aldım. Bence bu çocuk da geleceğin en büyük seslerinden biri olacak. Müthiş bir yetenek'' yorumunu yapmıştı. 
     Çok sayıda opera yarışmasında Türkiye'yi ilk defa temsil etme başarısı gösteren Bilgili, Viyana'daki Belvedere, Las Palmas'daki Alfredo Kraus ve geçen haziranda BBC'nin Cardiff kentinde düzenlediği Dünya Opera Şarkıcıları yarışmalarını birincilikle tamamlayarak, Türkiye'nin ismini başarıyla duyurdu. 
     
</TEXT>
</DOC>
