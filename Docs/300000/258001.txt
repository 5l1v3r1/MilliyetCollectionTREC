<DOC>
<DOCNO> 258001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sondun01.html </URL>
<DATE> 2004/07/25/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Talat New York Times'a yazdı Uluslararası topluluk harekete geçmeli 
</HEADLINE>
<TEXT>

     KKTC Başbakanı Mehmet Ali Talat, ABD'de yayımlanan muhafazakar eğilimli The Washington Times gazetesinde çıkan makalesinde, KKTC'nin izolasyonunun hafifletilmesi için AB'nin planladığı önlemleri Kıbrıs Rum yönetiminin engellemeye çalışmasını eleştirerek, Kıbrıs Türk halkının umudunu ve çözüm vizyonunu kaybetmemesi için uluslararası topluluğun şimdi harekete geçmesi gerektiğini vurguladı. 
     The Washington Times'in ''Kuzey Kıbrıs Türk Cumhuriyeti Başbakanı'' olarak tanıttığı Talat, makalesinde, 30 Nisandaki referandumda Kuzey'de yaklaşık üçte iki çoğunlukla ''evet'' oyunun çıkmasının ardından, birçok ülkeden Kıbrıs Türklerinin bu uzlaşmacı yaklaşımını öven açıklamalar ve bazı jestler geldiğini hatırlattı. 
     Talat, ''BM Genel Sekreteri Kofi Annan'ın, Kıbrıs'taki iyi niyet misyonu çerçevesinde yayımladığı son raporda dile getirdiği gibi, Kıbrıs Türklerinin tecridine yol açan ve onların kalkınmasına engel olan gereksiz kısıtlamaların ve bariyerlerin kaldırılması için somut adımlar atılmasının zamanı geldi'' dedi. 
     Başbakan Talat, ''Kıbrıs Türk halkının umudunu ve süren çözüm vizyonunu kaybetmemesi için uluslararası topluluk şimdi harekete geçmeli. AB Komisyonu tarafından 7 Temmuz'da açıklanan ekonomik ağırlıklı önlemler, bize umut vermişti. Ancak Kıbrıs Rum yönetiminin bu önlemlere şiddetle karşı çıkması ve hatta bunların uygulanmasının engellenmesi için Avrupa mahkemelerine başvurmakla tehdit etmesi, umut kırıcı nitelikte bulunuyor. Kıbrıs Rum tarafını, ortak evimiz Kıbrıs'ta uzlaşma için, bu yararsız çabaları durdurmaya çağırıyorum. Başta ABD ve AB olmak üzere uluslararası topluluğu da, halkımın hak etmediği tecride son verilmesi için gayretlerini iki katına çıkarmaya davet ediyorum'' diye konuştu. 
     Ekonominin yanı sıra kültür, spor ve uluslararası organizasyonlara katılma konusunda atılması gereken adımlar olduğunu belirten Mehmet Ali Talat, ''Dolaylı veya dolaysız tanınma gerekçesiyle hiçbir siyasi görüş, bu küreselleşme döneminde Kıbrıs Türkleri'nin uluslararası sistem dışında bırakılmasını hakli gösteremez. Eğer Kıbrıslı Türkler, Türkiye'den bir takım veya Kıbrıslı Rumlar ile bir resmi futbol maçı yapamıyorsa, uluslararası topluluğun bu durumu gözden geçirmesi gerekir'' dedi. 
     Kıbrıs Türkleri'nin Rumlar ile ortaklık ruhunu koruyabilmesi ve Kıbrıslı Rumların çözüme yöneltilebilmesi için en iyi çözümün, izolasyonun kaldırılması olduğunu vurgulayan Talat, Rum hükümetinin ise Türk tarafının maruz kaldığı tecridi süresiz devam ettirmeye çalıştığına işaret etti. 
     KKTC Başbakanı Talat, izolasyonun kaldırılması için dünya ülkelerinin, özellikle doğrudan uçuşlar başta olmak üzere uluslararası ulaşıma destek vermesi ve uluslararası havayolu şirketlerinin özendirilmesi gerektiği belirterek, ''Ancak bu yolla turizm gerçek potansiyelinde gelişerek Kıbrıs Türk ekonomisini ilerletebilir. Kuzey Kıbrıs ile AB, ABD ve diğer ülkeler arasında serbest ve doğrudan ticaretin kurulabilmesi de, herkesin yararına olur'' dedi. 
     Talat, ABD'nin KKTC'ye sağlamayı öngördüğü 30.5 milyon dolarlık yardımın da, Kuzey ile Güney arasındaki gelişmişlik farkının azaltılmasına katkıda bulunacağını söyledi. 
     
</TEXT>
</DOC>
