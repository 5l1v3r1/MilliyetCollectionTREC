<DOC>
<DOCNO> 271830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonyas02.html </URL>
<DATE> 2004/09/14/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
İnternet korsanlarının yüzde 80'i Brezilya'da... 
</HEADLINE>
<TEXT>

     Dünyadaki internet korsanlarının yüzde 80'inin Brezilya'da bulunduğu bildirildi. 
     Brezilya federal emniyet yetkilisi Komiser Paulo Quintiliano, Rio'daki uluslararası bir konferansta yaptığı konuşmada, ''Dünyadaki internet korsanlarının 10'da 8'i Brezilya'da. İnternette çocuk pornografisi içeren sitelerin üçte ikisi de Brezilya'da hazırlanıyor'' dedi. 
     Brezilyalı komiser, ülkesinde internet üzerinden yapılan mali yolsuzlukların, bankaları hedef alan saldırılardan ''daha karlı'' olduğunu söyledi. 
     Sanal dünyadaki suçlara ilişkin konferansın açılışında konuşan emniyet yetkilisi, 20'den fazla ülkeden 500 uzmanın katılımıyla düzenlenen toplantının, sanal dünyadaki yasadışı uygulamalarla mücadelede yeni ve daha başarılı yöntemler geliştirmeye yönelik olduğunu belirtti. 
     İnternette işlenen suçların her geçen gün arttığına işaret eden Brezilyalı komiser, bunların sorumlularını bulmanın hiç de kolay olmadığını, bu nedenle uluslararası işbirliğinin geliştirilmesinin şart olduğunu kaydetti. 

     
</TEXT>
</DOC>
