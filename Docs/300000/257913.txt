<DOC>
<DOCNO> 257913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sontur30.html </URL>
<DATE> 2004/07/24/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Yunan işadamına infaz... Olayla ilgili 3 kişi tutuklandı... 
</HEADLINE>
<TEXT>

     Gaziosmanpaşa'da Yunanistan uyruklu Dimitris Papadopulos'un hayatını kaybettiği olaya ilişkin 3 kişi tutuklandı. 
     Organize Suçlar Şube Müdürlüğü'ndeki sorguları tamamlanan, eski Ankara belediye başkanlarından Vedat Dalokay'ın oğlu Mimar Hakan Dalokay'ın da aralarında bulunduğu 12 kişi, Gaziosmanpaşa Adliyesi'ne sevk edildi. 
     Cumhuriyet Savcılığı'nca ifadesi alınan zanlılardan Dalokay ile 8 kişi, olayla ilişkileri bulunmadığı gerekçesiyle serbest bırakılırken, 3 kişi ise tutuklanmaları istemiyle nöbetçi mahkemeye gönderildi. 
     Nöbetçi mahkemece tekrar sorgulanan Mehmet, Haydar ve İsmail Beyazpınar kardeşler, CMUK'un 104. maddesi uyarınca tutuklanarak cezaevine konuldu. 
     Bu arada, uyuşturucu madde kullandığı iddiasıyla İstanbul Cumhuriyet Başsavcılığı'na gönderilen Hakan Dalokay, Cumhuriyet Savcısı Naim Öztürk tarafından ifadesi alındıktan sonra, ''uyuşturucu madde kullanmak'' suçundan tutuklanması talebiyle nöbetçi mahkemeye sevk edildi. 
     Nöbetçi 13. Asliye Ceza Mahkemesi'nde sorgulanan Dalokay, tutuksuz yargılanmak üzere serbest bırakıldı. 
     
</TEXT>
</DOC>
