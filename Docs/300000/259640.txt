<DOC>
<DOCNO> 259640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/guncel/agun.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı dosyasında bir Mit'çi daha 
</HEADLINE>
<TEXT>


Ünlü istihbaratçı Kaşif Kozinoğlu'nun Çakıcı ile bağlantısı ortaya çıktı. Kozinoğlu'nun Çakıcı'dan 'tahsilat için yardım' istediği öne sürüldü 

ANKARA Milliyet 

Firar ettikten sonra Fransa ve Avusturya'da yakalandığında üzerinden MİT görevlilerinin sağladığı kırmızı ve yeşil pasaportlar çıkan organize suç örgütü lideri Alaattin Çakıcı'nın ilişki kurduğu son MİT mensubunun adı dava dosyasına girdi. Susurluk soruşturmasında adı "Yeşil" ile birlikte geçen MİT Dış Operasyonlar Daire Başkan Yardımcısı Kaşif Kozinoğlu'nun Çakıcı ile kuşkulu ilişkileri mercek altına alındı. 
Emniyet Genel Müdürlüğü ve İstanbul Emniyet Müdürlüğü, henüz yurtdışına kaçmadan önce, henüz Ağır Ceza Mahkemesi'ne dönüşmemiş olan İstanbul DGM'nin talimatıyla Çakıcı hakkında soruşturma başlattı. Milliyet, soruşturma sürerken yurtdışına kaçan Çakıcı'nın, biri MİT'çi olan 3 devlet görevlisiyle yakın ilişki kurduğunun savcılık tarafından saptandığını geçen hafta duyurdu. 

Adı Susurluk'a da karıştı 
Çakıcı soruşturmasını yürüten savcının tayini nedeniyle halen boşta olan soruşturma dosyasında adı geçen MİT görevlisinin, ünlü istihbaratçı Kozinoğlu olduğu ortaya çıktı. 
Yavuz Ataç ve Faik Meral'den sonra Çakıcı'yla somut bağlantısı saptanan üçüncü Kozinoğlu'nun ismi, daha önce, devlet görevlisi - siyasetçi - mafya ilişkilerini ortaya çıkaran Susurluk soruşturması sırasında basına yansımıştı. Kozinoğlu'nun, Ataç, Orhan Çoban gibi MİT'teki "Özel Kuvvetler Komutanlığı" kökenli az sayıdaki özel personelden biri olduğu kaydedildi. 

Sanık olmaktan kurtulamadı 
Tayin edilmeden önce Çakıcı soruşturmasını yürüten Savcı Muzaffer Yalçın, Kozinoğlu'nu ifade için çağırdı. İzin alması gerektiğini belirterek daveti reddeden Kozinoğlu, savcının ısrarı üzerine ifade verdi. Çakıcı ile bir siyasetçiye suikast planını engellemek için telefonla görüştüğünü belirten Kozinoğlu, sanık olmaktan kurtulamadı. MİT'in faaliyetleri konusunda bilgi sahibi olduğunu bildirmesi de Kozinoğlu'nu sanık olmasını engelleyemedi. 
Kozinoğlu'nun dinlemeye takılan telefon kayıtlarında Çakıcı ve adamlarından alacak tahsili için de yardım istediği bulgularına ulaşıldı. Ünlü MİT'çinin, üçüncü şahısların alacaklarının tahsilatına yardımcı olmaya çalıştığı belirtildi. 
Son dönemde, Çakıcı'nın eski ANAP lideri Mesut Yılmaz ve kardeşi Turgut Yılmaz'a yönelik silahlı eylem hazırlığı içinde olduğu iddia edilmişti. 


</TEXT>
</DOC>
