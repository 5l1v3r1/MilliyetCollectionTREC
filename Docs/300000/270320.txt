<DOC>
<DOCNO> 270320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/yazar/zbirand.html </URL>
<DATE> 2004/09/09/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
AKP başına büyük dert alıyor 
</HEADLINE>
<TEXT>


Kendimi çok zorladım, ancak AKP'nin ZİNA yasası konusundaki ısrarını bir türlü anlayamıyorum. Benim bildiğim Başbakan Erdoğan pragmatik bir insandır. Gerektiğinde geri adım atmasını da bilir, uzlaşıya varmasını da... 
Son derece ileri bir Türk Ceza Kanunu TCK değişikliği gerçekleştirilmiş ve şimdiye kadar görülmemiş reformlar yapılmıştı. Alt Komisyondan geçtikten sonra birden, kimin aklına gelmişse, ortaya bir ZİNA sorunudur çıkarıldı. 
AKP'ye hiç yakışmayan yasakçı kafa hortladı. Oysa tam aksine, bizler bu eski hastalıklardan kurtulmaya çalışıyorduk. 
Yanılmışız. 
AKP, sırf muhafazakar seçmenlerine göz kırpabilmek amacıyla, canım bir reform çalışmasını zina'ya bağladı ve bir çuval inciri berbat etti. 
Yok efendim, Anadolu kadını isyan halinde "bizim hakkımızı arayın" diye haykırıyormuş ve AKP de hemen harekete geçmiş. 
AKP'li dostlar alınmasınlar, ancak "zina'yı yasaklama" girişimi, AB'nin her istediğini yapmadıklarını, muhafazakar görüşlerini ön plana aldıklarını ortaya koymaktan başka birşey değil. 
Türk usulü kafa tutmanın garip bir gösterisini yaşıyoruz. 
AKP farklı bir yüzünü gösteriyor. 



YENİ BİR KARMAŞA SÜRECİ BAŞLAYACAK Bu satırlar yazılırken, tasarının nasıl bir değişikliğe uğrayacağı ve nasıl yasalaşacağı belli değildi. TBMM'den ne şekilde çıkarsa çıksın büyük bir karmaşa yaşanacak. 
Bakın neler olacak 
1. Büyük bir ihbar ve şikayet kampanyası başlayacaktır. Eşine kızan, eşinden tazminat almak isteyen veya boşanmayı hızlandırmayı arzulayanlar polise ev bastıracak. Basılan evlerden , don fanila erkek ve kadınlar sürüklenerek çıkarılıp, fotoğrafçılar ve televizyon kameralarının önünde karakola sürüklenecekler. Kimi doğru, bir bölümü de rüşvete dayalı baskınlar yaşanacak. 
2. Genelevlere gidenler ve genelevlerden çalışanların başı derde girecek. baskınlar, davalar birbirini kovalayacak. 
3. Eşcinsellere karşı bazı çevrelerin baskısı daha da artacak ve polis eşcinsel avına çıkacak. 

TÜRKİYE ZATEN ZİNA HALİNDE... Zina, bırakın sadece boşanma nedeni olsun. Devleti kişilerin özel yaşamına sokmayın. Üstelik unutmayalım ki, çıkarılacak olan bu yasa işlemeyecektir. Sadece ihbar-rüşvet amaçlı olduğu zaman uygulamaya sokulacaktır. 
Birbirimizi hiç aldatmayalım. 
Zina sadece fiziki bir olay değildir. Fikri zina daha da yaygındır. Üstelik fiziki ve fikri zina Türkiye'de kol gezmektedir. 
AB reformlarını eksiksiz yerine getirmenin bir kompleksi midir, muhafazakar seçmenlerine rüşvet dağıtmak mıdır nedir bilemiyorum, ancak AKP başına büyük bir dert açmaktadır. 
Hem kendini, hem de bu ülkeyi gereksiz bir karmaşaya itmektedir. 



DENİZLERİMİZE HAKİM DEĞİLİZ... Ulla adlı teknenin batışı, ilk defa kamuoyunda yankı bulan bir çevre kazası oldu. İlk defa medya ayaklandı ve ilgililer panikledi. Raporlar yayınlandı. 
Benim ilgimi iki açıklama çekti. 
Biri, Çevre ve Orman Bakanı Osman Pepe'nın "denizlerimizi denetleyemiyoruz" demesi... 
Diğeri de, bir vatandaşın "Kardeşim bu gemi 4 yıldır orada duruyordu, bizde burada denize giriyorduk. Şimdi battı. Ne yani 4 yıl denize girmeyecek miyiz " 
Bakanın demeci, acı bir gerçeği, vatandaşın tepkisi de genel vurdumduymazlığı gösteriyor. Biri, resmi görüş, diğeri kamuoyunun görüşü. 
Biz boş yere "AB'ye girelim ve Avrupa'nın sistemini benimseyelim, başka türlü bir yere varamayız" demiyoruz. Türkiye'nin bölgede güçlenmesinin tek yolunun, AB sistemine uyum sağlamamız olduğuna inancımız giderek artıyor. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
