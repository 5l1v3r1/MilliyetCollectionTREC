<DOC>
<DOCNO> 289869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo07.html </URL>
<DATE> 2004/11/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kadın muhabirler soyunma odasına alınmayınca .. 
</HEADLINE>
<TEXT>

     Norveç şampiyonu Rosenborg Trondheim'un başı şu sıralar kadın hakları dernekleriyle dertte. Maçlardan sonra soyunma odalarına yalnız erkek muhabirlerin alınması nedeniyle kadın muhabirler kazan kaldırmış durumda. 
     Norveç'te cinsiyet eşitliğinden sorumlu bir yetkili olan Kristin Mile yaptığı açıklamada, "Kadınlar ve erkekler eşit çalışma koşullarına sahip olmalı. Eğer Rosenborg'un kadınları soyunma odasına sokmamak için iyi bir sebebi yoksa, bu hareket kesinlikle yasalara karşı" dedi. 
     Mile, Rosenborglu futbolcuların duş alırken etrafta dolaşan kadınlar istememesini anladığını, ancak bu durumda tüm röportajların ayrım gözetmeksizin dışarıda yapılması gerektiğini belirterek, "Sorun kadınların soyunma odasına alınmaması değil, medya mensupları arasında haksızlık yaşanması" diye konuştu. 
     Kadın muhabirler, soyunma odasında futbolcuların daha istekli röportaj verdiklerini, giyindikten sonra dışarıda verdikleri röportajlarda ruh hallerinin daha farklı olduğunu ifade ediyorlar. Rosenborg kulüp yöneticisi Endre Storholt, bu durumu gözden geçireceklerini belirterek, "Kimsenin işini yapmasına engel olmak istemeyiz" dedi. 
     
</TEXT>
</DOC>
