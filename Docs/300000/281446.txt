<DOC>
<DOCNO> 281446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/yazar/cemal.html </URL>
<DATE> 2004/10/19/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Verilen sözü tutmak 
</HEADLINE>
<TEXT>


Verilen sözü tutmak... Bu konuda sıra Avrupa Birliği'ne gelmiş durumda. 
Sözünü tutacak mı 
Tutacak ama nasıl 
AB yıllar boyu Türkiye'ye bastırdı, verdiği sözleri tutması için. Verilen sözlerin kağıt üstünde kalmaması, yani uygulanması için karar üzerine karar aldı. 
Ve Türkiye gerekeni yaptı. 
Verdiği sözleri tuttu. 
Özellikle son iki yılda. 
Uygulamaya da geçti. 
Elbette eksikler var. Ama bunların hiçbiri 17 Aralık'ta Türkiye'yle üyelik müzakerelerini engelleme ya da ertelemenin kesinlikle gerekçesi olamaz. 
İşte bunun için diyoruz ki 
Şimdi sıra AB'de 
Verdiği sözü tutacak mı 
Tutacak tutmasına ama nasıl 
AB'nin 2002 yılı Kopenhag zirvesi kararında, siyasal kriterleri yerine getirecek bir Türkiye'yle üyelik müzakerelerinin gecikmeksizin başlayacağı açıkça vurgulanmıştı. 
Bu 'gecikmeksizin' sözcüğünün altı, geçen 6 Ekim'de de AB Komisyonu tarafından çizildi. 
Komisyon, kriterleri yerine getirdiği için Türkiye'yle müzakere açılmasını tavsiye ederken, kararının girişinde, Kopenhag zirvesindeki bu gecikmeksizin vurgusuna da atıfta bulundu. 
Gecikmeksizin ne anlama geliyor 
Kimine göre dört ay. 
En çok da altı ay... 
Altı ayın ötesinde gecikmeksizin vurgusu düşecek, bunun yerine ipe un sermek devreye girmiş olacak. 
Bu nedenle, 17 Aralık zirvesinde Avrupa Birliği devlet ve hükümet başkanları, söz verdikleri gibi, Türkiye'yle müzakere kararı aldıklarında bunu gecikmeksizin uygulamak durumundalar. 
Bir başka deyişle 
En erken nisan ayında, en geç bunu haziran ayında Türkiye'yle müzakerelere başlamak gerekiyor. 
Yoksa ne mi olur 
Verilen söz tutulmamış olur. Müzakerelerin açılması 2005 yılı sonuna, 2006 başına sarkarsa, AB'nin inandırıcılığı ve güvenilirliği darbe yemiş olur. 
Böyle bir ihtimal var mı 
AB ülkelerinin 2005 gündeminde Avrupa Anayasası'nın kabul edilmesi var. Kiminde parlamento onayı, kiminde referandum gerekiyor bunun için. 
Bu süreçte, özellikle Fransa'da Türkiye'nin önemli bir konu olduğu malum. Bu nedenle, Türkiye'yle müzakerelerin referandum sonrasına bırakılması bir ihtimal olarak kulislerde konuşuluyor. 
Türkiye, böyle bir ihtimalin gerçekleşmesine kesin karşı. Bunu daha önce gecikmeksizin diye verilen sözün tutulmaması olarak görüyor. 
Ankara'nın rahatsızlık duyduğu başka noktalar da var. Komisyon raporunda serbest dolaşımla, tarımla ilgili çifte standart kokan hükümlerin, ayrımcılığa işaret eden açık uçlu müzakere gibi deyimlerin değiştirilmesini de istiyor. 
Ama Ankara bunun kolay olmadığını da biliyor. Çünkü, Türkiye'yi AB içinde destekleyenler, ancak bu deyimler sayesinde Türkiye'ye karşı olanların yumuşatılabildiğini söylüyorlar. 
Bu açılardan gelecek haftaki Berlin Zirvesi belirleyici bir durak. Schröder - Chirac - Erdoğan üçlüsü 26 Ekim'de Alman başkentinde buluşup bu konuda belki de noktayı koyacaklar. 
Uzun lafın kısası 
AB verdiği sözü tutmak ve müzakereleri ipe un sermeden en geç 2005 Haziran ayında başlatmak durumunda. Türkiye'nin haklı beklentisi budur. 



</TEXT>
</DOC>
