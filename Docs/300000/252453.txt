<DOC>
<DOCNO> 252453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy09.html </URL>
<DATE> 2004/07/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
DYP "İki gündür zam sağanağı yaşanıyor" 
</HEADLINE>
<TEXT>

     DYP Genel Başkan Yardımcısı Celal Adan, iki gündür ''zam sağanağı'' yaşandığını savunarak, iktidarın zihniyetinin ülkeyi krizlere götüren iktidarlardan farklı olmadığını, bu iktidarın da öncekiler gibi sorgusuz sualsiz IMF'ye ''evet'' dediğini bildirdi. 
     Celal Adan, yaptığı yazılı açıklamada, petrol ürünlerine yapılan zammın ardından köprü ve otoyol ücretlerinin de artırıldığını anımsatarak, ''IMF'ye meydan okuyarak, önceki iktidarlardan farklı davranacaklarını söyleyerek iktidara gelenlerin, halka verilen tüm vaatleri çiğneyerek yollarına devam ettiğini'' ifade etti. 
     Türkiye'nin petrol ürünlerini en pahalı kullanan ülkeler arasında yer aldığına dikkati çeken Adan, petrol zammının yalnızca araç kullananları değil, diğer ürünlerin fiyatlarında artışa yol açacağı için tüm vatandaşları etkileyeceğini belirtti. Celal Adan, açıklamasında şu görüşlere yer verdi 
     ''Bu iktidarın zihniyeti de ülkeyi krizlere götüren iktidarlardan farklı değildir. Onlar da sorgusuz sualsiz IMF'ye evet demişlerdi, bunlar da aynısını yapıyorlar. Yatırımlarla ve istihdamla hiç ilgilenmeyen bir IMF programına körü körüne sadakatin, ne tür sorunlar yarattığı unutulmuş gözüküyor.'' Adan, ''Hortumcuların borçlarını onlardan almak konusunda ikna edici bir atım atılamadığı takdirde, yapılan zamlar nedeniyle milletin kul hakkının bu iktidarın yakasına yapışacağını'' savundu. 
     
</TEXT>
</DOC>
