<DOC>
<DOCNO> 288397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur01.html </URL>
<DATE> 2004/11/12/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
İzmir... Market soyan iki hırsız kaçarken kaza yaptı... 
</HEADLINE>
<TEXT>

     İzmir'in Balçova İlçesi'nde, girdikleri marketi soyan 2 hırsız, emniyet güçlerinden kaçarken kaza yaptı. Araçta sıkışan hırsızları, AKS-110 ekipleri kurtardı. 
     Edinilen bilgiye göre, içinde 2 kişi bulunan 35 UCZ 27 plakalı özel araç, Narlıdere İlçesi'nde emniyet güçleri tarafından durdurulmak istendi. Güvenlik güçlerinin ''dur'' uyarısına uymayan araç sürücüsü, hızla kaçmaya başladı. 
     Aşırı hızlı giden 35 UCZ 27 plakalı araç, Balçova Mithatpaşa Caddesi'nde önce trafik levhasına, ardından yol kenarında park halindeki, bir turizm firmasına ait 45 DH 376 plakalı minibüse çarparak durabildi. 
     Kazada, otomobilde bulunan 2 kişi, araçta sıkıştı. Olay yerine gelen AKS-110 ekibi, önce aracı kullanan Sezgin A.'yı çıkardı. Diğer yaralı Fevzi K. da 19 , yapılan çalışmalar sonucu kullanılmayacak hale gelen araçtan güçlükle çıkarıldı. 
     Yaralılar, 9 Eylül Tıp Fakültesi Hastanesi'nde tedavi altına alındı. Sezgin A. ve arkadaşı Fevzi K.'nın sağlık durumlarının ciddiyetini koruduğu öğrenildi. 
     Yapılan soruşturmada, güvenlik güçlerinden kaçan Sezgin A. ile Fevzi K.'nın, Urla İlçesi'nde bir marketi soydukları belirlendi. Kaza yaptıkları 35 UCZ 27 plakalı özel araçta da çok miktarda sigara ve meşrubat bulundu. Aracın çalıntı olup olmadığının araştırıldığı belirtildi. 
     
</TEXT>
</DOC>
