<DOC>
<DOCNO> 274233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun38.html </URL>
<DATE> 2004/09/23/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Merkel'den yine Türkiye karşıtı sözler... 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, AB'nin Türkiye ile üyelik müzakerelerine başlama kararı alması durumunda, sadece tam üyeliğin değil, kendisi tarafından önerilen ''imtiyazlı ortaklık'' konusunun da görüşülmesi gerektiğini söyledi. 
     Frankfurter Allgemeine gazetesinin yarın yayımlanacak nüshası için açıklama yapan Merkel, Türkiye'nin AB üyeliğine karşı çabalarını sürdüreceğini, 4 Ekim'de Avrupa'daki Hıristiyan demokrat ve muhafazakar parti başkanlarının yapacağı zirvede de konuyu gündeme getireceğini belirtti. 
     Merkel, ''AB, Türkiye ile üyelik müzakerelerine başlama kararı alırsa, sadece tam üyelik değil, 'imtiyazlı ortaklık' konusunda da görüşülmesi gerekir'' dedi. 
     Başbakan Gerhard Schröder'i de Alman halkını, Türkiye'nin AB üyeliğinin doğuracağı sonuçlar konusunda yeterince aydınlatmamakla eleştiren Merkel, ''Başbakan, halk arasında Türkiye'nin AB üyeliğini yaşarken görmeyeceklermiş, bu nedenle de konuyla ilgilenmelerine gerek yokmuş gibi bir hava yaratmaya çalışıyor. Bu yanlış'' diye konuştu. 
     Öte yandan, Birlik partilerinin CDU CSU federal meclis grubu Avrupa politikası sözcüsü Peter Hintze, ''Türkiye'de çıkartılan yasalarla uygulamaları arasında hala büyük uçurumlar olduğunu'' öne sürerek, Avrupa'nın Türkiye'yi modernleştirme yönünde desteklemesi, ancak bunun ''imtiyazlı ortaklıkla'' yapılması gerektiğini ifade etti. 
     Hıristiyan Sosyal Birlik Partisi'nin CSU federal meclis grubu Başkanı Michael Glos da, ''Türkiye'nin üyeliğinin AB'yi ekonomik ve siyasi yönden zorlayacağı'' iddiasını tekrarlayarak, Başbakan Schröder'in, Alman halkının çoğunluğunun istememesine rağmen zorla Türkiye'nin AB üyeliğini kabul ettirmeye çalıştığını öne sürdü. 
     
</TEXT>
</DOC>
