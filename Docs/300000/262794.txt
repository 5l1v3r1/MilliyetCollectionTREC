<DOC>
<DOCNO> 262794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy03.html </URL>
<DATE> 2004/08/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Almanlardan Ecevit'e ödül ayıbı 
</HEADLINE>
<TEXT>

     GÜRSEL KÖKSAL Frankfurt 

Almanya'nın en önemli uluslararası ödüllerinden "Karlpreis"ın tarihinde ilk kez, 1980'de, neden verilmediği ortaya çıktı. 7. Cumhurbaşkanı Kenan Evren'i kızdırmak istemeyen Alman hükümetinin, 1980'de Bülent Ecevit'in Almanya'nın en büyük ödülü olan "Karlpreis"ı almasına engel olduğu kaydedildi. 
     Türkiye Araştırmalar Merkezi TAM Direktörü Prof. Dr. Faruk Şen, "Ödülün Ecevit'e verilmesine ramak kalmıştı. Fakat 12 Eylül'ün mimarı Kenan Evren'i kızdırmak istemeyen Alman hükümeti, Türkiye'den gelen etkilerle o yılki ödülün Ecevit'e verilmesine mani oldu" dedi. Şen, "Bu olayı politikayı bıraktıktan sonra Bülent Ecevit'in ve Türk halkının duymasında büyük yarar var. Türkiye'nin Avrupa'da uluslararası alanda bir ödül alma şansını o dönemin hükümeti maalesef çok gördü. 12 Eylül'ün yapısı buna mani oldu" diye konuştu. 
     1950'den itibaren Avrupa'nın gelişimine, dünya barışına, insanlığa katkıları nedeniyle Alman ya da yabancı politikacı ve devlet adamlarına verilen ödülün sahipleri arasında Winston Churchill, Henry Kissenger, Helmut Kohl, Tony Blair, Bill Clinton, Giscard d'Estaing da yer alıyor. Şen, "1980'de Ödül Komitesi'ne giden öneriler arasında en favori politikacı Ecevit'ti. SPD yetkilileri, Aachen'daki jüri üyeleriyle birlikte Ecevit için referans hazırlatmışlardı. Ödülü tarihinde ilk kez bir Türk politikacısı alacaktı. Uluslararası platformda kaçırılan bu fırsat hem o günkü hükümetin ayıbı, hem de bu konuda taviz veren Alman politikacıların bir eksikliğidir" dedi. 
     
</TEXT>
</DOC>
