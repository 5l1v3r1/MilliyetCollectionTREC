<DOC>
<DOCNO> 269177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/yazar/uras.html </URL>
<DATE> 2004/09/05/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Sünnet mevsimi bitiyor 
</HEADLINE>
<TEXT>


Geçen Cuma öğleden sonra 'Kürkçü Mustafa' ile Mahmutpaşa'da dolaşırken 'sünnet kıyafeti satan' dükk nların bolluğu dikkatimi çekti. Perakende ve toptan sünnet kıyafeti satan Burak Konfeksiyon'un sahibi Aslan Menteşe'den sünnet kıyafetlerinin fiyatını öğrendim. 
Bizim zamanımızda sünnet kıyafeti denilen şey bir beyaz entari idi. Günümüzde üç çeşit kıyafet varmış. Subay kıyafeti, kaftan ve kavuk. Subay kıyafeti bildiğimiz kasketli üniforma. Kaftan denilen kıyafet, beyaz kenarlı, pullu takke ile beyaz elbise. Kaftan, kavuklu Osmanlı kıyafeti... Pelerini de var... Bu kıyafetlerin bir sürü de aksesuvarı var. Asa, kama, tabanca, çarık, ayakkabı, terlik gibi şeyler de alacaksınız. 
Bir sünnet çocuğunun giyimi, 50 milyon lira ile 250 milyon lira arasında değişiyor. 
Mayıs ayında başlayan sünnet mevsimi, okullar açılınca sona erecek... Türkiye'de 'sünnet' adeti ekonomide önemli bir harekete yol açıyor. Giyim, kuşam, eğlence, hediye, sağlık hizmeti derken çok sayıda aile bu sayede geçinip gidiyor. 
Geçenlerde gazeteci arkadaşım Zeynep Göğüş oğlu Ali Sinan'ı sünnet ettirdi. Uzun zamandır sünnet şenliğine katılmamıştım. Bahçeye 5 yaşındaki Ali Sinan'ın arkadaşları dolmuş. Kuklacı Arif Duygu Tansı kukla sahnesi kurmuş. Derken gümbür gümbür Eyüp Belediyesi Mehteran Bölüğü bahçeye daldı... O küçücük bahçede çocukların mutluluğunu görecektiniz. 
Yarın akşam da gazeteci arkadaşımız Murat Sabuncu'nun oğlu Muratcan'ın sünnetine gideceğiz. Muratcan 9 yaşında... Herhalde onun sünnetinde kukla oynatmayacaklar... 
Geçenlerde Doktor Gürbüz Barlas Amcamız Amerikan Hastanesi'nin yeni açılan Çocuk Cerrahisi Kliniği'ni gezdirdi. Bu bölüm tarafından aileler için hazırlanan 'Sünnet Bilgilendirme Notu' dikkatimi çekti. Bir tane aldım. Okudum. Bu notta anlatıldığına göre "sünnet, penisin glans bölümünü saran cildin kesilip alınması" işlemine verilen isim imiş. 
Eskiden sünneti sünnetçiler veya sağlık memurları yapardı. Günümüzde sünnet kliniklerde, sağlık ocaklarında, hastanelerde yapılıyor. Hastaneden aldığım bilgi notundan öğrendiğime göre, şimdilerde hastanelerde doğum yapanlar, erkek çocuklarını doğumdan hemen sonra hastanede sünnet ettiriyormuş. Yeni doğan dönemde sünnet yapılmaması halinde önerilen, bir buçuk - üç yaş arası veya altı yaş sonrası sünnet imiş. 
Bu sünnet işi nereden çıktı diyerek kitaba baktım. Çok eski tarihlerden beri özellikle Afrika halkı, Yahudiler, Müslümanlar çocuklarını sünnet ettirirmiş. İlkel anlayışa göre, sünnet bir çeşit kurban töreni imiş. Bu törende kişi hayatını borçlu olduğu tanrısına gövdesinin tümünü değil, bir parçasını kurban edermiş. Bir başka anlatıma göre sünnet erkeklerin topluma katılma töreniymiş. Cinsiyet organının kutsallığı ve kan akması bu törenin temelini oluştururmuş. 
Sünnetin sağlık bakımından yararını ilk olarak tarihçi Heradotes söz etmiş. 
Genelde uzmanlar sünnetin sağlığa yararının bilinmediğini ama zararının olmadığını söylerler. 
İslam dininin doğmasından sonra sünnet Müslümanlarda da yerine getirilmesi gereken bir görev kabul edildi. Dinimize göre, bütün erkek çocukların buluğa ermeden sünnet edilmesi, sünnet sırasında dua okunması çocuğa Tanrı'dan iman sağlamlığı dilenmesi esastır. 



</TEXT>
</DOC>
