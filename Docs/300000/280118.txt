<DOC>
<DOCNO> 280118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur27.html </URL>
<DATE> 2004/10/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
TRT'de "barter" dönemi... 
</HEADLINE>
<TEXT>

     Yeni dönemde önemli mal ve hizmetlerin büyük bölümünü gelişmiş bir takas sistemi olan ''Barter'' yoluyla sağlayan TRT, 8 aylık dönemde bu uygulamadan yaklaşık 38 milyon dolar kazançlı çıktı. 
     TRT'nin bu yılın 8 aylık dönemine ilişkin bilançosu, TRT'nin yenilenen dergisi ''RTV''nin Ekim ayı sayısında yayınlandı. 
     Buna göre, 2002 yılında 12 milyon dolar, 2003 yılında 10 milyon dolar barter geliri sağlayan TRT, yeni yönetimin reklam pazarlama olayına ağırlık vermesi sonucu, stüdyo inşaatı yapımı, binaların doğalgaza dönüşümü, vericilerin bakım ve tadilatı, her türlü yolcu ve kargo taşımacılığı gibi yüksek maliyetli birçok hizmeti barter karşılığı sağladı. 
     Bugüne kadar sadece bilgisayar, televizyon, mobilya gibi belli ürünler üzerinden yapılan barter anlaşmaları, bu dönemde, inşaattan taşımacılığa, kurumun ihtiyacı olan arabaların temininden altyapı ihtiyaçlarına kadar çok sayıda alana yaygınlaştırıldı. TRT, kurum hizmetlerinde kullanılmak üzere 105 aracı da barter yoluyla kiraladı. Böylece 2004 yılında 8 aylık dönemde yaklaşık 38 milyon dolar nakit para, kurumun kasasında kaldı. 
     Öte yandan TRT-INT yayınının Avustralya iletimi de barter karşılığı yapılmaya başlandı. Bu uygulama sonucunda da 3 milyon 300 bin Euro, TRT'nin kasasında kalacak. 
     
     REKLAM SÜRESİ DOLULUK ORANLARINDA ARTIŞ... 
     TRT'nin kullanılan reklam sürelerinde yılın 8 ayında belirgin artış yaşandı. 
     TRT-1'in reklam süresi doluluk oranı, bu yılın Ocak-Temmuz ayları arasında yaklaşık yüzde 31 oranında arttı. TRT-1'in reklam süresi doluluk oranı 2004'ün Ocak ayında yüzde 27 iken, bu oran Temmuz ayında yüzde 58'e yükseldi. Reklam piyasasının en durgun olduğu Ağustos ayında ise reklam süresi doluluk oranı yüzde 41.44 olarak gerçekleşti. 
     
     SPONSORLUK GELİRLERİ ARTTI 
     Öte yandan 2004'ün Ocak-Ağustos ayları arasında TRT'nin sponsorluk gelirlerinde de artış görüldü. 
     2002 ve 2003 yıllarının aynı döneminde yaklaşık 4,5 trilyon lira sponsorluk geliri kazanan TRT, bu yıl ise 8 ayda 5 trilyon 287 milyar lira sponsorluk geliri elde etti. 
     Kurum personelinin maaşlarının ödenmesinden de gelir sağlamayı planlayan TRT, maaş ödemeleri konusunda bir banka ile anlaştı. Buna göre, merkez ve taşra teşkilatlarda görev yapan kadrolu, geçici ve akitli personelin maaş, ikramiye ve istihkak ödemeleri ile vergi, sigorta, telefon, elektrik gibi diğer ödemeleri karşılığında, kurumun ayni ve nakdi olarak 4 trilyon 551 milyar liralık mal ve hizmetleri, anlaşma sağlanan banka tarafından karşılanacak. 
     
     110 TRİLYON LİRALIK BANDROL GELİRİ... 
     Bu arada TRT'nin bandrol gelirlerinde de artış görüldü. 
     TRT'nin en önemli kaynaklarından olan bandrol gelirlerinde de bu yıl sıkılaştırılan denetimler, firmalarla yürütülen diyaloglar ve Gümrük müdürlükleri ile koordineli yapılan istatistiki çalışmalar sonucu önemli artış kaydedildi. 
     2002 yılında 29.3 trilyon lira olarak gerçekleşen bandrol gelirleri, 2003 yılında 63 trilyon liraya yükseldi. TRT bu yıl itibariyle toplam 110 trilyon liralık bandrol geliri bekliyor. 
     TRT, bu yıl 8 ayda kitap, cd, vcd gibi ürünler ile program ve program materyalleri satışından da yaklaşık 204 milyar lira gelir elde etti. 
     
</TEXT>
</DOC>
