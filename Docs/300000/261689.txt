<DOC>
<DOCNO> 261689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/yasam/axyas01.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarap kavgası 
</HEADLINE>
<TEXT>


13 yıldır yapılmayan şarap festivali Şarköy'ü karıştırdı. Müftü 'Haram' derken, AKP'li belediye başkanı 'İlçemizin en ünlü ürünü' diyerek festivali savunuyor 

NURİ ÇAĞLAR Tekirdağ DHA 

AKP'li Şarköy Belediyesi, 13 yıl aradan sonra, gelecek yıl şarap festivali düzenleme kararı aldı. Festivali eleştiren İlçe Müftüsü Ruşen Özkan, şarabın haram olduğunu söylerken, Belediye Başkanı Can Gürsoy "İlçemizin en ünlü ürünü" diyerek festivali savundu. 
Belediyenin, halktan ve şarap üreticilerinden gelen istek üzerine, ekonomik zorluklar nedeniyle gerçekleştirilemeyen festivali gelecek yıl yeniden düzenleyecek olması, yerel basında yankı buldu. 
Ancak Çarşı Camii'ndeki cuma vaazında konuşan Müftü Özkan, "Şarap dinimizde haramdır. Şarap festivali yerine, üzüm, kiraz, deniz ya da zeytin festivali düzenlenebilir" dedi. 

'Sadece uyardım' 
Vaazında, trafik kazalarından aile içi huzursuzluğa kadar birçok sorunun içkiden kaynaklandığını ve gençliğin uyuşturucudan uzak tutulması gerektiğine değindiğini belirten Özkan, şöyle konuştu 
"Bu tür organizasyonlar, insanları içkiye, uyuşturucuya teşvik eder. Zaten devletin de görevi gençliği uyuşturucudan, içkiden uzak tutmak. Halkı uyarmak, Diyanet'in ve benim görevim. Bu gibi vaazlar asayişe yardımcı olur, alkollü içeceklerden uzak durulmasına yarar sağlar. Türkiye fetvayla yönetilen bir ülke değil. 'Şarap festivali' yapılmasın dememle, yapılmayacak anlamına gelmez. Yalnızca içkinin zararına dikkat çekmek istedim." 

Şarabın önemi ayrı 
İlçenin en ünlü ürününün şarap olduğunu anımsatan Belediye Başkanı Can Gürsoy ise şunları söyledi "Festivalin, Şarköy, Mürefte ve Hoşköy'e bereket, şenlik havası getirmesi için yapılması gerekiyor. Şarabın hammaddesi üzüm. Festivalin adı, şarap, üzüm ya da bağbozumu festivali olabilir. Şarap firmalarıyla görüşüldü ancak zaman yetmeyeceği için festival gelecek yıla kaldı. Şarabın yöremizde ayrı bir önemi var." 

Tanıtıma katkı sağlayacak 

Şarköy Şarap Festivali'ni bu yıl da düzenlemeyi çok istediklerini kaydeden Kaymakam Ekrem Ballı ise "Şarap üreticileri ve belediye başkanlarıyla bir araya geldik. Zaman darlığı nedeniyle seneye kaldı" dedi. Şarköy'de geçen yıl üretilen 57 milyon kilo üzümden 21 milyon kilosuyla şarap yapıldığını belirten Ballı, "Şarköy, festivalleriyle daha iyi tanıtım imk nına sahip olacak" diye konuştu. 


</TEXT>
</DOC>
