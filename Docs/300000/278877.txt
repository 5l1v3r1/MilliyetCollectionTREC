<DOC>
<DOCNO> 278877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sondun18.html </URL>
<DATE> 2004/10/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Verheugen Günün birinde Türklerin göçüne sevineceğiz 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Avrupalıların günün birinde Türklerin göçüne sevineceklerini söyledi. 
     Alman Der Spiegel dergisi, Verheugen'in, diğer AB Komisyon üyelerini tüm direnişlere rağmen Türkiye konusunda ikna etmeyi başardığını yazdı. 
     Verheugen'in, Avrupa ülkelerinde sadece nüfusun gerilemesinden dolayı bile Türkiye'ye ihtiyaç duyulacağını belirterek, ''Günün birinde Türklerin göçüne sevineceğiz. Önemli olan doğru kişilerin gelmesi'' şeklinde konuştuğu ifade edildi. 
     Türkiye'nin AB üyeliğinin bazı risklere rağmen Avrupa kıtası için büyük avantajlar sağlayacağını kaydeden Verheugen, AB'nin Türkiye ile birlikte dünya siyasetinde önemli rol oynayacağını ve büyük bir ekonomik potansiyele sahip olduğunu söyledi. 
     AB Komisyonu tarafından Türkiye hakkında hazırlanan rapora sadece Hollandalı komisyon üyesi Frederik Bolkestein'ın karşı çıktığı belirtilen haberde, en yoğun tartışma konusu olan Kıbrıs sorunuyla ilgili olarak diğer bazı komisyon üyelerinin endişelerini de Verheugen'in giderdiği kaydedildi. 
     Verheugen'in, Türkiye'nin tam üyeliği için önce Kıbrıs sorununun çözülmesi gerektiğini, ancak adada yapılan referandumlarda KKTC'de alınan olumlu sonuçtan dolayı Kıbrıslı Türklerin cezalandırılamayacağını belirttiği ifade edildi. 
     Haberde, Kıbrıs Rum kesiminin daha şimdiden KKTC'ye yapılması planlanan 259 milyon euro mali yardımı engellediği, KKTC ile Rum kesimi arasında doğrudan ticaret yapılmasını da, kontrolü tümüyle kaybedebileceği endişesiyle engellemeye çalıştığı kaydedildi. 

     
</TEXT>
</DOC>
