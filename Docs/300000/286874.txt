<DOC>
<DOCNO> 286874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/soneko06.html </URL>
<DATE> 2004/11/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
AB'de sağlıkta en çok vergiyi Türkiye alıyor... 
</HEADLINE>
<TEXT>

     Avrupa Birliği'ne AB üye 25 ülkeden yalnızca 8'i sağlık hizmetlerinden yüzde 3 ile yüzde 10 arasında KDV 
     alıyor. 17 ülke ise sağlık hizmetlerine KDV uygulamıyor. 
     Türkiye, yüzde 18'le sağlık hizmetlerinden en yüksek KDV'yi alan ülke olarak ön plana çıkıyor. 
     Ekonomi Koordinasyon Kurulu EKK , Başbakan Yardımcısı Abdüllatif Şener başkanlığında 5 Kasım'da yaptığı toplantıda, AB ülkelerinde KDV oranlarını da değerlendirdi. 
     Toplantıya sunulan bir çalışmaya göre, Türkiye sağlık hizmetlerine uyguladığı yüzde 18 KDV ile AB ülkeleri arasında ilk sırada yer alıyor. 
     Türkiye'yi yüzde 10 KDV'yle Avusturya, yüzde 8 KDV'yle Yunanistan izliyor. Almanya, İspanya ve Polonya sağlıkta yüzde 7, Belçika yüzde 6, Fransa yüzde 5.5, Lüksemburg yüzde 3 KDV uyguluyor. 
     
     17 ÜLKE VERGİ ALMIYOR 
     17 AB ülkesinde ise sağlıktan vergi alınmadığı 
     belirlendi. Bu ülkeleri Danimarka, İrlanda, İtalya, Hollanda, Portekiz, Finlandiya, İsveç, İngiltere, Çek Cumhuriyeti, Estonya, Güney Kıbrıs, Letonya, Litvanya, Macaristan, Malta, Slovenya ve Slovakya oluşturdu. 
     
     YOLCU TAŞIMACILIĞINDA DA ÜST SIRALARDA 
     Türkiye, yolcu taşımacılığında en yüksek vergiyi alan ülkeler arasında yer alıyor. Türkiye, Estonya ve Letonya yolcu taşımacılığında yüzde 18 KDV'yle ilk sırada bulunuyor. 
     Daha sonra, yüzde 15 KDV'yle Macaristan, yüzde 10 KDV'yle İtalya ve Avusturya geliyor. 
     
     GIDADA DA BİRÇOK ÜLKEDEN FAZLA VERGİ ALIYOR 
     Türkiye, gıdada da birçok AB ülkesinden daha fazla vergi alıyor. Gıdada en yüksek KDV'yi yüzde 25'le Danimarka uyguluyor. Daha sonra yüzde 19'la Slovakya, yüzde 18'le Estonya ve Letonya, yüzde 17'yle Finlandiya, yüzde 15'le Macaristan, yüzde 12'yle İsveç, yüzde 10'la Avusturya, yüzde 8.5'le Slovenya, yüzde 8'le Türkiye ile Yunanistan geliyor. 
     Gıdada İrlanda, İngiltere, Güney Kıbrıs ve Malta hiç vergi almıyor. Polonya gıdada yüzde 3, İtalya ve İspanya yüzde 4, Litvanya ve Portekiz 5, Fransa yüzde 5.5, Belçika 6, Almanya 7 KDV alıyor. 
     
     GAZETE, DERGİ VE TARIMDA DÜŞÜK 
     Türkiye, gazete, dergi ve tarımsal girdilerde ise AB'de en düşük KDV'yi alan ülkeler arasında yer alıyor. Türkiye, gazete, dergi ve tarım girdilerine yalnızca yüzde 1 düzeyinde KDV uyguluyor. 
     Elektrik, doğalgaz, giyim, lokanta gibi hizmetler ise Türkiye yüzde 18 KDV'yle orta sıralarda bulunuyor. 
     
     GENEL KDV DÜZEYİ ORTALARDA 
     Bazı ürünlerdeki yüksek KDV oranlarına rağmen Türkiye, genel KDV düzeyinde orta sıralarda yer alıyor. 
     AB ülkeleri arasında genel KDV oranlarında ilk sırayı yüzde 25'le Danimarka, İsveç ve Macaristan alıyor. Genel KDV oranı Finlandiya ve Polonya'da yüzde 22, Belçika ve İrlanda'da yüzde 21, İtalya, Avusturya ve Slovenya'da yüzde 20, Fransa'da yüzde 19.6, Hollanda, Portekiz, Çek 
     Cumhuriyeti ve Slovakya'da yüzde 19 düzeyinde bulunuyor. 
     Türkiye, Yunanistan, Letonya ve Litvanya'da ise genel KDV oranı yüzde 18 düzeyinde seyrediyor. 
     Genel KDV oranı İngiltere'de yüzde 17.5, Almanya ve İspanya yüzde 16, Malta, Güney Kıbrıs ve Lüksemburg'da yüzde 15 olarak gerçekleşiyor. 
     
</TEXT>
</DOC>
