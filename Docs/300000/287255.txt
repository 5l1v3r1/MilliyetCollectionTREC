<DOC>
<DOCNO> 287255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonyas06.html </URL>
<DATE> 2004/11/08/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
20 santimlik balık Çin'den Türkiye'ye gelmiş 
</HEADLINE>
<TEXT>

     Yaşar ANTER DHA 

MUĞLA'nın Milas İlçesi Güllük beldesinde balıkçıların ağlarına takılan 20 santimetre boyundaki ilginç balığın Güney Çin Denizi'nde yaşayan 'Macroramphosidae' olduğu belirlendi. 
     Güllük Körfezi'nde avlanan balıkçıların ağlarına takılan ve 20 santimetre uzunluğunda, 65 gram ağırlığındaki, ağzı uzun hortum şeklindeki pembe renkli balık, balıkçıları heyecanlandırdı. Bölgedeki balıkçıların ilk kez gördüğü ilginç balık, incelenmesi için Bodrum Su Ürünleri Araştırma Enstitüsü'ne gönderildi. Balığın genellikle Güney Çin Denizi, Tayvan kıyılarında 50 ile 600 metre derinlikte sürüler halinde yaşamayı seven Macroramphosidae' olduğu belirlendi. 
     Su Ürünleri Araştırma Enstitüsü yetkilileri Ege ve Akdeniz kıyılarında rastlanmayan balığı ilk kez gördüklerini belirtti. En fazla 20 santimetre kadar büyüyen ve sıcak denizleri seven balığın Güllük Körfezi'ne kadar nasıl geldiği Enstitü görevlilerini de meraklandırdı. 
     
</TEXT>
</DOC>
