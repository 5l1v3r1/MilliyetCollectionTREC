<DOC>
<DOCNO> 283693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun22.html </URL>
<DATE> 2004/10/27/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kyoto'nun kaderi Putin'in ellerinde 
</HEADLINE>
<TEXT>

     Rus parlamentosunun alt kanadı Duma'nın geçen hafta kabul ettiği Kyoto Protokolü, Rusya Federasyon Konseyi tarafından da onaylandı. 
     Federasyon Konseyi'nin bugünkü oturumunda Duma tarafından gönderilen Kyoto Protokolü 139'a karşı 1 oyla kabul edildi. 
     Protokolün yürürlüğe girebilmesi için Rusya Devlet Başkanı Vladimir Putin tarafından imzalanması gerekiyor. 
     Kyoto Protokolü, küresel ısınmaya neden olduğu belirtilen sera etkisi yapan karbondioksit gibi gazların atmosfere salınımının sanayileşmiş ülkeler tarafından azaltılmasını öngörüyor. 
     Protokol, Rusya'nın onaylamasıyla yürürlüğe girebilecek. 
     Bush hükümeti, Mart 2001'de anlaşmayı onaylamamayı kararlaştırmış ve dünyanın tepkisini çekmişti. İki ''retçi'' devden Rusya'nın protokolü onaylamasıyla, ABD yalnız kalmış oldu. 
     
</TEXT>
</DOC>
