<DOC>
<DOCNO> 253230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun03.html </URL>
<DATE> 2004/07/06/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
İsrail'den füze saldırısı Prof. Halid Selah ile 16 yaşındaki oğlu öldü 
</HEADLINE>
<TEXT>

     Batı Şeria'nın Nablus kentindeki Ein Beyt İlma mülteci kampında dün gece meydana gelen çatışmalarda 1 İsrail askeri öldü, ölen Filistinli sayısı da 4'e yükseldi. 
     Filistinli hastane kaynakları, Neceh Üniversitesi'nde görevli Amerikan vatandaşı Profesör Halid Selah ile 16 yaşındaki oğlu Muhammed'in, Nablus'taki evlerinde öldürüldüğünü belirtti. 
     Görgü tanıkları, profesör ile oğlunun bulunduğu eve İsrail helikopterinin ateş açtığını söylediler. 
     Filistinli yetkililer ayrıca, dün gece kampta meydana gelen çatışmada, Filistin Halk Kurtuluş Cephesi'nin önde gelen 2 üyesinin öldürüldüğünü bildirdi. 
     İsrail ordusundan yapılan açıklamada, çatışmaların, İsrail askerlerinin kampta bir tutuklama operasyonu yapmasıyla patlak verdiği, askerlerin, zanlıların gizlendiği eve ilerlediği sırada çatışma çıktığı belirtildi. 
     Açıklamada, olaylarda 1 İsrail subayının öldüğü, 3 askerin yaralandığı kaydedildi. 
     
     İsrailli subay, Filistinli profesör... 

     Batı Şeria'nın Nablus kentindeki mülteci kampında dün gece çıkan çatışmalarda ölen İsrail askerinin özel kuvvetler subayı, Filistinlilerin ise Filistin Halk Kurtuluş Cephesi FHKC Batı Şeria askeri lideri ile yardımcısı olduğu açıklandı. 
     İsrail ordusundan yapılan açıklamada, Ein Beyt İlma kampındaki çatışmada adı açıklanmayan bir özel kuvvetler subayının öldüğü belirtilirken, 3 askerin yaralandığı da doğrulandı. 
     Filistinli güvenlik kaynakları da ölen 2 Filistinlinin FHKC Batı Şeria komutanı Yaman Farac ile yardımcısı olduğunu söyledi. 
     Bu arada, Nablus'ta dün gece öldürülen Neceh Üniversitesi'nde görevli Profesör Halid Selah ile 16 yaşındaki oğlu Muhammed'in, daha önce açıklandığı gibi Amerikan vatandaşı olmadığı, ''yeşil kart'' sahibi Filistinliler oldukları bildirildi. 
     Görgü tanıkları ve askeri kaynaklar, Selah ile oğlu Muhammed'in evlerinin dışındayken İsrail komandolarının açtığı ateş sonucu öldüklerini söylediler. İsrail helikopterlerinin de binaya en az 4 füze attığı belirtiliyor. 
     
</TEXT>
</DOC>
