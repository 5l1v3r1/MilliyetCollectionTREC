<DOC>
<DOCNO> 280981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/soneko08.html </URL>
<DATE> 2004/10/17/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
"Türkiye, kaybettiği 10 yıllık ekonomik gücü yeniden kazanıyor" 
</HEADLINE>
<TEXT>

     Dünyanın önde gelen finans kuruluşlarından Morgan Stanley Yatırım Bankası'nın ekonomisti Serhan Çevik, Türkiye'nin koalisyon hükümetlerinin istikrarsızlığıyla son 10 yılda ekonomik gücünü kaybettiğini, ancak mevcut hükümetle bu gücü yeniden kazandığını söyledi. 
     Çevik, Adana Sanayici ve İşadamları Derneği'nin davetlisi olarak geldiği Adana'da AA muhabirine yaptığı açıklamada, Türk ekonomisinin umut verici düzeyde büyüme gösterdiğini, yabancı yatırımcıların da bu gelişmeleri yakından takip ettiğini vurguladı. 
     Yatırımcılar için hazırladığı Türkiye ile ilgili ekonomi raporlarında ülke ekonomisinin ''hızla ayağa kalktığı''ndan bahsettiğini belirten Çevik, ''Büyüme hızı ve enflasyondaki düşüş güven verici gözüküyor, bunlar Türkiye için önemli gelişmeler'' dedi. 
     İç talebin son yıllarda artış gösterdiğini, ancak bunun gelip geçici artışlar olduğunu kaydeden Çevik, ihracattaki artışların önemli olduğunu, ülke ekonomisinin gelecek yılda yüzde 7.5 artış göstermesini beklediklerini söyledi. 
     Ekonomide 1990'lı yılları ''kaybedilmiş yıllar'' olarak nitelendiren Çevik, şu görüşleri savundu 
     ''Türkiye'deki koalisyon hükümetleri birçok ülkede olduğunun aksine istikrarsız bir yapı sergiledi. Bütün sıkıntılar politik belirsizlik, büyüme hızındaki dengesizlikten kaynaklanıyordu. Bu durum ülkeye yatırım yapmak isteyen yabancı sermayeyi de kaçırdı. Ancak, mevcut hükümetle birlikte sistemde değişti. Şu anda ortada çok olumlu bir tablo var. Türkiye, koalisyon hükümetlerinin istikrarsızlığıyla kaybettiği 10 yıllık ekonomik gücü yeniden kazanıyor. Türkiye Cumhuriyeti'nde, kuruluşundan 2003 yılına kadar 6 bin 600 yabancı sermayeli şirket kurulmuş, oysa son 1.5 yılda bu rakam 2 bin 200'e ulaşmış.'' Morgan Stanley Yatırım Bankası'nın Avrupa, Ortadoğu ve Kuzey Afrika ülkelerinden sorumlu portföy yöneticisi ve New York borsasında kota edilmiş Türkiye fonu sorumlusu Ahmad Zuatier de Türkiye'nin AB'ye üye ülkelere oranla daha avantajlı konumlara sahip olduğunu vurguladı. 
     Zuatier, Morgan Stanley'in avantajları nedeniyle Avrupa yerine Türkiye'ye yöneldiğini ifade ederek, şöyle konuştu 
     ''Türkiye'nin gerekli altyapıya sahip olması, kendi markasını üretebilmesi ve dünya pazarına satabilmesi bizi yüreklendiriyor. Bu özellikler zor bulunur nitelikte. Özellikle coğrafi ve altyapı avantajlarının bir arada bulunması önemli. 
     Ayrıca, Türkiye ekonomisi önemli gelişmeler sağlıyor. Reel faizlerin hızla düşmesini bekliyoruz. Bu düşüş ile borsadaki hisse senetleri de değer kazanacaktır. Yabancı ve Türk yatırımcıların şirketlerinin karlılık oranı giderek artıyor. Bu gelişmeler bizim gibi herkeste sürpriz etkisi yarattı.'' 
     
</TEXT>
</DOC>
