<DOC>
<DOCNO> 278855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/yazar/temelkuran.html </URL>
<DATE> 2004/10/10/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Yağmur "Şiyiri" 
</HEADLINE>
<TEXT>

Susuyor şehir, terbiyeli. Yalnız şıkırtılı su sesi. Sigara içilmeyecekse yağmurla çay niye var Madem aşık olunmayacak, kadınlar ve adamlar niye Böyle böyle uzar gider yağmur boyunca... 

Yağmur bundan böyle artık hiç durmayacakmış gibi başladı. Ağacı yıkadı, betonda ağladı, ahşaba rahvan sızdı. Şeylerde izini bırakarak ıslak, sonbahar bastırdı. 
Her sokak kendi aşağısına akıyor şimdi. Her asfalt denize döküyor kendini. Denizsiz şehirlerde nerede bekler yağmur suları yazı Birikip birikip nerede Bu yüzden acaba daha mı acelecidir akan asfaltlar denizli şehirlerde Gidilecek yeri ve yolu bildiği için su daha mı hızlı akar acaba denizli memleketlerde Annesine mi kavuşur küçük su birikintileri... Bu yüzden mi aceleci çocuk-suları yerin Annesine koşar gibi. 



Kaçınız düşünüyor acaba yağmur başladığında binaları çitileye çitileye yıkamayı Foşur foşur yıkasak apartmanları ve apartmanların insanlarını... Tülde çoğalır sabun, köpük dolgunlaşır, öyle. Kütle kütle. 
Dirilir renk, su yüzüne vurunca. Kimi arabalar, kimi şemsiyeler ve sardunyalar artık aynı derecede neşede. Renklerden önce kırmızı uyanır çünkü, yağmur ilk geldiğinde. Uyanık bir renktir kırmızı, en gösterişçi. Kırmızı özel olarak seviniyordur sanırım zaman ibresi sonbahara değdi mi... Deneyimli bir pavyon kadını gibi Sahne vakti 



Susuyor şehir, terbiyeli. Yalnız şıkırtılı su sesi. Yağmur susturur sokağı. Kar daha beter mühürler sokakların çenesini. Acaba herkes yağmurla kendi eteklerine, eteklerinden içerilerine çekiliyor mu Acaba herkes 
"Cama vuran her damlada" diye başlayan o şarkının gerisini düşünüyor mu Hep hatırlayamayarak hohlayıp cama... Artık sevdiğinin ismini buğuya yazma modası çoktan mı geçti Bir de yumruğu sıkıp, küçük parmak tarafındaki yanını cama bastırıp, bir küçük canlının ayak izine benzeyen bu ize parmaklar çizmek vardır ki bazı şakalar tanımadığınız, karşı apartmanda oturan insanlara yapılır 



Bizim bakkal çay yapıyor şimdi. Komutanların en kahramanı olarak yönetiyor yağmur sularını. Fırçası elinde püskürttükten sonra suyun sinsi askerlerini, dinleniyor biraz, tavşan kanı. Sonra tekrar başlıyor taarruz. Bizim bakkal müthiş taktik planlar kuruyor düşmana karşı. Şuraya bir delik açmayı, öbür taraftaki suyu o deliğe doğru akıtmayı... Tek kişilik bir muharebede, kimseye anlatamayacağı zaferler kazanarak bizim bakkal, minderli karargahında tek fırçadan oluşan ordularını yönetiyor. Ordular, ilk hedefiniz bakkalın önündeki deniz İçeri her gelene son dakika raporu vererek ve kimsenin ilgilenmediğine bozularak yeni ve her seferinde daha dahiyane hamlelerle... Bakma, sevmiş aslında yağmuru, kendi meşrebince. 



Islanan insanlar neden koşup, koşarken neden gülümserler O insanlar neden sonra su birikintilerine ayaklarını sokan çocuklara kızarlar İnsanlar kendilerinden neyi saklamaktalar 



İş toplantısındaki kaç kadın yağmura daldı geçtiğimiz yağmurlarda Cama baktılar, camda takılı kalan yağmura. Hiç konuşmak istemediler, kaç kadın Ellerine dayayıp çenesine, esneyerek, su gibi olmak istedi acaba, kaç 
Onlar evlerin içinden, camların iç tarafından yağmura bakan çiçekler gibi durur. İçerideki çiçekler yağmurun kokusunu alır mı acaba Kadınlar gibi çiçekler, camda takılı su damlasına dalar mı Bugün hiç toplantı yapmak, konuşmak istemiyor çiçekler. 



Her halükarda ıslanıyor dizden aşağısı. Ne kadar büyük olursa olsun şemsiyeler. Sonra rüzgar vurunca üşüyor dizler. Hem sonra nasıl olursa olsun bir yolunu bulup yanağa en az bir kere dokunur "yağmurun elleri". Çocuk gibi nemli olsun diye kadınların yanakları. Kadınları acaba en iyi yağmur mu anlar Ya da yağmuru mu kadınlar 
Sigara dumanı resim gibi duruyor havada. Rakı içilmeyecekse kavunla peynir niye var Sigara içilmeyecekse yağmurla çay Madem aşık olunmayacak, kadınlar ve adamlar niye Madem büyük yanlışlar ve acayip maceralar olmayacak, niye hayat Böyle böyle uzar gider yağmur boyunca... 



</TEXT>
</DOC>
