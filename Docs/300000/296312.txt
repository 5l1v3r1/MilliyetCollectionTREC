<DOC>
<DOCNO> 296312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur06.html </URL>
<DATE> 2004/12/09/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Yeni gelin şofben kurbanı 
</HEADLINE>
<TEXT>

     Adem GÜVEN İZMİR, DHA 

İZMİR'in Hatay semtinde, Ahmet Şenay ile 1,5 ay önce evlenen Hatice Şenay, şofbenden sızan gaz nedeniyle zehirlenerek yaşamını yitirdi. 
     Olay, dün akşam saat 20.00 sıralarında 200 Sokak 103 numarada meydana geldi. Kuyumculuk yapan 32 yaşındaki Ahmet Şenay, 1,5 aylık eşi 24 yaşındaki Hatice Şenay'ı işyerinden telefonla aradı. Tüm aramalarına karşın eşinin telefona cevap vermemesinden kuşkulanan Ahmet Şenay, kuyumcu dükkanını kapatarak evine gitti. Eşi Hatice Şenay'ı banyoda baygın bulan Ahmet Şenay, 112 Acil Yardım'ı arayarak ambulans istedi. Eve gelen sağlık ekibi, Şenay'ın şofbenden çıkan gazdan zehirlenerek yaşamını yitirdiğini belirledi. Talihsiz kuyumcu Ahmet Şenay, eşinin ölüm haberiyle gözyaşlarına boğuldu. 
     Şofbenden sızan gazdan zehirlenerek hayatını kaybeden Şenay'ın cesedi, gerçek ölüm sebebinin belirlenmesi için Adli Tıp morguna kaldırıldı. 
     

     
</TEXT>
</DOC>
