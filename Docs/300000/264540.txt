<DOC>
<DOCNO> 264540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonyas13.html </URL>
<DATE> 2004/08/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Sinema tarihinin "en pahalı filmi" geliyor... 
</HEADLINE>
<TEXT>

     Sinemanın harika çocuğu Steven Spielberg, dünyayı işgal eden Marslılar'ın macerasını anlatacağı dev yapım için kesenin ağzını açtı. Dünyanın en pahalı filmi koltuğuna oturmaya hazırlanan ''War of the Worlds'' filminin tahmini bütçesi, 198 milyon doları yaklaşık olarak 289 trilyon 674 milyar lira geçecek. 
     Internetteki ''imdb'' sitesinin duyurduğu habere göre, dev yapımların yönetmeni Steven Spielberg, ''War Of The Worlds'' adlı filmle rekora göz dikti. 
     Sinema tarihinin en yüksek bütçeli filmini çekmek için kolları sıvayan Spielberg'in kamera arkasında yer alacağı dev yapım, halen ''Titanic'' filminin elinde bulunan 198 milyon dolarlık bütçeyi geçecek. 
     Oscarlı yönetmen Spielberg ve ''Görevimiz Tehlike'' filminden aldığı 80 milyon dolarlık bütçesiyle halen Hollywood'un en çok kazanan oyuncusu unvanını elinde bulunduran Tom Cruise'un elele verdiği film, H.G Wells'in aynı adlı klasik öyküsünden beyazperdeye uyarlanacak. 
     Dünyayı işgal eden Marslılar'ın hikayesini anlatan bilim-kurgu yapımında görev alan bir kaynak, film için hiçbir masraftan kaçınılmayacağını, yönetmen Spielberg'in bu filmin bütçesiyle tarihe geçmek istediğini ifade etti. 
     
     RADYO OYUNU HALK ARASINDA PANİK YARATMIŞTI 
     Tom Cruise ile Steven Spielberg'in elele verdiği ''War of the Worlds'', 19 yılında da beyazperdeye uyarlanmıştı. 
     ''Dr.Moreau'nun Adası'', ''Zaman Makinesi'', ''Görünmez Adam'' gibi yapıtlara imza atan ve bilim kurgu türünün atası sayılan 1866 doğumlu yazar H.G. Wells'in 1898 tarihli eseri, dünyaya saldıran Marslı yaratıkların hikayesini konu alıyor. 
     Hikaye, 1938 yılında ünlü aktör Orson Welles'in radyo adaptasyonu sırasında gerçekten uzaylıların dünyayı işgal ettiği zannedilerek halk arasında infial yaratmış, radyo skecini dinleyen yüzlerce kişi sokağa dökülmüştü. 
     Tom Cruise ile Steven Spielberg, ''Azınlık Raporu-Minority Report'' adlı filmde de birlikte çalışmıştı. 
     Cruise'un rol alacağı ve çekimlerine bu ay sonunda başlanması planlanan ''Görevimiz Tehlike-3'', yönetmen değişikliği nedeniyle gelecek yıla ertelenmişti. 
     
</TEXT>
</DOC>
