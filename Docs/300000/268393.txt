<DOC>
<DOCNO> 268393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun26.html </URL>
<DATE> 2004/09/02/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fischer Barış ve güçlü olmak için Türkiye'yi üye yapmalıyız 
</HEADLINE>
<TEXT>

     Almanya Dışişleri Bakanı Joschka Fischer, Avrupa'nın güçlü olması için Türkiye'nin AB üyesi olmasının çok önemli olduğunu belirtti. 
     Fischer, Bild gazetesine yaptığı açıklamada, Türkiye'nin AB üyeliğinin terörle mücadele açısından da önemine işaret ederek, ''Çocuklarımızın ve torunlarımızın barış içinde yaşaması ve Avrupa'nın güçlü olması için Türkiye'nin AB üyesi olması çok önemlidir. Türkiye Avrupa'nın merkezi yapı taşıdır'' dedi. 
     Türkiye'ye Avrupa kapısının kapatılmasının, demokrasiyi ve Batılı değerleri istemeyen çevreleri güçlendireceğini belirten Fischer, ''İşte o zaman bizim için çok tehlikeli olur'' diye konuştu. 
     Türk hükümetinin birçok alanda Avrupa standartlarına ulaşmak için başarılı çalışmalar yaptığına işaret eden Fischer, ''Avrupa bir değerler bütünüdür. Bizi radikal dinciliğe karşı koruyan modern, demokratik, Avrupalı bir Türkiye ile bu nitelikleri olmayan bir Türkiye arasında seçim yapmamız gerekir'' dedi. 
     Alman halkının Türkiye'nin AB üyeliğine ilişkin endişelerini, yersiz de olsa onaylayabildiğini kaydeden Fischer, ''İtiraf edeyim Ben de önceleri bu konuda tereddütlüydüm. Ancak şu anki hükümet ülkeyi Avrupa'ya yakınlaştırmak için olağanüstü çaba harcadı. Halkımız şunu da bilmeli Şimdi başlaması istenen üyelik görüşmeleri, üyeliğin kendisi değil. Türkiye de, henüz AB için yeterli olmadığının farkında. Türkiye Avrupa'ya tam olarak uyum sağlamalı. Bu da 10 ya da 15 yıl sonra gerçekleşecek. Bunun için de izlemekte olduğu yolda ısrarla devam etmeli ve reformları hayata geçirmeli'' dedi. 
     Fischer, Türkiye'nin üyeliğinin maliyetinin her yıl 17 milyar euro olacağı şeklindeki haberlerle ilgili olarak da, ''Bu rakamların hepsi spekülasyon. Türkiye'nin asıl amacının, AB'den alacağı teşvik paraları değil, ülkenin modernleşmesi olduğunu düşünüyorum'' şeklinde görüş belirtti. 
     
</TEXT>
</DOC>
