<DOC>
<DOCNO> 294609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/dunya/axdun02.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alternatif arayışları Komisyon'u rahatsız etti 
</HEADLINE>
<TEXT>


Avrupa Birliği Komisyonu'nun genişlemeden sorumlu üyesi Olli Rehn, 'AB'ye üyelik dışında bir B planı aranmamalı' dedi 

GÜVEN ÖZALP Brüksel 


Hazırladığı İlerleme Raporu ve tavsiyede Avrupa Birliği AB liderlerine Türkiye ile müzakerelere başlama çağrısında bulunan AB Komisyonu üyelik dışında alternatif arayışlarına girilmesinden rahatsız. Komisyon, müzakerelerin nihai hedefinin tam üyelik olduğu konusuna vurgu yapıyor. 
Müzakerelerin "doğası gereği" ucunun açık olduğunu ilk kez bir aday ülke için metne sokan kurum olan Komisyon, her ne kadar müzakere sürecinin nasıl sonuçlanacağı önceden kestirilemese de bunun Türkiye konusunda alınacak kararda, "üyelik dışı alternatiflere atıf yapılmasını gerektirmediği" görüşünde. Raporu ve tavsiyeyi hazırlayan Günter Verheugen gibi Komisyon'un genişlemeden sorumlu üyesi Olli Rehn de, "müzakerelerin açık hedefinin üyelik olduğu" görüşünde. Rehn, son olarak bu görüşünü, "Üyelik dışında B planı aranmamalı" sözleriyle dile getirdi. 
Üyelik dışı alternatiflerin yanı sıra Dönem Başkanı Hollanda tarafından hazırlanan taslak belgede müzakerelerin askıya alınmasını önerme yetkisinin üye ülkelerin üçte birine de tanınması ise Komisyon'u rahatsız eden bir başka unsuru oluşturuyor. Komisyon, bunun kendi sorumluluk alanında olduğu görüşünde. 
İşgücünün serbest dolaşımı konusunda ise Komisyon da özel önlemler alınmasından yana. 
Karara bu konuda, özellikle de "kalıcı önlem" kapsamında bir ifade eklenmesi durumunda Türkiye buna çekince koyacak. 

'Ucu açık' ifadesi ilk kez Türkiye için yazıldı 

Müzakerelerin ucunun açık olduğu bir aday ülkeye metin üzerinde ilk kez Türkiye için yer alıyor. Bundan önceki adaylara bu sözlü bir şekilde iletiliyordu. Ancak terminolojide müzakerenin ucunun açık olması, "nasıl sonuçlanacağının önceden kestirilememesi" anlamı taşıyor. Ancak bazı ülkeler bunu özel ilişkiyle paralel hale getirme çabasındalar. Komisyon metninde "doğası gereği" ifadeleriyle yer alan "ucu açık" atfının son metinlere bu ifadelerden yoksun olarak yerleştirilmeye çalışılması da bunun ilk adımını oluşturuyor. Ankara her ne kadar müzakerelerin ucunun açık olduğunun kararda yer almasının "şık" olmadığını düşünse de "müzakerelerin nihai amacına gölge düşürülmemesi" ya da "özel ilişki" yaklaşımı benimsenmemesi halinde bu söyleme itiraz etmeyecek. 


</TEXT>
</DOC>
