<DOC>
<DOCNO> 291680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun11.html </URL>
<DATE> 2004/11/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yunanistan, savaş uçağı almaktan vazgeçti... 
</HEADLINE>
<TEXT>

     Yunanistan'ın, 10 milyar euro tutarıdaki 60 Eurofighter Typhoon savaş uçağı alımından vazgeçmesinde, AB sürecindeki Türkiye ile aralarındaki yakınlaşmanın da etkili olduğu bildirildi. 
     İngiliz Financial Times gazetesinin haberine göre, Yunanistan 10 milyar euro tutarıdaki 60 adet Eurofighter Typhoon savaş uçağının alımından vazgeçiyor. Bu gelişmenin, Yunan hükümetinin aldığı harcamaların azaltılması kararına dayandığı belirtilirken, Eurofighter uçaklarının üreticisi Almanya, İtalya, İspanya ve İngiltere'ye büyük bir darbe olduğu yorumu yapıldı. 
     Haberde, Yunanistan'ın, Ege sorunu nedeniyle Türkiye'den gelebilecek tehditlere karşı önlem almak amacıyla şimdiye kadar büyük harcamalar yaptığına işaret edilirken, Türkiye'in AB sürecinin etkilerine dikkat çekildi. Haberde, "Türkiye'nin AB üyeliği çabalarına Yunan desteğiyle güçlenen aşamalı yakınlaşma, Atina'nın askeri harcamaları azaltmasına izin verdi" denildi. 
     
     İHALE BAŞKA BİR ZAMAN YAPILABİLİR 

     Ancak haberde, Yunanistan'ın herhangi bir zamanda yeni bir ihale açabileceğine de dikkat çekildi. Böyle bir ihalenin açılması halinde ise, Eurofighter ile birlikte, Mirage uçaklarının üreticisi Fransız Dassault, F-16 üreticisi Amerikan Lockheed Martin şirketleri ile İngiliz- İsveç firması Saab-BAE ve Rus Sukhoi firmalarının da devreye girebileceği kaydedildi. 

     
</TEXT>
</DOC>
