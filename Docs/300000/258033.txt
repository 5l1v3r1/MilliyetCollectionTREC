<DOC>
<DOCNO> 258033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonsiy01.html </URL>
<DATE> 2004/07/25/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
DSP'de Divan Başkanlığı'na Masum Türker seçildi... 
</HEADLINE>
<TEXT>

     DSP'nin 6. Olağan Büyük Kurultayı, Genel Başkan Bülent Ecevit ve eşi, Genel Başkan Yardımcısı Rahşan Ecevit'in kongre salonuna gelişiyle birlikte çalışmalarına başladı. 
     Kurultay Divan Başkanlığı'na, eski Devlet Bakanı Masum Türker seçildi. 
     Yurdun dört bir yanından Ankara'ya gelen delegeler ve davetli partililer, sabahın erken saatlerinden itibaren, kongrenin yapıldığı Esenboğa yolu üzerindeki Mustafa Özbek Spor Salonu'na alınmaya başlandılar. Tribünlerin dolmasının ardından, Ecevitler'in kurultay salonuna geldiği duyuruldu. 
     Ecevit çifti, saat 10.30'da, ''Halkçı Ecevit'' sloganları eşliğinde kurultay salonuna girdi. Bu sırada duygulu anlar yaşayan partililer ve delegelerden pek çoğunun göz yaşlarını tutamadıkları görüldü. 
     
     GÜREL İLE TOKALAŞTI 

     Bülent Ecevit, kendisine ayrılan yerde salonda bulunanları selamlarken, Genel Başkan adaylarından Şükrü Sina Gürel ile de tokalaştığı görüldü. Ecevit, daha sonra kürsüye çıkarak, buradan partilileri ve delegeleri selamladı. 
     İstiklal Marşı'nın okunması ve saygı duruşunda bulunulmasından sonra, Ecevit, 6. Olağan Kurultay Divan Başkanlığı için eski Devlet Bakanı Masum Türker'i önerdi. Yapılan işari oylamadan sonra, Türker, DSP 6. Olağan Büyük Kurultayı Divan Başkanlığı'na seçildi. Divanın yerini almasından sonra, Ecevit, kürsüden ayrıldı. 
     Türker, kongreyi açtıktan sonra, genel başkan adaylarına, gündemin seçimlerle ilgili bölümünde söz verileceğini duyurdu. 
     
     NOTLAR 

     ''DSP 6. Olağan Büyük Kongresi. Hoşgeldiniz'' yazılı pankartın asılı olduğu kongre salonuna giden yollar, Ecevit posterleri, DSP bayrakları ve balonlar ile süslendi. 
     Mavi ve beyaz renklerin hakim olduğu salonda, kürsünün sağında Türkiye ve KKTC bayrakları ile DSP flaması, solunda ise Atatürk, KKTC Cumhurbaşkanı Rauf Denktaş ve Ecevit posterleri yer aldı. 
     Salonun ortasında delegeler yer alırken, tribünlerin sağ ve sol tarafı davetliler ve partiler için ayrıldı. 
     Salonda, ''Bölücü ve dinci terörü bitirdik'', ''Kamu ihalelerini saydamlaştırdık'', ''Yolsuzlukla mücadelede Cumhuriyet tarihinin en büyük operasyonlarını yaptık'', ''Ekonomiyi düzeltmek için bedel ödemeyi göze aldık'', ''Köy kentlerde dünyaya örnek olduk'', ''Kıbrıslı Türkler'in güvencesi Türkiye'dir. Kıbrıs da Türkiye'nin vazgeçilmez güvencesidir'', ''Uluslararası ilişkilerimizde, ulusalcılığımızdan ödün vermedik'', ''Merkez Bankası'nı bağımsızlaştırdık'', ''Türkiye'yi AB'ye taşıdık'', ''Daha iyi düşünen, daha iyi üreten, daha iyi paylaşan bir Türkiye için. DSP'', ''Gücünü haktan ve halktan alan tek parti'' yazılı pankartlar asıldı. 
     Salonun tavanı mavi ve beyaz tüller ile süslenirken, ortasında DSP amblemi yer aldı. 
     Tribünler tamamen dolarken, kongre başlamadan önce çeşitli illerden gelen halk oyunları ekipleri gösteri sundular. 
     Ecevit'in yeniden aday olmayacağı ve aktif politikayı bırakacağı kongrede, genel başkanlık ve yetkili organların seçimi yapılacak. 
     DSP 6. Olağan Kurultayı'nda, Genel Başkan Yardımcısı Zeki Sezer, eski Dışişleri Bakanı Şükrü Sina Gürel, eski TBMM Grup Başkan Vekili Aydın Tümen, 21. Dönem İzmir Milletvekili Atilla Mutman, eski il başkanlarından Levent Özer ile parti üyesi Teoman İnaner aday olacağını açıklamıştı. 
     
</TEXT>
</DOC>
