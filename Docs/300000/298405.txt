<DOC>
<DOCNO> 298405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/yasam/axyas01.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hicabi Demirci'ye Avrupalı bir ödül 
</HEADLINE>
<TEXT>


Radikal çizeri Hicabi Demirci, Don Quichotte dergisinin uluslararası karikatür yarışmasında birincilik ödülü aldı 

GÜRSEL KÖKSAL Frankfurt 

Avrupa'da Türkçe-Almanca yayımlanan 'Don Quichotte' adlı mizah dergisinin düzenlediği 'Avrupalılaşma yolunda Türkiye' konulu uluslararası karikatür yarışmasında ödüller sahiplerini buldu. 
Yarışmada birincilik ödülünü, Radikal gazetesi çizeri Hicabi Demirci kazandı. Demirci ödülü, Avrupa'daki göç beklentisini tersine yorumlayan çalışmasıyla aldı. Demirci'nin karikatüründe, elindeki bavulla AB kapısını açan Türk, karşısında Türkiye'ye akın eden Avrupalılarla karşılaşıyor. 

32 ülkeden 124 çizer 
Türkiye ve Avrupa ilişkilerinin mizah yoluyla irdelenmesini amaçlayan, 32 ülkeden 124 çizerin 246 karikatürle katıldığı yarışmanın sonuçları, 17 Aralık zirvesinden önce açıklandı. İkinciliği Japonya'dan Sadao Sakai, üçüncülüğü de Avusturya'dan Hule Hasuc'un aldığı yarışmada 'Oğuz Aral Özel Ödülü' İran'dan Edik Boghasian Konaraki'ye verildi. Ödül töreninin 27 Ocak'ta Stuttgart'ta yapılacağını açıklayan Don Quichotte Yayın Yönetmeni Erdoğan Karayel, eserleri daha sonra İstanbul, Ankara, Berlin ve Karlsruhe'de de sergilemeyi planladıklarını açıkladı. 



</TEXT>
</DOC>
