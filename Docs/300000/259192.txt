<DOC>
<DOCNO> 259192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/siyaset/siy02.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüce Divan'da ikinci hata... 
</HEADLINE>
<TEXT>


Aralarında Mesut Yılmaz'ın da bulunduğu 6 ismin dosyalarının, 'yok hükmünde' olduğu savunuldu 

GÖKÇER TAHİNCİOĞLU Ankara 


Anayasa Mahkemesi'nin, TBMM Genel Kurulu'nda "birlikte oylandığı" gerekçesiyle iade ettiği Yüce Divan dosyalarının, soruşturma komisyonları görev sürelerini aştığı gerekçesiyle aslında "yok hükmünde" sayılması gerektiği iddia edildi. 
Yargı çevrelerinde Yüce Divan'a sevk edilen eski Başbakan Mesut Yılmaz, eski Başbakan Yardımcısı Hüsamettin Özkan, eski bakanlar Cumhur Ersümer, Zeki Çakan, Güneş Taner ve Recep Önal'la ilgili kararlar tartışılmaya başlandı. Kulislerde, soruşturma komisyonlarının, Anayasa'ya 2001'de eklenen hükümle, en fazla ve "kesin" olarak çalışmalarını dört ayda tamamlayıp Meclis'e rapor sunmalarını gerektiren kuralı ihlal ettikleri vurgulanıyor. 
Soruşturma komisyonlarının TBMM'nin tatile girdiği 9 -23 Mart arasında tatile çıktığını anımsatan kaynaklar, komisyonların dört ayda çalışmalarını tamamlaması zorunluluğuna rağmen Anayasa'ya aykırı biçimde 4 ay 15 güne çıktığını ifade etti. Kaynaklar, bu nedenle Yüce Divan dosyalarına ilişkin komisyon kararlarının ve genel kuruldaki oylamanın "yok hükmünde" sayılması gerektiğini öne sürdü. 



</TEXT>
</DOC>
