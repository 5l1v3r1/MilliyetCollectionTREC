<DOC>
<DOCNO> 264209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur56.html </URL>
<DATE> 2004/08/17/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İstanbul Valisi Güler "Şu anda bir sıkıntı görünmüyor" 
</HEADLINE>
<TEXT>

     İstanbul Valisi Muammer Güler, ''kentte gerekli boşaltım işlemlerinin yapıldığını, şu anda bir sıkıntı görünmediğini'' bildirdi. 
     İstanbul Emniyet Müdürlüğü'nün Vatan Caddesi'ndeki kompleksine gelerek bir süre kalan Vali Güler, buradan ayrılırken basın mensuplarının etkili yağışa ilişkin sorularını yanıtladı. 
     Bütün gelişmeleri takip ettiklerini ve Büyükşehir Belediye Başkanı Kadir Topbaş ile de devamlı irtibat halinde olduklarını anlatan Güler, ''Gerekli boşaltım işlemleri yapıldı. Şu anda bir sıkıntı görünmüyor'' dedi. 
     Güler, ''Alınan önlemler sonuç verdi mi '' sorusu üzerine, ''Elbetteki önlemler sonuç verdi. Zaten dün de gerekli ikazlar yapılmıştı'' diye konuştu. 
     ''AKOM'a gideceğini ve duruma tekrar bakacağını'' söyleyen Vali Güler, daha sonra İstanbul Emniyet Müdürlüğü'nden ayrıldı. 
     Bu arada Bahçelievler Belediyesi'nden yapılan yazılı açıklamada, Tavukçu Deresi'nin taşması sonucu Şirinevler'deki 100'e yakın işyeri ve bodrum katını su bastığı belirtildi. 
     Yağışın kesilmesi ve ekiplerin çalışmalarıyla suyun çekilerek tahliye edildiği kaydedilen açıklamaya göre, Bahçelievler Belediye Başkanı Osman Develioğlu, can ve mal emniyeti açısından Cumhuriyet Mahallesi'ndeki 2 binayı tahliye ettiklerini bildirdi. 
     
</TEXT>
</DOC>
