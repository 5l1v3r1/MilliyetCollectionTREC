<DOC>
<DOCNO> 252094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun06.html </URL>
<DATE> 2004/07/01/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD'li General "Irak'ta iç savaş için yeterli nefret yok" 
</HEADLINE>
<TEXT>

     Irak'ta savaşmış bir Amerikalı general, hafta başında egemenliği, dün de eski devlet başkanı Saddam Hüseyin'in yasal gözetimi devredilen Irak'ta bir iç savaş için ''yeterli nefretin bulunmadığını'' söyledi. 
     2002 ekiminden geçen aya kadar, Amerikan ordusunun şu an Irak'ta bulunan 82. Hava İndirme Tugayı'nı komuta eden General Charles Swannack, Yakın Doğu Politikası İçin Washington Enstitüsü'nde yaptığı konuşmada, ''Irak'ın geleneksel hasımları durumundaki Sünni ve Şii Müslüman nüfusu arasında bir iç savaşın çıkması için 'yeterli nefret' bulunmamaktadır'' dedi. 
     ''Bu iki grup ve kuzeydeki Kürtlerin, Irak'ın geleceği için işbirliği yapma ihtimalleri daha baskındır'' ifadesini kullanan Swannack, aynı zamanda Irak'taki saldırıların dışarıdan ihraç edilmiş teröristlerin sağladığı beyin ve finans desteğiyle gevşek şekilde örgütlenmiş bir yapıya sahip olduğunu ileri sürdü. 
     Konuklarına fazla soru sormayı men eden Arap kültürünün yabancı teröristlerin bu ülkeye sorunsuz girerek, uzun süre barınmalarına imkan tanıdığını belirten General Swannack, Iraklılara tanımadıkları kişiler hakkında daha fazla soru sormaları ve şüphelendikleri yabancıları yetkililere ihbar etmeleri tavsiyesinde bulundu. 
     
</TEXT>
</DOC>
