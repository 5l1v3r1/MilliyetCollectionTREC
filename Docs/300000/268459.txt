<DOC>
<DOCNO> 268459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko38.html </URL>
<DATE> 2004/09/02/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
"Putin'in ziyaretini ertelemesi ilişkilerin seyrini olumsuz etkilemez" 
</HEADLINE>
<TEXT>

     Dış Ticaret Müsteşarı Tuncer Kayalar, Rusya Devlet Başkanı Vladimir Putin'in Türkiye ziyaretini ertelemesinin bir mecburiyetten kaynaklandığını belirterek, bu durumun mevcut ilişkilerin seyrini olumsuz etkilemeyeceğini söyledi. 
     Kayalar, Putin'in ziyaretinin iki ülke arasındaki ticari ve siyasi ilişkilerin ivme kazandırılması açısından büyük önem taşıdığına işaret etti. 
     Rusya ile 2000 yılından beri karma ekonomik komisyon KEK toplantısı yapılamadığını hatırlatan Kayalar, söz konusu ziyaret sırasında bu yıl içinde yapılması planlanan KEK toplantısının kesin tarihinin de belirlenmesinin öngörüldüğünü kaydetti. Kayalar, KEK toplantısının yapılmasının, iki ülke arasındaki mevcut ekonomik ve ticari sorunların bütün boyutları ile ele alınması açısından büyük önem taşıdığını vurguladı. 
     Türkiye'nin KEK toplantısının bu yıl içinde yapılması için hazırlık yaptığını, ancak Rusya'da bakanlar kurulunda gerçekleştirilen değişikliklerden sonra uzun süre KEK eşbaşkanı belirlenemediğini anlatan Kayalar, sonuçta da Sanayi ve Enerji Bakanı'nın KEK eş başkanı olarak bildirildiğini kaydetti. Putin'in ziyareti sırasında Moskova'da yapılması planlanan KEK toplantısının kesin tarihinin belirlenmesinin öngörüldüğünü anlatan Kayalar, bu toplantılarda, nakliyedeki sorunların giderilmesi, doğalgaz karşılığı alımların artırılması konularının gündeme getirileceğini bildirdi. 
     Kayalar, ''Rusya ile yaşanan sorunlarda teknokrat düzeyinde görüşmeler yapılıyordu. Ancak, siyasi düzeyde yapılan toplantılarda daha kolay karar alınıyor. Ziyaretin ertelenmesi, tamamen mecburiyetten kaynaklandığı için mevcut ilişkilerin seyrini olumsuz etkilemez'' dedi. 
     Edinilen bilgiye göre, Putin'in ziyareti sırasında, Türk ve Rus eximbankları arasında bir işbirliği anlaşmasının da imzalanması öngörülüyordu. 
     Türk Eximbank'ın, SSCB döneminde açılan krediler nedeniyle Rusya'dan 300 milyon dolar civarında alacağı olduğu belirtiliyor. 
     Diğer taraftan Dış Ticaret Müsteşarı Tuncer Kayalar, Şam Uluslararası Ticaret Fuarı'nın açılışına katılmak üzere bugün Suriye'ye gidiyor. Fuara, Türkiye'den 27 firmanın katıldığı, Kayalar'ın Cumartesi günü Türkiye'ye döneceği öğrenildi. 
     
     TÜRK DIŞ TİCARET VAKFI BAŞKANI ÖNEN 
     Türk Dış Ticaret Vakfı Yönetim Kurulu Başkanı Ertuğrul Önen de Putin'in ziyaretini ertelemesinin bir mecburiyetten kaynaklanması nedeniyle mevcut durumu olumsuz etkilemeyeceğini, ancak bir an önce ziyaretin gerçekleşmesinin önem taşıdığını söyledi. 
     Önen, iki ülke arasındaki ilişkilerin ticaretten turizme, ortak yatırımlara, enerjide işbirliğine kadar çok boyutlu olarak geliştiğine ve Rusya'nın Türkiye'nin en önemli ticaret ortaklarından biri olduğuna işaret ederek, ''Ziyaretin gerçekleştirilmesi, ilişkileri büyük bir ivme kazandıracaktır. Enerji projelerinde büyük ortaklıkların önü açılabilir'' dedi. 
     
</TEXT>
</DOC>
