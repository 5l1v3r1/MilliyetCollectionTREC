<DOC>
<DOCNO> 259733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun22.html </URL>
<DATE> 2004/08/01/ </DATE>
<TIME> 17.52 </TIME>
<AUTHOR>  </AUTHOR>
<HEADLINE>
Kuveyt'te Bush'u eleştiren belgeselin gösterimi yasaklandı 
</HEADLINE>
<TEXT>

     Kuveyt, Amerikalı yönetmen Michael Moore'un ABD Başkanı George Bush'u eleştiren ''Fahrenheit 9 11'' adlı belgesel filminin ülkede gösterilmesini yasakladı. 
     Kuveyt Enformasyon Bakanlığı yetkilisi Abdülaziz Budestur, filmin Suudi Arabistan kraliyet ailesine hakaret ettiği ve ABD'nin Irak işgalini eleştirdiği gerekçesiyle yasaklandığını söyledi. 
     Dost ülkelere hakaret edilmesini yasaklayan yasaları bulunduğunu ifade eden Budestur, Kuveyt ve Suudi Arabistan arasındaki ilişkilerin özel olduğunu söyledi. 
     Filmde, Suudi Arabistan kraliyet ailesinin Bush ailesiyle ortak çıkarları olduğunun ve bu çıkarların Amerikan halkının çıkarlarıyla çeliştiğinin iddia edildiğini belirten Budestur, ABD'nin Irak'ı işgal politikasının eleştirilmesinin de Kuveyt'in Irak'ı özgürleştirmek için yaptıklarını eleştirmekle eşdeğer olduğunu belirtti. 
     Bu yıl Fransa'da Altın Palmiye ödülüne layık görülen ''Fahrenheit 9 11'', Birleşik Arap Emirlikleri ve Lübnan dahil olmak üzere tüm Ortadoğu'da gösteriliyor. 
     
</TEXT>
</DOC>
