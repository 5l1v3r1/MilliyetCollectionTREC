<DOC>
<DOCNO> 289595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur12.html </URL>
<DATE> 2004/11/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kötü yola düştüğünü iddia ettiği ablasını 13 yerinden bıçakladı 
</HEADLINE>
<TEXT>

     Mehmet TAŞÇIOĞLU- Mehmet BULUT DHA 

GAZİANTEP'te 19 yaşındaki Mehmet Öztürk, kötü yola düştüğünü iddia ettiği ablası 23 yaşındaki Nurgül Öztürk'ü 13 yerinden bıçaklayarak öldürdü. 
     Mehmet Öztürk, Mitatpaşa Mahallesi'nde ailesinin bayram ziyareti için evden ayrılması ardından 2 yıl önce eşi Halil Taşdemir'den boşanan 1 çocuk annesi Nurgül Öztürk ile tartışmaya başladı. 
     Mehmet Öztürk, boşandıktan sonra kendileriyle birlikte yaşamaya başlayan ablasının kötü yola düştüğünü iddia etti. İddia üzerine tartışma kavgaya dönüşünce Mehmet Öztürk mutfaktan aldığı bıçakla ablasını 13 yerinden bıçakladı. 
     Ablası Nurgül'ün öldüğünü fark eden katil zanlısı kardeş, elindeki bıçakla sokağa çıkarak, "Namusumuzu temizledim. Ablam Nurgül'ü öldürüp hak ettiği cezayı verdim'' diye bağırdı. 
     Ardından da polis karakoluna giderek teslim oldu. Abla Nurgül'ün cesedi, otopsi yapılmak üzere Devlet Hastanesi'ne götürüldü. Sağlık kontrolüne götürülen Mehmet Öztürk, namusunu temizlemek için ablasını öldürdüğünü ve pişman olmadığını söyledi. Cinayetle ilgili soruşturma sürdürülüyor. 
     
</TEXT>
</DOC>
