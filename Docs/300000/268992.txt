<DOC>
<DOCNO> 268992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sondun22.html </URL>
<DATE> 2004/09/04/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Beslan halkı Ölü sayısı 600 olabilir ama gizleniyor... 
</HEADLINE>
<TEXT>

     Kuzey Osetya'da teröristlerin, Beslan kentinde bir okuldaki rehin alma eyleminden sonra düzenlenen baskının ardından oldukça öfkeli ve umutsuz olduğu göze çarpan kent halkı, ölü sayısının 600 olabileceğini, ancak yetkililerin gerçek rakamı gizlediğini ileri sürüyor. 
     Reuters'ın haberine göre, baskının ardından kaybolan kız kardeşini arayan Alan adlı kişi, ''bu kasabadaki herkes, yakınlarından mutlaka bir kişiyi kaybetti. Televizyonlara çıkan yetkililer yalan söylüyor, 600 ölü olabilir'' görüşünü savundu. 
     Yakındaki Vladikavkaz kentinde, merkez hastane morgunun önünde, yakınlarını arayanların oluşturduğu uzun bir kuyruk göze çarpıyor. Yaklaşık 250 çocuğu tedavi ettiğini belirten hastane doktorlarından Uruzmag Janyev, ''ancak tedavi ettiklerimizin birçoğu sakat kalacak, bazıları kör kalacak'' dedi. 
     Hastanede tedavi görenlere ait listelerde, ''bilincini kaybetmiş kız çocuğu'', ''konuşamayan bir erkek çocuk'' gibi ifadeler de göze çarpıyor. 
     Bazı kişiler, yakınlarını da kaybetmenin acısıyla Devlet Başkanı Vladimir Putin'i suçluyor. Birçok yakını kayıp olan Boris adlı bir kişi, ''Putin sabah erkenden, karanlıkta buraya geldi. Hiç birimizle görüşmedi, hiç birimiz de onu göremedik. Amacı, dünyaya ne kadar genç ve yakışıklı olduğunu göstermekten ibaret. Ama, bize yardım etmedi, etmeyecek ve bu tür bir olayın yeniden yaşanmasına engel olmayacak'' görüşünü savundu. 
     Zoya adlı bir kişi de, Putin'in ziyaretinin göz boyamadan ibaret olduğunu savundu. 
     
</TEXT>
</DOC>
