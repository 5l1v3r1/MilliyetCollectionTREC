<DOC>
<DOCNO> 279210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur29.html </URL>
<DATE> 2004/10/11/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Savcı, Korkut Eken'in beraatini istedi... 
</HEADLINE>
<TEXT>

     Eski MİT Kaçakçılık Dairesi Başkan Yardımcısı Korkut Eken'in de aralarında bulunduğu 8 sanığın, ''cürüm işlemek için teşekkül oluşturdukları, oluşturulan teşekküle yardım ettikleri ve telefon dinleyerek haberleşme hürriyetini bozdukları'' iddiasıyla yargılandıkları davada, cumhuriyet savcısı esas hakkındaki mütalaasını açıkladı. 
     Ankara 8. Ağır Ceza Mahkemesi'nde görülen davanın bugünkü duruşmasına, sanık ve müdahil avukatları katıldı. 
     Soruşturmanın genişletilmesi talebi olmadığını ifade eden Cumhuriyet Savcısı Vahdet Polatkan, esas hakkındaki mütalaasında, yargılama sırasında öldüğü anlaşılan sanık Cengiz Çelik hakkındaki davanın Türk Ceza Kanunu'nun TCK 96. maddesi uyarınca ortadan kaldırılmasını istedi. 
     Sanıklardan Murat ve Önal Peker hakkında, İstanbul 1 No'lu DGM'de ''çete üyesi ve yöneticisi olma'' suçlarından dava açıldığının anlaşıldığını, bu nedenle bu sanıklar hakkındaki davanın reddini talep eden Savcı Polatkan, Peker'ler hakkındaki ''kanunsuz telefon dinleme'' suçlamasına ilişkin yasal süre içinde yapılmış herhangi bir şikayet olmadığını, bu suçtan da davanın düşürülmesini istedi. 
     
     PULAN'A CEZA İSTEMİ 
     Sanık Eda Pulan hakkında ''kanunsuz telefon dinleme'' suçundan dava açıldığını, ancak bu suçtan soruşturma yapılabilmesinin şikayete bağlı olduğunu, dosyada bu suça ilişkin yasal süre içinde yapılmış herhangi bir şikayet bulunmadığını belirten Savcı Polatkan, bu suçlamaya ilişkin davanın düşürülmesini talep etti. 
     Polatkan, Pulan'ın, ''cürüm işlemek için oluşturulan çete adına bazı kişilerle ilişki kurmaya çalışma'' gibi eylemlerinin TCK'nın ''çete üyesi olma'' hükmünü içeren ve 1 yıldan 2 yıla kadar hapis cezasını öngören 313 1. maddesi kapsamında olduğunu belirterek, bu suçtan cezalandırılmasını istedi. 
     Savcı Polatkan, çeteye başından beri katıldığını öne sürdüğü Erdal Yamak'ın da TCK'nın 313 1. maddesi uyarınca cezalandırılması talebinde bulundu. 
     Telekom'da memur olan Neriman Yerlikaya hakkında çete üyesi olma suçundan beraat isteminde bulunan Savcı Polatkan, bu kişinin, görevi gereği öğrendiği bilgileri çeteye satarak menfaat sağladığını, böylece görevi kötüye kullanma suçunu işlediğini öne sürdü. Polatkan, Yerlikaya'nın TCK'nın ''görevi kötüye kullanma'' suçunu düzenleyen 240. maddesi uyarınca cezalandırılmasını talep etti. 
     Savcı Polatkan, çete üyesi olma suçlaması yöneltilen Şafak Akça'nın beraatini istedi. 
     
     EKEN'E BERAAT İSTEMİ 
     Polatkan, Korkut Eken'in çeteye katıldığı konusunda şüphe olduğunu, şüphenin sanık lehine değerlendirilmesi gerektiğini belirterek, Eken'in beraati yönünde görüş açıkladı. 
     Mahkeme Başkanı Hikmet Uyar, Murat ve Önal Peker'in gıyabi tutukluluk hallerinin devamına, esas hakkındaki savunma ve iddialarını hazırlamaları için taraflara süre verilmesine karar vererek, duruşmayı erteledi. 
     İddianamede, sanıkların, bazı kişiler hakkında para karşılığı illegal takip yaparak kazanç sağlamak için çete oluşturdukları, bu amaç için ''Takip, Tarassut, Araştırma, Dedektiflik Bürosu'' adı altında büro kurdukları öne sürülüyor. İddianamede, 8 kişi hakkında 6.5 ay ile 5 yıl arasında değişen hapis cezaları isteniyor. 
     
</TEXT>
</DOC>
