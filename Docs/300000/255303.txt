<DOC>
<DOCNO> 255303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun05.html </URL>
<DATE> 2004/07/14/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Defense News Türkiye'nin helikopter ihalesi büyük yarışa sahne olacak 
</HEADLINE>
<TEXT>

     Amerikan savunma dergisi Defense News, Mayıs ayında iptal edildikten sonra başka bir formatta yeniden açılmasına karar verilen Türkiye'nin taarruz helikopteri ihalesinde, önde gelen Amerikan, Batı Avrupa ve Rus firmalarının yarışmasının beklendiğini yazdı. 
     Savunma Sanayi Müsteşarı Murat Bayar'ın bu konudaki açıklamalarına yer veren dergi, müsteşarlığın gelecek haftalarda ilgili firmalar için bir ihaleye davet mektubu yayımlamasının ve buna ilişkin cevapların Ekim ayı gibi Türkiye'ye ulaşmasının planlandığını belirtti. 
     Defense News, 50 helikopter alımını öngörecek yeni ihaleye iddiali şekilde katılması beklenen şirketler arasında ABD'den Boeing ve Bell Helicopter Textron, ortak Fransız-Alman-İspanyol firması EADS, İtalya'dan Agusta ve Rusya'dan MIL'in bulunabileceğini kaydetti. 
     Bu şirketlerden Boeing, AH-64D Apache Longbow, Bell Helicopter Textron, AH-1Z King Cobra, EADS'ın alt şirketi Eurocopter Tiger, Agusta A129 Mangusta, MIL de Mi-28 tipi taarruz helikopterleri üretiyor. 
     Savunma Sanayi Müsteşarı Bayar, bu helikopterlerin herbirinin çeşitli avantajları bulunduğunu anlatırken, uzmanlar da, doğrudan alım şeklinde gerçekleştirilmesi öngörülen yeni ihalenin ciddi bir yarışmaya sahne olacağı belirttiler. 
     Türkiye'nin bir önceki taarruz helikopteri ihalesi, 50 helikopterin ortak üretimini öngörürken, daha önce birinci seçilen Amerikan şirketi Bell Helicopter Textron ile anlaşmaya varılamaması ve proje üzerinde ilerleme sağlanamaması üzerine Mayıs ayında iptal edilmişti. 

     
</TEXT>
</DOC>
