<DOC>
<DOCNO> 268227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur14.html </URL>
<DATE> 2004/09/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çırakların çıplak fotoğrafını çeken ve dolaba kilitleyen usta tutuklandı 
</HEADLINE>
<TEXT>

     Neşet KARADAĞ ADANA, DHA 
ADANA'da telefonla hayali adresler verip kendilerini oyalamakla suçladıkları bitişikteki döşeme atölyesinin çıraklarına işkence yaptıkları iddiasıyla gözaltına alınan buzdolabı tamircisi 25 yaşındaki Yusuf Kılıçarslan ile kalfası 20 yaşındaki Volkan Pekel gözaltına alındı. Çıraklardan birini buzdolabına kapattığı birini de soyup çıplak fotoğraflarını çektiği iddia edilen Kılıçarslan tutuklandı, Pekel ise tutuksuz yargılanmak üzere serbest bırakıldı. 
     Kozanyolu üzerindeki Esenli Buzdolabı tamircisinde meydana geldiği iddia edilen olay şöyle gelişti. Bitişikteki Cemre Döşeme'de çalışan çıraklar 11 yaşındaki M.K. ve 13 yaşındaki B.Ç., buzdolabı tamircisinde çalışan arkadaşları 11 yaşındaki M.T.'yi sık sık telefonla arayarak buzdolabı tamiri için hayali adresler verdi. M.T. de aldığı adresleri ustası 25 yaşındaki Yusuf Kılıçarslan'a verdi. Tamir için verilen adreslere giden Kılıçarslan ile kalfası Volkan Pekel, çırakların oyununa geldiklerini anlayınca sinirlendi. 
     Kılıçarslan ve Pekel, bir süre önce de izinsiz olarak bilgisayarı açıp internete girdiklerini belirledikleri 3 çırağı cezalandırmak için yanlarına çağırdı. İddiaya göre, usta ile kalfası, M.K.'yi tamir için atölyede duran boş buzdolabına kapattı. B.Ç.'yi de çırılçıplak soyup kameralı cep telefonu ile fotoğrafını çekti. M.T. yaklaşık 10 dakika sonra buzdolabının kapağını açarak arkadaşı M.K.'yi kurtardı. 
     Akşam evlerine giden 3 çırak olanları ailelerine anlatınca olay mahkemelik oldu. Çırakların ailelerinin Cumhuriyet Savcılığı'na yaptığı şikayet üzerine gözaltına alınan Yusuf Kılıçarslan çıkarıldığı mahkemece tutuklandı, kalfası Pekel ise tutuksuz yargılanmak üzere serbest bırakıldı. Çıkarıldığı mahkemede çırakların iftirasına uğradığını söyleyen Kılıçarslan, "Ben kimseyi dövmedim. Volkan şaka olsun diye B.'nin fotoğrafını çekti'' dedi. Pekel ise, çırakların iddialarının yalan olduğunu söyledi. 
     
     'NEFES ALAMIYORDUM' 

     Buzdolabı tamircisi Yusuf Kılıçarslan tarafından buzdolabına 10 dakika kapatıldığı iddia edilen M.K., "Ben ve B.Ç. telefonla buzdolabı tamircisinde çalışan M.T.'yi arıza var diye işletiyorduk. Bunu ustaları öğrenmiş. Ellerimi bağlayıp buzdolabına kapattılar. Az kalsın havasızlıktan ölüyordum. M.T. buzdolabının kapağını açıp beni kurtardı'' dedi. 
     M.T. kendisine bir şey yapılmadığını belirtirken, B.Ç. ise kendisinin çıplak fotoğrafının çekildiğini iddia ederek., "Volkan üzerimi soyup çıplak olarak benim telefonla fotoğrafımı çekti. Yusuf usta da koluma vurdu'' diye konuştu. 
     Tutuklanan buzdolabı tamircisi Kılıçarslan'ın babası 56 yaşındaki Mehmet Ali Kılıçarslan, her usta- çırak arasında yaşanabilecek bir olay yüzünden oğlunun tutuklanmasına anlam veremediğini söyledi. Çırakların babasının kendisinden para istediğini iddia eden Mehmet Ali Kılıçarslan, "Aracı göndermiş. Para verirsem davacı olmayacaklarını söylemiş. Benim oğlum hiç bir şey yapmamış. Suçsuz. Para kopartmak için böyle iftiralarda bulunmuşlar. Oğluma bu çırağı çıkart' demiştim, dinlemedi'' dedi. 
     Döşemeci 25 yaşındaki Süha Soysal ise, "Çocuklar aileleri tarafından kandırılmış. Çocuklar çok yaramazdı. Şaka olsun diye çocuğun fotoğrafı çekilmiştir. Yusuf ve kalfası işkence yapacak insanlar değil'' dedi. 

     
</TEXT>
</DOC>
