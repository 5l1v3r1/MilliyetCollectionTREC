<DOC>
<DOCNO> 297358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sontur28.html </URL>
<DATE> 2004/12/13/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Didim'de kanalizasyon kazasında tarihi mezar bulundu 
</HEADLINE>
<TEXT>

     Aydın'ın Didim İlçesi'nde, belediyenin kanalizasyon kazısı sırasında tarihi mezar bulundu. 
     Alınan bilgiye göre, Didim Belediyesi tarafından Mavişehir mevkiinde yapılan kanalizasyon kazıları sırasında, işçiler tarafından iki adet tarihi mezar bulundu. 
     Milet Müze Müdürü Mehmet Yıldız başkanlığında oluşturulan kazı ekibi tarafından açılan mezarlar içinde, kafatası ve kemik parçaları ortaya çıktı. Mezarların hangi yüzyıla ait olduğunun tespit edilemediğini belirten arkeolog Fatma Güler, AA muhabirine yaptığı açıklamada, çıkarılan kafatası ve iskeletlerin incelenmek üzere Milet Müzesi'ne götürüldüğünü, bölgede daha başka kalıntıların olma ihtimalinin yüksek olduğunu söyledi. 
     Güler, aynı bölgede yaklaşık 50 yıl önce yapılan kazılarda Roma Dönemi'ne ait ''aslan heykeli'' bulunduğunu, bu heykelin de Milet Müzesi'nde koruma altına alındığını kaydetti. 
     
</TEXT>
</DOC>
