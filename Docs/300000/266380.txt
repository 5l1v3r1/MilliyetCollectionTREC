<DOC>
<DOCNO> 266380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonyas02.html </URL>
<DATE> 2004/08/25/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Havadar giysiler, Japonların çok hoşuna gitti... 
</HEADLINE>
<TEXT>

     Japonya'da, elektrikli vantilatörlerle donatılmış ceket ve gömleklerin, özellikle sıcak ortamlarda çalışanlar tarafından peynir ekmek gibi satın alındığı bildirildi. 
     Eski bir Sony mühendisi olan Hiroşi İşigaya, başkent Tokyo'da kurduğu PC2B adlı şirketinin, 15 Hazirandan itibaren internette satışa sunulan 3 bin 500 ''havadar'' gömleği ve 3 bin ''havadar'' ceketi şimdiden sattığını belirtti. 
     Henüz taslak halinde olan giysilerin 90 dolar fiyatla 135 milyon lira satıldığını kaydeden İşigaya, büyük oranda ticari talep aldıklarını, küçük ve büyük ölçekte birçok şirketin ''havadar'' giysileri almak için istekli olduğunu açıkladı. 
     İşigaya, ''Önceleri, tuhaf ürünleri seven kişilere hitap edeceğimizi düşünüyordum. Ancak iş kıyafeti olarak tasarlanan ve güçlü vantilatörlerle donatılan giysilere büyük talep oluştu'' dedi. 
     İşigaya, ''Müşterilere bu iş kıyafetlerinin taslaktan başka bir şey olmadığını, yakın zamanda da tasarımın tam olarak bitmeyeceğini söylüyorum, buna rağmen almak istiyorlar'' şeklinde konuştu. 
     Japon girişimci, naylondan üretilen ve sırt kısmında pille çalışan 2 vantilatörle donatılmış ürünlerine en çok fırınlardan ve gemi şantiyelerinden talep geldiğini de ifade etti. 
     
</TEXT>
</DOC>
