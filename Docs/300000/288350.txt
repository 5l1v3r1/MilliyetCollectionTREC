<DOC>
<DOCNO> 288350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/soneko12.html </URL>
<DATE> 2004/11/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
YTL'ye geçiş hazırlıkları... Memur maaşları nasıl yuvarlanacak 
</HEADLINE>
<TEXT>

     Yeni Türk Lirası'na YTL geçilecek olması nedeniyle, kamu personeline ödenen aylık ve ücretlerin hesaplanmasında 'uygulama birliği' sağlanacak. 
     Maliye Bakanlığı'nın, YTL'ye geçilecek olması nedeniyle, kamu personeline ödenen aylık ve ücretlerin hesaplanmasında ortaya çıkması muhtemel tereddütlerin giderilmesi ve uygulama birliği sağlanmasına dönük tebliği, Resmi Gazete'de yayımlandı. 
     Tebliğde, 2005 Mali Yılı Bütçe Kanunu Tasarısı'nda 1 Ocak 2005 tarihinden geçerli olmak üzere aylık katsayının 0,0401, taban aylık katsayının 0,486 ve yan ödeme katsayının ise 0,0126 olarak öngörüldüğü hatırlatıldı. 
     Bu katsayıların uygulanması sonucu oluşacak tutarlardaki küsuratlar, yarım Yeni Kuruş YKr ve üzerinde olması halinde bir YKr'ye tamamlanacak, yarım YKr'nin altındaki değerler ise dikkate alınmayacak. 
     Tebliğ uyarınca, maktu olarak tespit edilen ödemeler 1 Ocak 2005'ten itibaren YTL'ye dönüştürülürken, sözleşmeli personelle işçilerin ise 31 Aralık 2004 tarihi itibariyle geçerli brüt ücretlerinin her bir unsuru YTL'ye dönüştürülecek. Dönüştürülmüş ücret unsurlarından 2005 yılında artırılması gerekenler, öngörülen zam oranında artırılacak. 
     Bütün ödemelerde dönüşüm esnasında yarım YKr ve üzerindeki değerler bir YKr'ye tamamlanacak, yarım YKr'nin altındaki değerler ise dikkate alınmayacak. 
     
     DİĞER HESAPLAMALAR 

     Emekli Sandığı'nın kesenek matrahı, matrah kapsamına giren her bir unsurun, ilgili kanun uyarınca yuvarlamaya tabi tutulmuş tutarlarının toplanmasıyla bulunacak. Bu matraha emekli keseneği ve kurum karşılığı oranları uygulandıktan sonra ortaya çıkacak tutarlardaki küsuratlar, yarım YKr ve üzerinde ise bir YKr'ye tamamlanacak. 
     Sosyal Sigortalar Kurumu ve işsizlik sigortası prim matrahı, matrah kapsamına giren her bir ücret unsurunun yuvarlamaya tabi tutulmuş tutarlarının toplanmasıyla bulunacak. Bu matraha sigortalı ve işveren prim oranları uygulandıktan sonra ortaya çıkacak tutarlardaki küsuratlar aynı şekilde yuvarlamaya tabi olacak. 
     Gelir ve damga vergisinin hesaplanmasında ise bu vergilerin kapsamına giren aylık ve ücret unsurlarının yuvarlanmış tutarlarının toplanması ve bu tutardan indirilmesi gereken ve yuvarlanmış unsurların düşülmesiyle oluşacak vergi matrahlarına, ilgili vergi oranları uygulanarak yapılacak. 
     
</TEXT>
</DOC>
