<DOC>
<DOCNO> 281219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko28.html </URL>
<DATE> 2004/10/18/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Petrol Ofisi'nin sermaye artırımından doğan hisseleri SPK kaydına alındı 
</HEADLINE>
<TEXT>

     Petrol Ofisi A.Ş.'nin POAŞ çıkarılmış sermayesinin 345 trilyon liradan 385 trilyon liraya artırılması nedeniyle, artırılan 40 trilyon lira nominal bedelli hisse senetlerinin Sermaye Piyasası Kurulu SPK kaydına alınması talebi kabul edildi. 
     SPK Başkan Yardımcısı Sinan Alp imzasıyla Borsa'ya gönderilen açıklamada, POAŞ'ın kayıtlı sermaye tavanı içinde çıkarılmış sermayesinin 345 trilyon liradan 385 trilyon liraya artırılması nedeniyle ihraç edeceği ve yeni pay alma hakları kullandırılmaksızın yurt dışında yerleşik kurumsal yatırımcılara tahsisli olarak satacağı 40 trilyon lira nominal değerli 14. tertip hisse senetlerinin SPK kaydına alınması talebine ilişkin Kurul kararına yer verildi. 
     SPK açıklamasında, kayda alınması talebinin, satış işleminin Toptan Satışlar Pazarı'nda TSP gerçekleşeceği dikkate alınarak satış fiyatının TSP Genelgesi'nde belirlenen sınırlar içinde olması, satış yapılacak yurtdışındaki yerleşik kurumsal yatırımcıların bu aşamada belli olmaması nedeniyle, belirlendiğinde satın alacak kişiler ve bu kişilerin alacakları hisse senetlerinin nominal değerleri ile satış bedellerini gösterir belgelerin SPK'ya gönderilmesi ve kamuya duyurulması gerektiğinin şirkete bildirilmesi kaydıyla olumlu karşılanmasına karar verildiği bildirildi. 
     Açıklamada, İş Bankası A.Ş. ve Doğan Şirketler Grubu Holding A.Ş. Yönetim Kurulları'nın POAŞ'ın gerçekleştireceği sermaye artırımında rüçhan haklarının kullanılmamasına ilişkin kararlarından zarar görenlerin, yasal koşullar oluştuğu takdirde, Yönetim Kurulu üyelerinin hukuki sorumluluğu için yasal yollara başvurma haklarının saklı olduğu ve satın alma opsiyonu ile buna bağlı varant ihracının sadece nakit sermaye artırımına iştirak edecek yurtdışında yerleşik kurumsal yatırımcılara yapılacağı konularında ortakların bilgilendirilmeleri ve İMKB Günlük Bülteni'nde ilan edilmesi koşulu da yer alıyor. 
     Bu arada, açıklamanın duyurulabilmesi amacıyla geçici olarak işleme kapatılan Petrol Ofisi hisse senetlerinin sırasının, bugün 2. seanstan itibaren yeniden işleme açılacağı bildirildi. 
     
</TEXT>
</DOC>
