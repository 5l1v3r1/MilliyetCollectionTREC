<DOC>
<DOCNO> 258198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun17.html </URL>
<DATE> 2004/07/26/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Çinli taraftarları Atina'ya THY taşıyacak 
</HEADLINE>
<TEXT>

     Atina Olimpiyatları'na gidecek Çinli taraftarların Türk Hava Yolları THY ile seyahat edecekleri açıklandı. 
     THY Çin Müdürü Melih Topuz, resmi Çin Uluslararası Seyahat Kurumu ile varılan anlaşma üzerine, Pekin ve Şanghay'dan 2000'in üzerinde Çinliyi 2004 Olimpiyatları'nı izlemek üzere İstanbul aktarmalı olarak Atina'ya taşıyacaklarını söyledi. 
     Bu konudaki görüşmelerin Mart 2003'de başladığını ve geçen Mart ayında sonuçlandığını belirten Topuz, Çin vatandaşlarının zamanında uçuş, servis kalitesi ve İstanbul ötesi sefer zenginliğinden dolayı THY'yi tercih ettiklerini kaydetti. 
     THY'nin İstanbul-Pekin-Şanghay seferlerinde yılda 110-115 bin yolcu taşındığını hatırlatan Topuz, ''Ortalama yüzde 80-85 doluluk oranı ile hafta 5 sefer yapıyoruz, ilk hedefimiz bu seferleri haftada 7'ye çıkarmak'' diye konuştu. 
     Topuz, Türk ve Çinli gazetecilerin katıldığı basın toplantısında, ikinci aşamadaki hedeflerinin Pekin ve Şanghay seferlerini ayırarak, Çin'e yapılan haftalık sefer sayısını 14'e çıkarmak olduğunu ifade etti. 
     Çin seferlerinde taşınan yolcu sayısını yılda 330-350 bin düzeyine çıkarmayı hedeflediklerini kaydeden Topuz, şu anda yıllık 66 bin 500 ton olan kargo taşıma kapasitesini de 200 bin tona çıkarmak istediklerini söyledi. 
     Topuz, Çinli gazetecileri THY'nin 36 Airbus ve 15 Boeing uçağı siparişi hakkında bilgilendirerek, THY tarihinde ilk kez sipariş için hazine garantisi istenmediğine dikkati çekti. 
     
</TEXT>
</DOC>
