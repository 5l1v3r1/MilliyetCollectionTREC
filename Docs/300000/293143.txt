<DOC>
<DOCNO> 293143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonspo28.html </URL>
<DATE> 2004/11/29/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Bursaspor'u Okan sırtlıyor... 
</HEADLINE>
<TEXT>

     Bursaspor'un 2 kez gol kralı olan tecrübeli futbolcusu Okan Yılmaz, son haftalarda takımını sırtlayan isim oldu. 
     Okan Yılmaz, attığı gollerle Bursaspor'a hayat vermeye devam ediyor. 5 maçta rakip fileleri 2'şer kez havalandıran tecrübeli futbolcunun gol attığı maçlarda Bursaspor 5 galibiyet 1 beraberlik aldı. 
     Bursaspor'un 11. haftada kendi saha ve seyircisi önünde Kocaelispor karşısında 1-0 yenildiği maçta sarı kart cezalısı olduğu için forma giyemeyen Okan, geri kalan 13 maçta da forma giydi. 
     Tecrübeli golcü, ilk hafta oynanan ve yeşil-beyazlı takımın 2-1 kaybettiği maçın 83. dakikasında, Çanakkale Dardanelspor maçının da 66. dakikasında oyundan alınırken, diğer karşılaşmalarda 90 dakika forma giydi. 
     Toplam 11 golü bulunan Okan, Antalyaspor, Sarıyer, Çanakkale Dardanelspor, Karşıyaka ve İstanbul Büyükşehir Belediyespor maçlarında rakip fileleri 2'şer kez havalandırdı. 
     Bursaspor'un 2-1 kazandığı Adanaspor maçında da golü bulunan Okan, 2. Lig A Kategorisi gol krallığı için de iddiasını sürdürüyor. 
     
     BURSASPOR TEKNİK ASBAŞKANI BARIŞICI 
     Bursaspor Teknik Asbaşkanı Ayhan Barışıcı, ''Futbolcu kardeşlerimizin inancı, taraftarlarımızın desteğiyle bu takımı özlenen noktaya getireceğimize şüphemiz yok'' dedi. 
     Barışıcı, AA muhabirine yaptığı açıklamada, dün 2-0 kazandıkları İstanbul Büyükşehir Belediyespor maçıyla kendi sahalarında ilk kez galibiyetle tanıştıklarını, yakalanan çıkışın bundan sonra da devam edeceğini kaydetti. 
     Kadro kalitelerinin Türkiye Süper Birinci Ligi'ne yeniden çıkmak için yeterli olduğunu ifade eden Barışıcı, ''Başarının altındaki en önemli etken, inanmaktır. Bu inanç, hem yönetimde hem taraftarda hem de futbolcu kardeşlerimizde tamdır. Futbolcu kardeşlerimizin inancı, taraftarımızın desteğiyle bu takımı özlenen noktaya getireceğimize şüphemiz yok'' diye konuştu. 
     Barışıcı, arzu edilen başarının yakalanması için, belediye başkanı, bürokratlar, milletvekili ve basın başta olmak üzere herkesin Bursaspor'u sahiplenmesi gerektiğini sözlerine ekledi. 
     
</TEXT>
</DOC>
