<DOC>
<DOCNO> 286509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonyas06.html </URL>
<DATE> 2004/11/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türk kadını doğum kontrolüne alışıyor... 
</HEADLINE>
<TEXT>

     Türk kadınlarının modern doğum kontrol yöntemlerini kullanma oranı son 15 yılda yüzde 31'den yüzde 43'e çıktı. Ancak kadınların yüzde 29'u, hiçbir yöntemi kullanmıyor. 
     Türkiye Nüfus ve Sağlık Araştırması 2003'te, evli kadınların kullandığı doğum kontrol yöntemleri araştırıldı. 
     Hacettepe Üniversitesi Nüfus Etütleri Enstitüsü, Sağlık Bakanlığı Ana-Çocuk Sağlığı ve Aile Planlaması Genel Müdürlüğü ile işbirliği içinde DPT ve AB'nin finansal katkılarıyla gerçekleştirilen araştırma, 10 bin 836 hanede, 15-49 yaşları arasında 8 bin 75 evli kadını kapsıyor. 
     Araştırmaya göre, evli kadınların neredeyse tamamı en az bir aile planlaması yöntemini biliyor. 
     Evlenmiş kadınlar arasında modern gebeliği önleyici yöntemler arasında yüzde 98 ile en fazla rahim içi araç RİA , yüzde 98 ile hap, yüzde 90 ile kondom prezervatif bilinirken, kadınların yalnızca yüzde 14'ü kadın kondomu, yüzde 16'sı acil koruma hapından haberdar. Kadınlar arasında geleneksel yöntemlerden geri çekme en fazla bilinen yöntem. 
     Kadınlar arasında en düşük aile planlaması yöntemi kullanım yüzdesi 15-19 yaş grubunda gözleniyor, 25 yaşından sonra ise tüm yaş gruplarında yüzde 90 düzeyine ulaşıyor. 
     
     EN ÇOK TERCİH EDİLEN RİA 
     Kadınlar, modern yöntemler içinde yüzde 43 ile en fazla RİA'yı, yüzde 38 ile hapı, yüzde 35 ile kondomu kullandıklarını belirtiyor. 
     Kadınların yüzde 16'sı ise emzirmeyi bir gebeliği önleyici yöntem olarak kullandığını söylüyor. 
     Genel olarak araştırmaya katılan kadınların yüzde 43'ü modern ve yüzde 29'u geleneksel bir yöntem olmak üzere toplam yüzde 71'i gebeliği önleyici bir yöntem kullandıklarını belirtiyor. 
     Kadınların modern yöntemler arasında en fazla kullandıkları yöntem yüzde 20 ile RİA. En çok kullanılan modern yöntemlerde ikinci sırayı yüzde 11 ile kondom alıyor. Geleneksel yöntemler arasında ise yüzde 26 ile geri çekme yöntemi en fazla kullanılıyor. 
     
     EN DÜŞÜK DOĞU 
     Doğum kontrol yöntemi kullanımının en düşük olduğu bölge doğu, en yüksek olduğu bölgeler ise orta ve batı bölgeleri olarak tespit edildi. Rakamlara göre, Güneydoğu Anadolu bölgesindeki kadınların sadece yüzde 56'sı gebeliği önleyici bir yöntem kullanırken, bu oran Batı Anadolu'da yüzde 79'a çıkıyor. 
     Yöntem kullanım oranı okula hiç gitmemiş veya ilkokulu bitirmemiş kadınlar arasında yüzde 57 iken ilkokul mezunu kadınlar arasında belli bir artış göstererek yüzde 75'e çıkıyor. Daha üst düzey eğitim gruplarında ise yüzde 70 civarında kalıyor. 
     
</TEXT>
</DOC>
