<DOC>
<DOCNO> 254570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sondun24.html </URL>
<DATE> 2004/07/11/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Papa, Ortodokslara jest yapma hazırlığında... 
</HEADLINE>
<TEXT>

     İtalya'nın kuzeyindeki Val d'Aosta'da istirahat eden Papa İkinci Jean Paul'ün, Rusya'daki Ortodoks yetkililerin Katoliklere yönelik tepkilerini azaltma amacıyla gelecek ay Ortodokslara jest yapma hazırlığında olduğu bildirildi. 
     Vatikan sözcüsü Joaquin Navarro-Valls'ın verdiği bilgilere göre, halen Vatikan'ın elinde bulunan ve Ortodoks Hıristiyanları için dini öneme sahip ''Kazanlı Meryem'' adlı ikon, Papa'nın arzusu doğrultusunda, 28 Ağustos'ta Moskova Patriği İkinci Aleksi'ye hediye edilecek. 
     Gelişme, Katoliklerle Ortodokslar arasındaki atmosferi yumuşatmaya yönelik bir girişim olarak yorumlanıyor. 
     Moskova Patrikhanesi, Vatikan'a karşı en sert muhalefeti sergileyen Ortodoks merkezler arasında yer alıyor. Papa İkinci Jean Paul, Moskova Patrikhanesi'nin engellemeleri ve tepkileri nedeniyle bugüne kadar Rusya'ya gidemedi. 
     Rusya'daki Ortodoks yetkililer, Vatikan'a bağlı olan Katolikleri Rusya'da yayılmacı emeller peşinde koşmakla suçluyorlar. 
     Papa İkinci Jean Paul, geçen yıl Moğolistan ziyaretinin dönüşünde Rusya Federasyonu içindeki Özerk Tataristan Cumhuriyeti'nin başkenti Kazan'a uğramak istemiş, ancak Moskova Patrikhanesi'nin muhalefeti nedeniyle bu arzusunu gerçekleştirememişti. 
     Alt düzeydeki yetkililer arasında geçen mayısta Moskova'da yapılan ikili görüşmeler sırasında da Vatikan temsilcileri, Rusya'daki Katoliklerin okullar ve hastaneler aracılığıyla Ortodoksları Katolikleştirmeye çalışma suçlamasına maruz kalmışlardı. 
     Bu konuda örnekler içeren uzun bir rapor sunan Moskova Patrikhanesi, Vatikan'dan yayılmacı faaliyetlere son verilmesini istemişti. 
     Papa İkinci Jean Paul'ün ''Kazanlı Meryem'' adlı ikonu Moskova'ya giderek Patrik İkinci Aleksi'ye bizzat takdim etme isteğinin de Moskova Patrikhanesi tarafından geri çevrildiği öğrenildi. 
     Papa'nın bu gelişme üzerine, ünlü tarihi ikonu Moskova Patrikhanesi'ne bir temsilci aracılığıyla göndermeyi kararlaştırdığı kaydedildi. 
     
     PAPA, FENER RUM PATRİĞİ BARTHOLOMEOS'U KASIMDA ZİYARETE HAZIRLANIYOR 
     Öte yandan, La Repubblica gazetesi, Papa'nın Ortodoks dünyayla ilişkileri düzeltme çerçevesinde Fener Rum Patriği Bartholomeos'u ziyarete hazırlandığını belirterek, şunları yazdı 
     ''Papa, Val d'Aosta'daki ikametgahından doğuya bakıyor. Kasımda İstanbul'a yapacağı ziyareti düşünüyor. Patrik Bartholomeos'un davetini kabul ederek, bu ziyareti yapmaya niyetlenmiş durumda. Bu arada, Moskova Patrikhanesi ile ilişkileri nasıl başlatabileceğini düşünüyor. Zira yaşlı Papa, 'Üçüncü Roma'ya Moskova'ya bir gün ayak basabilme düşünü halen bir kenara atmış değil.'' Patrik Bartholomeos, ay başında Roma ziyareti sırasında yaptığı açıklamada, Papa'yı Türkiye'ye davet ettiğini belirterek, ''İzlenimim o ki Papa'nın ziyareti önümüzdeki 30 Kasım'da Aziz Andreas Yortusu esnasında gerçekleşebilir. Papa aynı zamanda devlet başkanı olduğu için önce başkent Ankara'ya gidecek. Daha sonra da bizi ziyaret edecek'' demişti. 
     
     ''KAZANLI MERYEM'' İKONU 
     Papa'nın Patrik İkinci Aleksi'ye hediye edeceği ''Kazanlı Meryem'' ikonu, Rusya'daki Ortodokslar arasında ''en fazla itibar gören ikon'' olarak nitelendiriliyor. 
     Ortodokslar, Hz. Meryem'in minik bir Hz. İsa figürüyle resmedildiği ikonu, mucizevi etkileri açısından güçlü bir suret olduğuna inanıyorlar. 
     Efsaneye göre, Meryem 16. yüzyılda Kazan'da bir çocuğa göründü. Çocuk o görüşmede aldığı bilgiler doğrultusunda, yangının küle çevirdiği bir evde söz konusu ikonu buldu. 
     Ortodokslar, bulunduğu kente atfen ''Kazanlı Meryem'' diye adlandırdıkları bu ikonun, çok sayıda hastaya şifa dağıttığına inanıyorlar. Kimileri, Moskova'nın 1612'de Polonya işgalinden kurtuluşunu da bu ikona bağlıyor. İkinci Dünya Savaşı sırasında Nazileri yenilgiye uğratabilmek için, ikonun kopyalarının Leningrad, Stalingrad ve Moskova'ya asıldığı biliniyor. 
     Halen Vatikan'ın elinde bulunan ''Kazanlı Meryem'' ikonu, 29 Haziran 1904'te Moskova'da Kremlin yakınlarındaki Kazanlı Meryem Ana Katedrali'nden kimliği belirsiz kişilerce çalınmıştı. 
     İkon, 1917'de antikacı Shevliagin tarafından yurtdışına çıkarılarak Londra'da satılmıştı. Daha sonra ABD'deki sanat tacirlerinin eline geçen ikonu, bir grup Amerikalı 1970'te Portekiz'deki Fatima Kilisesi'ne bağışlanmıştı. 
     İkon, 1981'de Portekizli Katolikler tarafından Papa İkinci Jean Paul'e hediye edilmişti. 
     ''Kazanlı Meryem'', Vatikan'da 2003 yılında bir grup Rus uzmanın incelemesine tabi tutulmuştu. Rus uzmanların kanaatine göre, söz konusu eser, kökeni 1579'a dayanan ''Kazanlı Meryem'' ikonunun tahminen 18. yüzyılda yapılmış mükemmel bir kopyası. Ancak Ortodokslar, orijinal olmasa da bu ikonun mucizevi etkilere sahip olduğuna inanıyorlar. 
     
</TEXT>
</DOC>
