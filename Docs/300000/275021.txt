<DOC>
<DOCNO> 275021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/yazar/uras.html </URL>
<DATE> 2004/09/26/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Düzce'de devlet 7.800 konut yaptı 
</HEADLINE>
<TEXT>


17Ağustos 1999 depreminde Düzce de sarsıldı. Düzce'ye gittim. Taş üstünde taş kalmamıştı. Enkaz altından 685 kişi çıkarılabildi. 270 kişi öldü. 1.157 yaralı vardı. Devlet önce çadır dağıttı. Çadır dağıtımında aksamalar oldu. Yağmur yağıyordu. Yeğenlerim evlerinin enkazından çıkarabildiği eşyaları, evin karşısındaki bahçede naylon bir örtü altına dizmeye çalışıyordu. Yeğenlerim birkaç geceyi o naylon örtü altında geçirdi. Sonra çadır ve baraka dağıtımı başladı. Yeğenlerim çadır kuyruğunda da, baraka kuyruğunda da başarılı olamadı. İstanbul'a göçtü. 
"Devlet, deprem evleri yaparak evleri yıkılanlara dağıtacakmış. Dilekçe verdik" dediklerinde, "Ümitlenmeyin... Devlet o kadar kişiye nasıl bina yapacak ki " dedim. Ama devlet yaptı. Hem de kısa sürede. Her biri 100 metrekare, 3 odalı, kaloriferli tam 7.800 konut yaptı. Bu konutlarla 5 mahalle oluştu. Henüz Karayolları şehir ile bağlantı yollarını yapamadı ama, kanalizasyonları, suları, yolları, okulları, çarşıları tamam. Bunlara ek olarak 550 konut daha yapılıyor. 
Şehir içinde ise imar başlayamadı. İnönü Caddesi'ndeki bizim evin yeri şimdi boş arsa... Belediye 3 kata izin veren imar planı hazırladı. Belediye de yol açamıyor, yol yapamıyor. Bu nedenle eski şehirden hayır yok. Valilik h l ilköğretim okulu binasında. Diğer kamu kuruluşları barakalarda. Sadece Emniyet ile Jandarma kendi binalarında. Şehirdeki okullar da yenilenemedi. 

Tütün artık para etmiyor Düzce'de yaşayanlar için fındık ve tütün çok önemli ürünler. Bu yıl fındık bahçesi olanların yarısının fındığı oldu, yarısınınkini don vurdu. Tütün artık para etmiyor. Düzce'de bir aile ortalama 3 ton fındık satar. Bu yıl bu kadar fındık satanın eline yaklaşık 15 milyar lira geçti. Çok kişi fındık parasının yarısını geçen yıl avans almıştır. Masrafı vardır. Eline 5 milyar lira geçen, büyük para kazanmış olur. 
Düzce sanayileşmek zorunda. Bugüne kadar Düzce, İstanbul su toplama havzasında olduğundan sanayiye izin verilmiyordu. Bakanlar Kurulu kararıyla Düzce'nin statüsü değiştirildi. Düzce 5084 sayılı kanunla teşvik edilecek iller listesine alındı. Düzce Ticaret ve Sanayi Odası Danışmanı Ahmet Dertli'den öğrendiğime göre, bu kanun kapsamında yatırım yapmak için 249 yatırım başvurusu yapıldı. 49 yatırımcıya Birinci Sanayi Bölgesi'nde yer verildi. 11 yatırımın temeli atıldı. İkinci Organize Sanayi Bölgesi'nde 50 yatırımcıya daha yer verilecek. Şimdi sorun yeni yatırımlara yer bulabilmekte. Halen Düzce'de Standart Profil Otomotiv yan sanayi, Kelebek Mobilya, Süperlit Beton Boru, Planta - Farma İlaç, Pak Maya gibi büyük tesisler üretim yapıyorlar. İmalat sanayiinde 12 bin kişi çalışıyor. Her organize sanayi bölgesi 8 bin kişiye ek iş imkanı sağlayacak. 
Düzceli üniversite istiyor. Halen Bolu İzzet Baysal Üniversitesi'nin 3 fakültesinden, Tıp, Mühendislik ve Ormancılık fakülteleriyle 3 meslek yüksekokulunda 3.500 öğrenci yükseköğrenim görüyor. 
Düzce'de 25 yıldır yayımlanan "Damla gazetesi" isminde bir yerel gazete var. Bu gazetenin yazarlarından Lütfi Şimşek benim dostum. Uzun süredir "Düzce arşivi" oluşturuyor. Düzce'nin eski yıllarına ait resimleri, belgeleri topluyor. Bunları kendine saklamıyor. Sergiler düzenliyor. 10 yılda 55 sergi düzenledi. Yeni projesinin ismi, "Cumhuriyet'in 81. Yılında 81 İl Sergisi". Düzce 1999 yılında il oldu. İl numarası 81. Bu yıl 29 Ekim'de Cumhuriyet'in 81. yılını kutlayacağız. Lütfi Şimşek, işte bu vesileyle 80 ilin fotoğraflarını 81 numaralı ilde toplayarak sergileme peşinde. 
Bu hafta sonu sayın okuyucularıma güzel şeylerden söz etmek istedim. 



</TEXT>
</DOC>
