<DOC>
<DOCNO> 261462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/guncel/agun.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandalyeleri verin 
</HEADLINE>
<TEXT>


Halkalı Gümrüğü, engellilerin tenis oynamaları için Hollanda'nın Omirilik Felçlileri Derneği'ne bağışladığı sandalyelere para istiyor 

GÜRKAN AKGÜNEŞ İstanbul 

Hollanda'nın engelli gençlerin tenis oynayabilmesi için Omurilik Felçlileri Derneği'ne OFD bağışladığı 6 adet tekerlekli sandalye bir yıldır bürokratik engeller nedeniyle gümrükten alınamadı. Satışa çıkarılan tekerlekli sandalyeler, para bulursa derneğin olacak. 
Basketbol ve okçuluk branşlarında başarılı olan ve engelli olimpiyatlarına katılmayı amaçlayan 1300 üyeli Omurilik Felçlileri Derneği, iki yıl önce tenis sporu için harekete geçti. Tenis sandalyelerine ihtiyaç duyan derneğe ilk destek Hollandalı yardımsever Marina Baunmyster ve Fener Rum Patriği Bartholomeos'tan geldi. Böylece derneğin 3 sandalyesi oldu. 

'Antrenman için veririz' 
Engellilerin tenise talebi artınca derneğin yardımına yine Baunmyster koştu. Baunmyster ülkesinden 6 adet sandalye bağışı yapılmasını sağladı. Ancak omurilik felçlilerinin sevinci bağışın Halkalı Gümrüğü'ne gelmesiyle hüzne dönüştü. OFD Başkanı Ramazan Baş yaşadıklarını şöyle anlattı 
"Sandalyeleri almak için bir arkadaşımızı gümrüğe gönderdik. Yetkililer, bağışın vergisiz alınması için derneğin kamu yararına çalışan bir dernek o tarihte prosüdür gereği işlemleri devam ediyordu, şimdi kamu yararına dernek statüsünde olması gerektiğini söyleyerek sandalyeleri vermedi. Sosyal Hizmetler ve Çocuk Esirgeme Kurumu kanalıyla sandalyeleri ücretsiz almak için Hollanda'dan yeni belge düzenlenmesini sağladık. SHÇEK'e de durumu bildirdik. Ama onlar çok yavaş davrandı, hatta sandalyeleri sadece antrenman için verebileceklerini söyledi. 

Tanesi 470 milyon lira 
Sonunda sandalyelerin vergisinin yüzde 1 olduğunu öğrendik. Ödeyip almak istedik, ancak 20 günlük sürenin geçtiğini söylediler. Şimdi ancak satış yoluyla alabiliyoruz. Sandalyelere 470 milyon lira bedel biçmişler. Bu parayı temin etmeye çalışıyoruz." 

Hayalleri, olimpiyata katılmak 

Üç sandalyesi olmasına rağmen tenis oynamak isteyen onlarca engellinin bulunduğu dernekteki gençler çoğu zaman tenis yapmanın imk nsız olduğu sandalyelerle maç yapıyor. Aralarında yaptıkları maçlarda birçok kaza yaşadıklarını söyleyen tenis tutkunu Zeki Dokgöz, "Ben ve iki arkadaşım tenis sandalyesi kullanıyoruz. Diğerleri normal sandalyelerle oynamaya çalışıyor ama bu çok zor. Topa yetişmek isterken sandalyeler arızalanıyor" diye konuştu. OFD'nin diğer bir tenis tutkunu Adil Eruçar da, tenis oynarken engelini unuttuğunu, en büyük hayalinin olimpiyatlarda Türkiye'yi temsil etmek olduğunu söylüyor. 


</TEXT>
</DOC>
