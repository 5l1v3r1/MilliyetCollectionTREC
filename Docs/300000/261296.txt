<DOC>
<DOCNO> 261296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/siyaset/siy03.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT El Kaide eylemleri için uyardı 
</HEADLINE>
<TEXT>


Batılı havayolları şirketlerinin en cazip hedefler olduğu vurgulanan MİT'in uyarı yazısı üzerine havaalanları alarma geçti 

TOLGA ŞARDAN Ankara 


Milli İstihbarat Teşkilatı'nın MİT , Usame Bin Ladin'in liderliğindeki radikal dinci El Kaide örgütünün eylem düzenleme olasılığı konusunda Emniyet Genel Müdürlüğü'nü uyardığı anlaşıldı. 
Pakistan'da yakalanan bir El Kaide üyesinin bilgisayarında yapılan inceleme sırasında İngiltere'deki hedefler belirlenirken, aynı günlerde MİT, Emniyet'e bir uyarı yazısı gönderdi. 16 Temmuz tarihli yazıda, "El Kaide ve bağlantılı grupların havacılık faaliyetlerine yönelik saldırılara büyük önem vermeye devam ettiği" bilgisi yer aldı. 
Daha önce de aynı konuda Emniyet'i uyaran MİT, "Geniş psikolojik ve ekonomik etkileri olan saldırıların uçak kaçırılması ve yerdeki bir hedefe çakılması, karadan havaya füze atılarak uçağın havada patlatılması veya el yapımı patlayıcı maddenin kullanımı" şeklinde yapılacağına dikkati çekti. 

Havaalanlarında önlem 
MİT yazısında, Batılı havayollarının en cazip hedefler olduğunu vurgularken, "Batılı hedefe saldırma imk nı sağlanması halinde herhangi bir hava meydanından, hatta Müslüman bir ülkeden kalkan bir uçağın dahi operasyon için kullanılmasının muhtemel olduğu" bilgisine yer verdi. 
Emniyet Müdürlüğü de, iki hafta önce İçişleri Bakanlığı Müsteşar Yardımcısı Zekeriye Şarbak imzasıyla bir genelge göndererek, Türkiye'deki tüm havaalanlarında "alarm" uygulamasına geçti. 


</TEXT>
</DOC>
