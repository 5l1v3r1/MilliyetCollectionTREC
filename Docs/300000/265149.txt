<DOC>
<DOCNO> 265149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/guncel/agun.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dosyadaki yeni skandal 
</HEADLINE>
<TEXT>


Çakıcı dosyasındaki bilgilere göre, müteahhit Şen'e çok yakın bir isim, yaralama olayına karıştı. Yargıtay Başkanı Özkaya, bu kişinin tutuksuz yargılanmasını sağlamak için devreye girdi... 

TOLGA ŞARDAN, GÖKÇER TAHİNCİOĞLU Ankara 

Yargıtay Başkanı Eraslan Özkaya'nın, organize suç örgütü lideri Alaattin Çakıcı'nın davası için tartışma yaratan görüşmelerini içeren soruşturma dosyasının ardından, bu kez de Yargıtay Genel Sekreter Yardımcısı Ercan Yalçınkaya'la birlikte ikinci bir "yargıyı etkileme" faaliyetiyle suçlanması gündeme geldi. 
Milliyet'in, İstanbul ve Bakırköy başsavcılıkları ile istihbarat birimlerinden aldığı bilgilere göre, ikinci skandal, Özkaya ile müteahhit Hakkı Süha Şen'in ve Şen'in diğer tanıdıklarıyla yaptığı telefon görüşmelerinin tahlil edilmesiyle belirlendi. Olayın somut unsurlarını da araştıran soruşturma makamları, görüşmelere paralel gelişmelerle karşılaşınca Ankara'ya gönderdikleri dosyada bu konuşmalara da yer verdiler. 

Başkana telefon 
Dosyaya yansıyan iddialara göre, Yargıtay Başkanı'nı Kozinoğlu'yla tanıştıran, Çakıcı'nın dosyası konusunda Yargıtay'dan bilgi alan müteahhit Şen'e çok yakın bir isim, İstanbul'da yaralamalı bir kavgaya karıştı. Şen, kavgadan bir süre sonra yakınının Bakırköy Başsavcılığı'na sevk edildiğini ve işlenen suçun "ağır cezalık" olması nedeniyle tutuklanma riskinin bulunduğunu öğrendi. Bunun üzerine Şen, yazlığının tadilatını yaptığı ve Kasım 2003'ten bu yana tanıdığı, Yargıtay Başkanı'na telefon ederek durumu bildirdi. 

Tutuklama olmasın ricası 
Özkaya'nın bu aşamada konuyla ilgilenmesini istediği Yalçınkaya'nın da, Bakırköy Başsavcılığı'ndaki bazı isimleri arayarak, tutuklama olmamasını "rica" ettiği öne sürüldü. Telefon trafiğinin ardından kavgaya karışan ve "olağan şartlarda tutuklanmasının gerektiği söylenen" Şen'in yakını serbest kaldı. Bakırköy Başsavcılığı, soruşturmayı "tutuksuz" yürütmeye devam etti. 

'Geçmiş olsun' 
Özkaya'nın sonraki bir görüşmede Şen'e "geçmiş olsun" dileklerini de ilettiği iddia edildi. Soruşturma makamları, sözkonusu olayı, Özkaya ve Yalçınkaya'nın telefonlarının doğrudan dinlenmemesi nedeniyle, Şen'in bu isimleri aradığında yaptığı görüşmelerle, yakınlarıyla arasında geçen konuşmalardan tespit etti. 

'Oğlum için aradı' 
Müteahhit Şen, Milliyet'in konuya ilişkin sorularını şöyle yanıtladı 
"Böyle telefon kayıtları varsa ben o kaydın arkasındayım. Özkaya da onların arkasındadır herhalde. Böyle bir şey yok. Bunların doğru bantları yakında ortaya çıkacak. 17 yaşındaki oğlumun okulda bir kavgası olmuştu. O kavgadan sonra bana 'geçmiş olsun' dediler. Zaten yargıda devam eden bir konu. Başkan'la bu konuyu görüşmedim. Oğlumun ya da herhangi bir yakınımın bununla ilgisi yok. Yargıtay Başkanı, çok yıpranıyordur, çok üzülüyordur. Ben onu düşünüyorum. 

Kozinoğlu'nun telefonu Çakıcı'nın fihristinde 

Çakıcı'nın Avusturya'da yakalandığı sırada üzerinde çıkan fihristte MİT'çi Kozinoğlu'nun telefonunun bulunduğu öğrenildi. Avusturya Polisi'nin operasyon sırasında Faik Meral adına sahte pasaportla birlikte Çakıcı'nın üzerinde ele geçirdiği telefon fihristinin fotokopileri de diğer belgelerle birlikte Ankara'ya gönderildi. Fihristte Kozinoğlu'nun isim ve telefonlarına rastlandı. Çakıcı önceki gün Avusturya'dan avukatı aracılığıyla yaptığı açıklamada, Kozinoğlu'nu tanımadığını açıklamıştı. 

Şen Kozinoğlu istedi, aradım 

YAŞAR ANTER Muğla DHA 
Müteahhit Hakkı Süha Şen, MİT Dış Operasyonlar Daire Başkan Yardımcısı Kaşif Kozinoğlu'nun MİT Müsteşarlığı'na verdiği "Yargıtay'da Alaattin Çakıcı ile ilgili görüşme yapmadım" savunmasını yalanlayan bir açıklama yaptı. Şen, "Çakıcı'yı çok sevdiğim, devletine milletine yararlı bir insan olduğu için ve arkadaşım Kaşif Kozinoğlu istediği için Yargıtay Başkanı Eraslan Özkaya'dan bilgi almaya çalıştım" dedi. Özkaya'nın villasının malzemelerini Çakıcı'nın adamlarının getirdiği iddiasının doğru olmadığını öne süren Şen şöyle konuştu "Çakıcı'nın kaçışı ile veya Özkaya ile ilişkilerinde yardımcı olmaktan öte giden hiçbir şey yapmadım. Çakıcı'nın parasını kullanmadım veya kendi paramı Çakıcı için kullanmadım." 


</TEXT>
</DOC>
