<DOC>
<DOCNO> 266470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/yasam/yas01.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu depremi kafa karıştırdı 
</HEADLINE>
<TEXT>


Yunanistan'daki 4.5 büyüklüğündeki depremin ardından "Bu sarsıntı Kuzey Anadolu Fayı'nı tetikler mi " tartışması başladı 

Tahsin Aksu 

Olimpiyat heyecanının yaşandığı Atina'nın 70 kilometre kuzeyindeki Evia bölgesinde önceki gün meydana gelen 4.5 büyüklüğündeki deprem paniğe yol açtı. Yunan bilim adamları, depremin Kuzey Anadolu Fayı uzantısının son noktasında meydana geldiğini ve bunun ana fayı tetikleyebileceğini öne sürdü. Türk deprem bilimcilerse bu konuda farklı görüşler ortaya koydu. 
Yunan deprem bilimciler, aynı bölgede 2003'te yaşanan depremde birçok binanın hasar gördüğüne dikkat çekerken, fayın aktif olduğu görüşünü savundu. Yunanlılar ayrıca, depremin yaşandığı bölgenin Marmara depreminde kırılan fayın Atina'ya uzanan son noktası olduğunu ve tetikleyebileceğini kaydetti. 
İTÜ Maden Fakültesi Öğretim Üyesi Prof. Dr. Naci Görür de, Kuzey Anadolu Fayı'nın Saros Körfezi'nin güneyinden geçerek, Evia Adası'nda son bulduğunu belirterek, "Yunanlı meslektaşlarımızın dediği doğru. Ancak, bu depremin Marmara'da beklediğimiz depremi tetikleme gibi bir etkisi olmaz" dedi. 

Bizim fayı tetiklemez 
Yard. Doç. Dr. Oğuz Gündoğdu "1999'daki deprem arasında ilişki kurmak zor. Bu depremin Türkiye ile ilgisi bulunmuyor. Olası bir depreme de etkisi söz konusu değildir." 
Prof. Dr. Şükrü Ersoy "Rodos'un ve Girit'in güneyinde aktif bir deprem zonu var. Bu nedenle gerek Atina çevresinde gerek de Güney Ege'de depremler oluyor. Son deprem de bunun ürünü. Bu depremin ardından Türkiye'de farklı bir deprem olabilir." 
Dr. Doğan Kalafat "Kuzey Anadolu Fayı genelde bu kadar güneye inen bir fay değil. Bu kadar ufak bir depremde nasıl böyle bir tahminde bulunmuşlar anlayamıyorum. Buranın Kuzey Anadolu Fayı'yla bir ilişkisi olduğunu söylemek şu andaki verilerle mümkün değil." 




</TEXT>
</DOC>
