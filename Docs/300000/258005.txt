<DOC>
<DOCNO> 258005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sondun05.html </URL>
<DATE> 2004/07/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Dışarıda sigara yasağı için ilk adım... 
</HEADLINE>
<TEXT>

     İngiltere'de kamuya açık yerlerde sigara yasağı koymaya hazırlanan hükümetin, ilk adım olarak bar ve restoran gibi eğlence yerlerinin sahiplerine baskı yaptığı öne sürüldü. 
     The Observer gazetesinin haberine göre, Sağlık Bakanı John Reid, bu tür yerlerin sahiplerine kendi işyerlerinde sigara içilmesinin yasaklanması için baskı yaptırıyor. 
     Gazetenin haberine göre, ulusal boyutta bir yasağa hazırlık olarak, mümkün olduğu kadar çok işyerinde sigara içilmesini yasaklatmayı uman hükümet, halkın bu duruma kademeli olarak alıştırılmasını hedefliyor. 
     Hükümetin baskısının John Reid'in geçen günlerde sektör temsilcileriyle yaptığı bir toplantıda ortaya çıktığını da öne süren Observer, hükümetin, gerçekten de İrlanda'da olduğu gibi kısa zamanda İngiltere'de her türlü kamuya açık mekanda sigara yasağı uygulamaya hazırlandığını iddia etti. 
     
</TEXT>
</DOC>
