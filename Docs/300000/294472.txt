<DOC>
<DOCNO> 294472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonsiy06.html </URL>
<DATE> 2004/12/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
CHP'li Değer Kızıltepe'de çatışma bulgusu yok 
</HEADLINE>
<TEXT>

     Ferit ARSLAN DİYARBAKIR, DHA 

Mardin'in Kızıltepe İlçesi'nde kamyon şoförü Ahmet Kaymaz ile 12 yaşındaki oğlu Uğur'un düzenlenen operasyonda terörist' diye öldürülmesi olayını araştıran heyette yer alan CHP Diyarbakır Milletvekili Mesut Değer, ''Olay yerinde yaptığımız keşifte çatışma olduğuna dair hiç bir bulguya rastlamadık'' dedi. 
     CHP İzmir Milletvekili Ahmet Erçin ve Antalya milletvekili Tuncay Ercenk ile birlikte Mardin'in Kızıltepe İlçesi'ne giden Diyarbakır milletvekili Mesut Değer, Vali Temel Koçaklar, Emniyet Müdürü İsmet Taşhan, Kızıltepe Kaymakamı Engin Durmaz. Cumhuriyet Savcısı Pınar Akkoç ve Belediye Başkanı Cihan Sincar ile görüştükten sonra Turgut Özal Mahallesi'nde baba Ahmet Kaymaz ve oğlu Uğur'un öldürüldüğü yerde inceleme yaptı. 
     Kızıltepe'deki incelemelerini tamamlayarak Diyarbakır'a gelen milletvekili Mesut Değer, yaptıkları incelemede çatışma ortamı ve bunu gösterecek bir emareye rastlamadıklarını söyledi. CHP'li Mesut Değer, Ahmet Kaymaz'a 6 kurşun isabet ettiğini bunun 5'inin önden olduğunu belirterek, şöyle dedi 
     ''Uğur Kaymaz'a 12 kurşun isabet etmiş. 9'u sırttan 3'ü ise kollarına isabet etmiş. Kollardan sıkılan kurşunlar da arkadan sıkılmıştır. Çıktığı söylenen çatışmada baba ve oğulun yanında bulunduğu söylenen silahlar ve boş kovanlar olayın şekline uymamaktadır. Yaptığımız keşifte birkaç metre uzaklıkta bile kişinin elinde silah olup olmadığı, kişinin çocuk olup- olmadığı çok rahatlıkla görülmektedir. Çocuğun sırtına 6 kurşun yukırdan aşağıya doğru ve aynı hizada bitişik olarak sıkılmıştır. Ortada çatışma olduğunu gösteren hiç bir bulgu yoktur. Çatışma ortamı olsa, çocuğun sırtındaki kurşunlar çocuk harekette olacağı varsayımıyla alt alta olmazdı. Olay sanki çocuğun yüzüstü yatırılmış halde kurşunlara isabet olduğu izlenimi uyandırmaktadır. Kızıltepe'de inceleme yapmamız 4 güvenlik görevlisinin görevden alınmasına neden oldu. Biz raporumuzu tam olarak en kısa sürede açıklayacağız." 
     
</TEXT>
</DOC>
