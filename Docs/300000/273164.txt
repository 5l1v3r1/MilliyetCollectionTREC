<DOC>
<DOCNO> 273164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur10.html </URL>
<DATE> 2004/09/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Doğumevinde bebeğin bacağını kırdılar 
</HEADLINE>
<TEXT>

     Tuncay DAĞLI ADANA, DHA 
ADANA Doğumevi'nde Necmiye Yorgun'un sezaryenle dünyaya getirdiği kız bebek, 5 gün sarılık tedavisi gördükten sonra bacağı kırıldı' denilerek, ailesine teslim edildi. 
     Nesrin Nazife adını verdiği bebeğini geçen 8 Ağustos'ta dünyaya getirdiğini, ancak sarılık olduğu için tedaviye alındığını belirten 25 yaşındaki Necmiye Yorgun, "Bebeğimi emzirmeye gittiğimde hiç bir şeyi yoktu. Ayaklarını rahatça oynatabiliyordu. beşinci gün sabahı telefon edip, durumunu sordum, iyi olduğunu söylediler. Ancak öğleden sonra doğumevinden bizi telefonla arayıp, 'Bebeğinizin sarılığı geçti, gelin götürün' dediler'' diye konuştu. 
     Bebeği almaya gittiklerinde çocuk doktoru Oya Kaya Fakulu, bebeğin bacağının kırıldığını söylediğini ileri süren Yorgun,"Doktor bana Bebeğin bacağı kırılmış. Bizim burada ortopedi uzmanı yok. Numune Hastanesi'ne götürün. Ben oradaki doktor arkadaşa telefon ettim. Alçıya alacaklar' dedi. Bebeğimizin sağlığını düşünerek hemen ortopedi doktoruna götürdük. Ama bebeğin bacağının kim tarafından ve nasıl kırıldığını söylemediler'' dedi. 
     Eşi Necmiye ile birlikte bebeğini Numune Hastanesi'ne götürdüğünü belirten 32 yaşındaki Zeki Yorgun ise olayla ilgili şunları söyledi 
     
     ŞİKAYETÇİ OLACAĞIM 
     "Evlendikten sonda 6 yıl boyunca çocuğumuz olmadı. Eşim tedavi gördü ve nihayet bir bebek sahibi olduk. Sezaryenle dünyaya gelen bebek sarılık olduğu için tedaviye alındı. Bu sırada eşimle her gün yanına gidiyorduk. Eşim emzirirken, ben de pencere arkasından onu seyredip, özlem gideriyordum. Ayaklarında hiç bir kırık belirtisi yoktu. Zaten kırık olsa acıdan ağlardı. Ama bizi çağırıp, bebeği teslim ederken, bacağının kırık olduğunu söylediklerinde ne yapacağımızı şaşırdık. Ne bir rapor istedik, ne de tutanak. Tek düşüncemiz kızımızın tedavisi olduğu için, doktor hanımın iyi niyetine güvenip, Numune Hastanesi'ne götürdük. Orada iki kez alçıya aldılar. Ama kırık kemik doğru kaynamadı'' dedi. 
     Yapılan kan tahlilinde bebeğin sarılığının da halen devam ettiğinin ortaya çıktığını anlatan Yorgun, "Bunun üzerine bebeği Çukurova Üniversitesi Tıp Fakültesi Balcalı Hastanesi'ne götürdüm ve kırık bacağının tedavisine orada devam ettirdim. Bizim bu kadar kıymet verip, gözümüzden bile sakındığımız bebeğimizin bacağını kırdılar. Nedenini sormaya gittiğimde, benden özür dileyeceklerine, doktor Oya Hanım, Ben isteseydim, size bebeğin bacağının kırıldığını söylemez, eve gönderirdim ve sorumluluğunu siz alırdınız' diyerek anlaşılmaz bir ifade kullandı. Oysa bacağın kırık olduğunu anladıkları anda bize bile haber vermeden hemen başka hastane götürüp, tedaviye başlamalıydılar. Böyle bir sorumsuzluk görmedim. 1.5 aylık olan kızımın bacağı halen iyileşmedi. Hem doğumevini, hem de kızımın bacağını kıran her kimse onu dava edeceğim'' diye konuştu. 
     
     BAŞHEKİM SORUŞTURMA BAŞLATTI 
     5 günlükken doğduğu hastanede bacağı kırılan bebekle ilgili soruşturma başlattığını söyleyen Doğumevi Başhekimi Dr. Savun Özel ise, "Bebeğin ailesi olayla ilgili bize şikayet dilekçesi verdi. Ben de Hasta Hakları Kurulu'na ilettim. Yapılacak araştırma sonucu düzenlenen rapor doğrultusunda gerekeni yapacağım. Aile yasal hakkını kullanarak mahkemeye verebilir. Ancak hiçbir sağlık personelinin, bir bebeğin bacağını bilerek kıracağını sanmıyorum. Doğum sırasında da kırılmış ama fark edilmemiş olabilir. Hemşirelerin bakım sırasında kıracağını da sanmıyorum'' dedi. 
     
</TEXT>
</DOC>
