<DOC>
<DOCNO> 292192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/dunya/dun02.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Yönetimi, İstanbul'da konsolosluk açmak istiyor 
</HEADLINE>
<TEXT>


YORGO KIRBAKİ Atina 


Kıbrıs Rum Yönetimi, Türkiye tarafından tanınmak için her fırsattan yararlanıyor. 
Nitekim bu çerçevede, Rum Yönetimi'nin geçen eylül ayında Avrupa Birliği AB Komisyonu'na, "Türkiye'yi ziyaret eden Kıbrıs vatandaşlarının sayısı sürekli artıyor. Vatandaşlarımıza gerekli hizmetleri verebilmemiz için İstanbul'da konsolosluk açmak istiyoruz" diyerek, İstanbul'da konsolosluk açılması için arabuluculuk başvurusunda bulunduğu belirtildi. 

Ankara'dan cevap yok 
Politis gazetesine göre, AB Komisyonu, Rum Yönetimi'nin bu talebini Ankara'ya ileteceği sözünü verdi, ancak henüz bir cevap çıkmadı. 
Rumların tanınma çabası İstanbul'da konsolosluk açılması talebi ile sınırlı değil. Milliyet'in edindiği bilgilere göre, Rum Yönetimi, Güney Kıbrıs'ı ziyaret edecek Türklere vize uygulamasını da kaldırmak niyetinde. Rum Dışişleri Bakanlığı, AB Komisyonu'ndan "Kıbrıs'ı ziyaret edecek Türk vatandaşlarının Schengen Antlaşması kapsamı dışında tutulmalarını" istedi. 

Atina'dan sonra vizesiz 
Halen uygulanan prosedüre göre, Güney Kıbrıs'a giden Türk vatandaşları, 'Kıbrıs Cumhuriyeti'nin Atina Başkosolosluğu'ndan vize alıyor. AB Komisyonu yeşil ışık yakarsa, Türkler yine Atina'ya gelip bu defa vize gerekmeden Rum Kesimi'ne gidebilecek. 
Kıbrıs Rum Kesimi, 1 Mayıs 2005 tarihinde Schengen üyesi olacak. 


</TEXT>
</DOC>
