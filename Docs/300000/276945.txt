<DOC>
<DOCNO> 276945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/soneko06.html </URL>
<DATE> 2004/10/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Dünya Bankası kredilerininin isimlerinde değişiklik... 
</HEADLINE>
<TEXT>

     Dünya Bankası, Türkiye dahil gelişmekte olan ülkelere açtığı kredilerin isimlerini değiştirdi. 
     A.A Muhabirinin aldığı bilgiye göre, ''uyum kredileri'', ''kalkınma politikası kredisine'' dönüştürüldü. 
     Kredilerin ödeme ve faiz şartlarında bir değişikliğe gidilmezken, kredilerin amaçları ile uygulama alanları değişiyor. 
     Banka, Kalkınma Politikası Kredilerini ülkelere, ekonomilerini daha güçlü hale getirme, daha hızlı büyüme sağlama, sosyal kalkınmayı sağlama, toplumun daha yoksul olan kesimlerine daha fazla fon sağlama amacıyla verecek. 
     
     YENİ KREDİNİN ÖZELLİKLERİ... 
     Banka'nın daha önceki kredileri, daha çok ekonomik krizleri önleme amacını taşırken, bu yeni kredi şekli, sadece ekonomik krizleri önleme değil, sosyal kalkınmayı da sağlama amacını taşıyor. 
     Yeni kredi biçimi, her ülkenin, yapısal reformları ve kalkınmayı gerçekleştirirken, kendine özgü kurumlarıyla uygulamasına imkan verecek. 
     Banka artık, bu krediyi verirken, ülkelere uygulamaları gereken reçeteler vermeyecek, ancak mali destek istenen projeler ve politikaların etkinliğini değerlendirerek kredi verip vermemeye karar verecek. 
     Ülkelerin kalkınma öncelikleri, ekonomik, çevresel ve sosyal sorunları da, Uyum Kredilerinden, Kalkınma Politikası Kredilerine ağırlık verilmesine neden oldu. 
     Bankanın yeni kredi politikası, ekonomik krizlerin neden olduğu sosyal maliyetleri azaltmayı, eğitim, sağlık sektörünün desteklenmesi, yatırım ikliminin geliştirilmesi, etkin yönetimi sağlamayı, şeffaflığı artırmayı amaçlıyor. 
     Uyum kredileri Bankanın verdiği toplam kredilerin yarısına yakınını oluşturuyor , gelişmekte olan ülkelerin, yapısal reformlarını gerçekleştirebilmelerine imkan vermek üzere, Banka tarafından 1980'li yıllardan buyana kullanılıyordu. 
     Bu krediler, birçok ülkenin, mali krizlere girmesine önleyecek yapısal değişimleri yapmasına imkan verdi. 
     Dünya Bankası, son iki yıldır, Bankaya üye hükümetler, sivil toplum kuruluşları ve uzmanlarla yaptığı çalışmaların ardından, Kalkınma Politikası Kredisi uygulamasını başlattı. 
     Dünya Bankası Türkiye'ye, Ülke Yardım Stratejisi çerçevesinde 2004-06 dönemi için 4.5 milyar dolarlık kredi kullandıracak. 
     
</TEXT>
</DOC>
