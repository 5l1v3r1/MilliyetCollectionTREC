<DOC>
<DOCNO> 251560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/spor/aspo.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sand müjdesi 
</HEADLINE>
<TEXT>


2006 Dünya Kupası elemelerinde millilerimiz ile aynı grupta yer alan Danimarka'da golcü Sand milli takımı bıraktığını açıkladı. Bu haber ülkesinde Çek Cumhuriyeti'ne elenmeleri kadar üzüntü yarattı 

İRFAN KURTULMUŞ 


Olsen'den suçlama 
2006 Dünya Kupası elemelerinde aynı grupta mücadele vereceğimiz Danimarka, Euro 2004'te Çek Cumhuriyeti'ne farklı skorla yenilince karıştı. Teknik Direktör Morten Olsen, mağlubiyeti kişisel hatalar yüzünden aldıklarını belirtip, bazı futbolcuları suçladı. Olsen 1 - 0 yenik durumdayken değişiklik yapmamakla büyük eleştiri alırken, Danimarka'nın Milanlı yıldızı Jon Dahl Tomasson, takımda kazanma mentalitesinin eksik olduğunu vurguladı. 

'Danimarka düştü' 
ÜLKE basını, Avrupa Şampiyonası'na veda etmenin, 2002 Dünya Kupası'nda aynı skorla İngiltere'ye kaybederek elenmekten daha kötü olduğunu yazdı. Danimarka medyası, 'Danimarka çıkışını aldı', 'Porto'da soğuk duş', 'Danimarka düştü', 'Çekler Danimarka'ya ders verdi' başlıklarıyla verdikleri haberlerde, Danimarka'nın çok iyi mücadele ettiği bir ilk yarıdan sonra, ikinci devrenin ilk 20 dakikasında çöktüğünü ifade ettiler. 

Sand veda etti 
DANİMARKA'NIN Euro 2004'e veda etmesinin hemen ardından, millilerimiz için de sevindirici bir haber Porto'dan geldi. 2006 Dünya Kupası elemelerinde Türkiye'nin grubunda önemli rakiplerden biri olan Danimarka'nın golcüsü Ebbe Sand milli takımı bıraktığını açıkladı. Almanya'nın Schalke 04 takımında forma giyen Sand'ın bu kararını Çek maçının hemen ardından açıklaması ülkede, Danimarka'nın şampiyonaya veda etmesi kadar büyük üzüntü yarattı. 




</TEXT>
</DOC>
