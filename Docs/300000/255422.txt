<DOC>
<DOCNO> 255422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonspo05.html </URL>
<DATE> 2004/07/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Federasyon Başkanlığı seçiminde hangi takım, kimi destekliyor .. 
</HEADLINE>
<TEXT>

     Futbol Federasyonu Başkanlığı seçimleri yaklaşırken, Birinci Süper Futbol Ligi'nde yer alan takımların görüşleri de netleşmeye başladı. 
     UEFA Tahkim Kurulu Başkanvekili Levent Bıçakcı'nın Futbol Federasyonu Başkanlığına adaylığını açıklamasından sonra seçim çalışmaları ivme kazanırken, AA muhabirlerinin görüştüğü kulüp yöneticileri, şunları söyledi 
     Fenerbahçe Kulübü İkinci Başkanı ve Basın Sözcüsü Nihat Özdemir 
     ''Fenerbahçe Kulübü olarak genel kurulda Levent Bıçakcı'yı destekliyoruz. Futbol Federasyonu'nda daha önce yaptığı hizmetler ve UEFA'daki etkin görevleri nedeniyle Fenerbahçe olarak seçimde kendisine oy vereceğiz.'' Trabzonspor Kulübü Asbaşkanı Nevzat Şakar 
     ''Federasyon seçimi ile ilgili tavrımızı yarın yapacağımız toplantıdan sonra netleştireceğiz.'' Galatasaray Kulübü İkinci Başkanı ve Futbol Şube Sorumlusu Ergun Gürsoy 
     ''Yönetim kurulu olarak henüz net bir karar vermedik. Ancak daha önceki tavrımız Haluk Ulusoy'dan yanaydı. Genel kurulda kimi destekleyeceğimize başkan ve yönetim kurulu karar verecek.'' Beşiktaş Kulübü Basın Sözcüsü Reha Muhtar 
     ''Başkanımızın daha önce Haluk Ulusoy'a verilmiş sözü var.'' Gaziantepspor Kulübü Başkanı Celal Doğan 
     ''Seçimlerde Avukat Levent Bıçakcı'yı destekleyeceğiz. Türk futbolunun uluslararası alanda daha büyük saygınlık kazanmasını, daha geniş ufuklara yönelmesini arzulayan ve Türkiye'nin spor kamuoyunu oluşturan bir kişi olarak, Levent Bıçakcı'nın başkanlık için aday olmasına sevindik ve destek vereceğiz. Bıçakcı genç, çağdaş ve objektif biri. Bilgi birikimine ve tecrübesine güveniyoruz. Sayın Bıçakcı, Türk futbolunun bugünkü başarılarının temellerinin atıldığı dönemde hukuki ve idari altyapının hazırlanmasında önemli sorumluluklar almış bir isimdir. Federasyonu ve ligimizi ulusal ve uluslararası alanda yeniden saygın bir konuma getirebilecek ideal ve uygun bir kişi olacağına inanıyorum. Bıçakcı ve oluşturacağı düzgün kadroların, FIFA Dünya sıralamasında ilk 5'e kadar yükselmiş olan Türk futbolunun artık daha büyük hedeflere yönelmesi ve dünyada tartışılmaz bir ekol haline dönüşmesi çalışmalarına ağırlık vereceği inancındayım.'' Gençlerbirliği Başkanı İlhan Cavcav 
     ''27 yıldır kulüp başkanlığı yapan bir futbol adamı olarak, Şenes Erzik yönetimini çok olumlu buluyordum. Ardından Haluk Ulusoy'un ilk döneminde tarafsız ve adil bir yönetim gösterildi. Ancak, Ulusoy'un 2. dönemi ise Türk futbolu içerisinde her türlü şike ve kirliliğin yaşandığı devir oldu. 
     Aday olarak gösterilen Sayın Bıçakcı'nın dürüst, haysiyetli, Türkiye liglerindeki tüm takımlara eşit mesafede bulunan ve bu şekilde de hareket edecek olan bir şahsiyet olmasından dolayı kendisini destekliyor, bu konuda tüm kulüplerin de benimle aynı görüşü paylaşacağını umuyorum.'' Samsunspor Kulübü Başkanı İsmail Uyanık 
     ''Levent Bıçakcı'nın adaylığı Türk futbolu adına bir şanstır. Canı gönülden destekliyoruz. Haluk Ulusoy'a geçmişteki hizmetleri nedeniyle teşekkür ediyoruz. Samsunspor olarak bugün doğru yerde durmak gerektiğinin bilincindeyiz. Yoksa futbol tarihi bizden hesap sorar.'' İstanbulspor Kulübü İkinci Başkanı Orhan Seyfi Güner 
     ''Kulüp olarak genel kurulda hangi başkan adayını destekleyeceğimize karar vermedik. Şu anda net bir şey yok. Bizim genel kurulda 5 oyumuz var. Demokratik olarak delegelerimiz istediği adaya oy verebilir.'' Çaykur Rizespor Kulübü Asbaşkanı ve Basın Sözcüsü Erol Yıldırım 
     ''Levent Bıçakcı, UEFA'da kariyer yapmış bir isim. Kendisini iyi tanıyoruz. Türk futbolunun içinden gelmiş biri. Başarılı olacağına inanıyoruz. Kendisine sıcak bakıyoruz. Türk futboluna iyi hizmetler vereceği inancındayız. Kazanan Türk futbolu olsun diyoruz.'' Kayserispor Kulübü Başkanı Memduh Büyükkılıç 
     ''Levent Bıçakcı'nın Futbol Federasyonu Başkanlığı'na aday olması bizi sevindirdi. Bıçakcı, spor kamuoyu tarafından sevilen bir kişi. Kendisinin adaylığını olumlu bir girişim olarak değerlendiriyoruz. Kayserispor kamuoyu da Bıçakcı'nın adaylığını desteklemektedir. Kendisinin bu görevde başarılı olacağına inanıyoruz, hayırlı olsun.'' Diyarbakırspor Kulübü Başkanı Ahmet Göksu 
     ''Biz daha önce de Futbol Federasyonu seçiminde Levent Bıçakcı'yı destekleyeceğimizi açıklamıştık. Mardin, Batman, Şanlıurfa, Diyarbakır ve Elazığ olarak ortak hareket ederek Bıçakcı'nın yanında yer alıyoruz.'' Haluk Ulusoy'un adaylığıyla ilgili spekülasyonlar var. Seçildiğinde İdare Mahkemesi'ne gidilip işlemin durdurulacağı söyleniyor. Ulusoy, 2 dönem başkanlık yaptığı için 3. dönem yapamayacağı söylentileri var. Yoksa Haluk beyle bir sorunumuz yoktu. Türk futbolunun bir boşluğa düşmesine yardımcı olmayacağız. Biz Türk futbolunun yükselmesi için çaba veriyoruz.'' Malatyaspor Kulübü İkinci Başkanı İlhan Kavuk 
     ''Yönetim kurulu olarak henüz bir karar almış değiliz.'' Sakaryaspor Kulübü Başkanı Selahattin Aydın 
     ''Bıçakcı'nın adaylığına yönelik her hangi bir değerlendirme yapmam söz konusu değil. Biz daha önce Haluk Ulusoy'u destekleyeceğimizi açıkladık. Ancak ikinci bir seçim dönemi geldi. Şartlar nasıl gelişir, bilemiyorum. İsimleri değerlendireceğiz.'' 

     
</TEXT>
</DOC>
