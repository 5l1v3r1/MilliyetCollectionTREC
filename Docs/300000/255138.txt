<DOC>
<DOCNO> 255138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo15.html </URL>
<DATE> 2004/07/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Başkent 2. lig takımlarının transfer dosyası... 
</HEADLINE>
<TEXT>

     Başkentin İkinci Futbol Ligi'ndeki temsilcileri Türk Telekomspor, Şekerspor ve Ankara Demirspor yaptıkları transferlerle kadrolarını güçlendirmeyi sürdürüyorlar. 
     A Kategorisi'nde mücadele eden Türk Telekomspor, aldığı 5 futbolcuyla yeni sezona iddialı bir şekilde hazırlanıyor. Teknik direktör Muharrem Uğur, Mersin İdmanyurdu'nda forma giyen Savaş ve Özgür, Ankaragücü'nden Musa ve Umut ile Antalyaspor'dan Erhan'ı renklerine bağladıklarını, 1 santrfor daha alarak transferi kapatmak istediklerini söyledi. Uğur ayrıca, geçen sezon mavi-beyazlı formayı giyen Bülent, Mustafa, Cenk ve Salih ile de yollarını ayırdıklarını kaydetti. 
     Yeni sezonun hazırlık çalışmalarını kendi tesislerinde sürdüren Türk Telekomspor, 15 Temmuz Perşembe gününden itibaren Kızılcahamam'a giderek çalışmalarına burada devam edecek. 
     Mavi-beyazlı ekip, son olarak 14-15 Ağustos tarihlerinde Sivas'ta düzenlenecek Cumhuriyet Kupası'na katılacak. 
     
     ŞEKERSPOR, GENÇLERE AĞIRLIK VERİYOR 
     Yeni teknik direktörü Ali Metin yönetiminde hazırlıklarını sürdüren İkinci Lig B Kategorisi takımlarından Şekerspor, dış transferde 5 futbolcuyu renklerine bağladı. 
     Teknik direktör Metin, dış transferde Divriğispor'dan Çağlayan, Kemal, Görkem ve kaleci Serkan'ı aldıklarını, iç transferde de görüşmelerin sürdüğünü söyledi. Metin, ağırlığı alt yapıdan gelen futbolculara vereceklerini ifade ederek, Şekerspor'u gelecek yıllarda zirveye taşıyacak bir kadro oluşturmak istediklerini kaydetti. 
     Yeni sezon hazırlıklarına kendi tesislerinde başlayan yeşil-beyazlılar, 15 günlük çalışma döneminin ardından 2. etap kamp dönemi için Ankara dışına çıkacak. 
     
     ANKARA DEMİRSPOR TRANSFERDE HIZ KESMİYOR 
     Yeni sezona yeni teknik direktörle giren ve Başkentin bir başka İkinci Lig B Kategorisi temsilcisi olan Ankara Demirspor, transferde hız kesmiyor. 
     Ankaragücü'nden Tarık ve Serdar, Keçiörengücü'nden Önder ve Emrah ile Ankara Köyhizmetlerispor'dan Coşkun'u transfer eden Ankara Demirspor, alt yapıdan da Emrah ve Emre'yi kadrosuna dahil etti. 
     Teknik direktör Semih Tokatlı, geçen sezon mavi-lacivertli takımda forma giyen 7 futbolcularını farklı kulüplere gönderdiklerini, orta sahaya alacakları 2 ya da 3 yeni futbolcuyla bu alandaki açıklarını da telafi etmeyi planladıklarını söyledi. 
     Yeni sezon hazırlık çalışmalarına kendi tesislerinde başlayan Ankara Demirspor, 15 günlük bir kamp döneminden sonra 2. etap kamp çalışmaları için Kızılcahamam'a gidecek. 
     
</TEXT>
</DOC>
