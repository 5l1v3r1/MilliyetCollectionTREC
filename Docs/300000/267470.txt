<DOC>
<DOCNO> 267470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/spor/aspo.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SON TANGO İNÖNÜ'DE 3-4 
</HEADLINE>
<TEXT>


Beşiktaş, dört farktan sonra ayıldı, ama puanı kurtaramadı, ligde iki puana takıldı kaldı. İspanyol hoca kulislerde tartışılmaya başlandı, yönetim Galatasaray maçını 'milat' saydı 


90 dakika 

BİLAL MEŞE 

Gaziantep maçı, Beşiktaş için dönüm noktasıydı. Üç maçta toplam iki puan alabilen Siyah - Beyazlılar'da, sinirler bir hayli gergindi. Yönetim sıkıntılıydı. Del Bosque ve takım üzerinde inanılmaz baskı vardı. Bunların hepsi kağıt üzerinde belki doğruydu. Ne var ki, Gaziantepspor 77 dakika Beşiktaş'a sahayı dar etti. Günlük yaşamımızda sıkça kullandığımız bir benzetme vardır "Kedinin fareyle oynaması". İşte Gaziantepspor öyleydi. Beşiktaş sahada yoktu, sadece forması vardı. Benzetme yerindeyse Gaziantep, 5'e 2, 5'e 1 gibi oynadı Beşiktaş ile... 
Seyirci desteğini arkasına alan Beşiktaş, daha 3. dakikada kalesinde ilk golü görürken, moralman çöktü. Tarek sağdan kesti, savunmayı kevgir gibi yakalayan Erdal, meşin yuvarlağı Murat'ın yanından filelere gönderdi. 8. dakikada Kartal'ın ayakta kalan tek futbolcusu İbrahim Akın, soldan indi, sağıyla nefis vurdu, top çataldan döndü. 
Sahayı en iyi şekilde kullanan ve kolektif futbolun tüm ögelerini yerine getiren Gaziantepspor 32'de farkı ikiye çıkardı. Bülent Bölükbaşı soldan ortaladı. Arka direkte Devran gelişine nefis vurdu, Murat topu filelerde gördü. Bu yarıda Beşiktaş oynayamadı, Gaziantep oynatmadı. 
52. dakikada Bülent Bölükbaşı soldan kazanılan korner atışını arka direğe kesti, Mehmet Polat kalabalık defans arasından topu filelere gönderdi 0- 3. 
59. dakikada Tarek, Kartal'ın savunmasında adeta şov yaptı. Önce Mustafa Doğan'ın belini kırdı, ardından Murat Şahin'in üstünden topu filelere gönderdi 0 - 4. Tribünden "Yuh" seslerinin yükseldiği sırada, 77. dakikada soldan kazanılan serbest atışı Sergen altı pasa kesti, top savunmadan sekti. Kısa düşen topa Carew kafayla dokundu 1 - 4. Biraz korkudan, biraz da onur savaşı veren Beşiktaş, 81. dakikada farkı ikiye indirdi. İbrahim Akın göbekten çalımlarla indi, aradan Ali Güneş'i kaçırdı. Tecrübeli futbolcu altı pasa kesti, Carew ayak koydu 2 - 4. 
83. dakikada Serdar Özkan, İbrahim Akın'ı gördü. Genç futbolcu üç kişiyi geçti, topu Ali Güneş'e kazandırdı. Tecrübeli futbolcu sert vurdu 3 - 4. 
Beşiktaş'ın son 13 dakikada üç gol bulmasına karşın ortaya koyduğu futbol, gelecek için kötü sinyaller veriyor. Ali Güneş, İbrahim Akın, Okan Buruk'u dünkü kötü tablonun dışında tutmazsak, haksızlık yapmış oluruz. Bu işin en büyük suçlusu, bize göre futbolculardır... İkinci suçlu ise, Çağdaş'ı yedekte tutan, iki hafta kadroya almadığı futbolcuyu sahaya süren, Ahmet Yıldırım'ı İstanbul'da bırakan Del Bosque'dir. 
Bu oyunla, bu kafayla Beşiktaş'ın zirveyi zorlaması hayalden öteye gitmez. Dünkü mağlubiyetten sonra kapalı kapılar ardındaki çatlak sesler de gün ışığına çıkmaya başladı. Yönetim kurulunun da bu tabloda hem işi zor, hem de geleceği karanlık. 

Tribünün iki yüzü 

'Köy takımına döndük' 
BEŞİKTAŞ taraftarı, büyük umutlarla gittiği İzmit İsmetpaşa Stadı'nda yine hezimet gördü. On binlerce Siyah - Beyazlı, takımını desteklemek için tribünleri doldurdu ama, ilk yarıda arka arkaya gelen goller, taraftarı çıldırttı. Bir kısım taraftar, Del Bosque'ye, "Bizi köy takımına çevirdin" diyerek isyan etti, futbolculara bağırdı. 

Şaşkınlık yaşadılar 
ANCAK ikinci yarının başlamasıyla birlikte tribünlerin rengi değişti, Siyah - Beyazlılar koro halinde destek mesajı iletti. Fakat dört farklı mağlubiyete sinirlenen Beşiktaşlılar, yine takımı yuhalamaya başladı. Arka arkaya gelen goller ise yine taraftarın fikrini değiştirmesine neden oldu. Fakat, kaybedilen maçın ardından yine isyan ve üzüntü vardı. 

Maçtan notlar 
Şevki'ye Ajax talip 
HOLLANDA'NIN ünlü kulübü Ajax, Şevki için Gaziantep'in kapısını çalacak. 3 sezon önce Yozgatspor'dan alınan 22 yaşındaki orta saha oyuncusunun Ümit Milli takımdan takip edildiği ve bugün Hollandalı kulübün genel menacerinin, Celal Doğan ile İstanbul'da pazarlık masasına oturacağı öğrenildi. 

Ali'den itiraf 
BEŞİKTAŞLI Ali Güneş, ceza alanı içinde Jaziri'yi düşürmesinin penaltı olduğunu belirtti. Maç sonrasında, Antepli futbolcunun ayağına bastığını itiraf eden Siyah - Beyazlı futbolcu, hakemlerin de yanlış yapabileceğini söyledi. 

PAF'lar nihayet 
LİGİN ilk üç haftasında galibiyet yüzü göremeyen Beşiktaş PAF takımı dün Fulya'da oynanan maçta Gaziantep'i Adem 2 , Mehmet ve Yasir'in golleriyle 4-1 yendi. Altyapı sorumlusu Sinan Vardar, genç oyunculara 100'er milyon prim vereceğini açıkladı. 

Maç İstanbul'da 
KOCAELİSPOR ile çarşamba günü İzmit İsmetpaşa Stadı'nda bir hazırlık maçı oynayacak olan Beşiktaş'ın programı değişti. Kartal, bu maçı Ümraniye Tesisleri'nde oynayacak ve daha sonra üç günlük izne çıkacak. 

'İnönü'den farksız' 
BEŞİKTAŞ Başkanı Yıldırım Demirören, kendilerini Kocaeli'de çok iyi ağırlayan Bölge Müdürü Kenan Malkoç'a teşekkür etti. Demirören, "Buranın İnönü'den farkı yok. İlgililere sonsuz teşekkürler" dedi. 


</TEXT>
</DOC>
