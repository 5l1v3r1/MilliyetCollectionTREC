<DOC>
<DOCNO> 293764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun55.html </URL>
<DATE> 2004/12/01/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Bot "Müzakereler için ek koşullar Avrupa'nın siyasi gerçeği" 
</HEADLINE>
<TEXT>

     Avrupa Birliği Dönem Başkanı Hollanda Dışişleri Bakanı Bernard Bot, Türkiye ile katılım müzakerelerine başlanabilmesi kararının alınmasında gündeme getirilen ek koşulların, Avrupa'nın siyasi bir gerçeği olduğunu bildirdi. 
     Dışişleri Bakanı Bernard Bot, Hollanda'da yayımlanan akşam gazetelerinden NRC Handelsblad Gazetesi'ne yer alan söyleşisinde, 17 Aralık'ta toplanacak AB Konseyi'nde Türkiye ile müzakerelere başlanması kararı verildiği takdirde, bunun Türkiye'nin bir süre sonra tam üye olacağı anlamına gelmeyeceğini belirtti. 
     Tam üyelik müzakereleri konusundaki ek koşullara ilişkin, Türkiye'nin, ''Kopenhag kriterlerini yerine getirdim, daha ne istiyorsunuz, aksi takdirde bu adil olmaz'' şeklinde karşı görüş getirdiğini belirten Bernard Bot, ''Ama biz görmek zorundayız. Bu Avrupa'nın siyasi bir gerçeği. Bunu göz ardı edemeyiz''dedi. 
     Bernard Bot, Türkiye'nin üyeliği konusunda kapının biraz aralanmış tutulmasının önemli olduğunu, bu açıklığın daha da genişletilmesinin zor da olsa başarılabileceğini ifade etti. 
     Bernard Bot, şu anda 17 Aralık zirvesine sunulacak karar metni üzerinde çalışmalarını sürdürdüklerini, kendisinin, AB üyesi ülkelerdeki meslektaşlarına telefon ederek, müzakerelere başlama tarihi, koşullar, Türkiye'nin izlenmesi, Kıbrıs sorunu, tam üyelik, gibi noktalarda görüşlerini aldığını söyledi. 
     Bernard Bot, önümüzdeki günlerde daimi temsilciler düzeyinde ve dışişleri bakanlarıyla yapılacak görüşmeler sonunda olumlu bir noktaya vararak, 'ince ayarı' yapabileceklerini kaydetti. 
     
</TEXT>
</DOC>
