<DOC>
<DOCNO> 275932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko44.html </URL>
<DATE> 2004/09/29/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
IMF Türkiye'de yılsonu yüzde 11.4 enflasyon bekleniyor 
</HEADLINE>
<TEXT>

     Deniz Arslan AA 

Uluslararası Para Fonu IMF'nin bugün yayınladığı ''Dünyanın Ekonomik Görünümü'' raporunda, Türkiye'de son zamanlarda TL'nin değer kaybı ve turizm gelirlerindeki yükselme sayesinde, 2005 yılında cari açık durumunda önemli ölçüde iyileşme meydana gelmesinin beklendiği kaydedildi. 
     Raporda, Türkiye'de bu yıl beklentileri aşacağı kaydedilen büyümenin yüzde 7, enflasyonun yüzde 11.4 ve cari açığın ise GSYH'nin yüzde 4'ü olması beklentisi ifade edildi. 
     Gelecek yıl için büyüme, enflasyon ve cari açık beklentileri, sırasıyla yüzde 5, yüzde 10.8 ve yüzde 3.5 olarak kaydedildi. 
     Raporun, Türkiye ekonomisinin değerlendirildiği bölümünde, şöyle denildi 
     ''Türkiye'de GSYH'deki büyümenin, ana hatlarıyla iç talebin yükselmesinden dolayı hükümetin 2004 için öngördüğü yüzde 5 oranını aşması bekleniyor. Artan petrol fiyatlarıyla birleştiğinde bu durum, dış cari açığın genişlemesine katkıda bulundu. Şimdiye kadar bu açık, rahat bir şekilde finanse edildi. Ancak bu daha çok kısa vadeli para akışlarıyla gerçekleşti. İleriye bakıldığında, TL'deki son değer kaybı ve yükselen turizm gelirleri, 2005 yılında cari açığa ilişkin durumu önemli ölçüde iyileştirmeli. Ancak mevcut açık ve Nisan-Mayıs aylarında meydana gelen finansal türbülans, Türkiye'nin bazı ekonomik zayıflıklarının devam ettiğini hatırlatıyor.'' Raporda, bu zayıflıkların özellikle, küresel faiz oranlarının yükseldiği ve petrol fiyatlarında istikrarsızlığın yaşandığı bir ortamda, izlenen politikalarda disiplinli olunması ihtiyacının altını çizdiği ifade edildi. 
     
     ''FAİZ DIŞI FAZLANIN TUTTURULMASI KRİTİK ÖNEM TAŞIYOR'' 

     IMF raporunda, şöyle devam edildi 
     ''Parasal konularda performans güçlü gerçekleşti. Enflasyon 30 yıldır en düşük miktar olan tek haneli rakamlara indi. Ancak yüksek petrol fiyatlarının geciken etkisinin ve TL'daki değer kaybının yakından izlenmesi gerekiyor. Beklenenden daha yüksek büyüme, bütçe gelirlerinde de öngörülenden daha iyi bir performans ve daha iyi bir mali performans sağlıyor. Ancak genişleyen cari açık göz önüne alındığında, harcamaların sınırlı tutulması çok önemli. Türkiye'nin yüksek iç borcuna bakılırsa, yüzde 6.5 faiz dışı bütçe fazlasının 2005 ve sonraki yıllarda tutturulması kritik önem taşıyor.'' Raporda, yapısal alanda da temel konuların, devlet bankalarının yeniden yapılandırılması ve özelleştirilmesine yönelik yeni tasarlanan stratejinin uygulanması, kapsamlı bir yeni bankacılık yasasının kabulü, sınırlı mevduat garantisine yumuşak bir geçiş sağlanması ve özelleştirmeye yeniden ivme kazandırılması olduğu belirtildi. 
     
     PETROL FİYATLARINDAKİ ARTIŞIN ETKİLERİ 

     IMF raporunda, petrol fiyatlarında meydana gelecek kalıcı nitelikteki, varil başına 5 dolarlık bir artışın Türkiye'nin gerçek GYSH büyüme rakamını yüzde 0.2 oranında olumsuz etkilemesinin beklendiğine işaret edilirken, petrol fiyatlarındaki artışın genel olarak dünya ekonomisi açısından kaygı verici bulundu. 
     Raporda, petrol tesislerine terörist saldırılar devam ettikçe, petrol fiyatlarının daha fazla yükselmesi riskine de işaret edildi. 
     
</TEXT>
</DOC>
