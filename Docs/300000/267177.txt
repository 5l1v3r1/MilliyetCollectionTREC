<DOC>
<DOCNO> 267177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonspo18.html </URL>
<DATE> 2004/08/28/ </DATE>
<TIME> 21.43 </TIME>
<AUTHOR>  </AUTHOR>
<HEADLINE>
Daum "Birlik ve beraberliğimizi bozmadan huzurlu devam edeceğiz" 
</HEADLINE>
<TEXT>

     Fenerbahçe Teknik Direktörü Christoph Daum, ''Takım içinde birlik ve beraberliğimizi bozmadan huzurlu bir biçimde yolumuza devam edeceğiz'' dedi. 
     Christoph Daum, Kayserispor ile yaptıkları karşılaşmadan sonra düzenlediği basın toplantısında, deplasmanda 2-0'lık galibiyet almanın her zaman iyi bir performans olduğunu söyledi. 
     Sahalarında yapmaları gereken maçı deplasmanda galibiyetle geride bırakmanın mutluluğunu yaşadıklarını ifade eden Daum, ''Birçok net gol pozisyonunu harcamakla lüksü yaşayabileceğimizi sahaya yansıttık. Bu tip takımlar kendi evlerinde oynadıklarında, gerek hava koşuları nedeniyle gerekse Birinci Lig'e yeni yükselmenin isteğiyle kendilerini aşarak, varlarını yoklarını ortaya koyuyarlar. Kayserispor da mücadele ve futbol anlamında varını yoğunu sahaya yansıttı'' dedi. 
     Gazetecilerin, geçen haftalara göre değişik bir kadroyu sahaya sürmesinin nedenini sormaları ve Fabiano'nun oyun kurucu olarak oynatılmasının eleştirildiğini söylemeleri üzerine Daum, şunları kaydetti 
     ''Çok geniş bir kadroya sahibiz. Bu geniş kadro içinde tüm oyuncular dönem dönem oynama olanağı bulacaklar. Antrenmanlarda sergiledikleri performanslarından ötürü buna layık olduklarını görebilmeleri ve takımın bir parçası olduklarını hissedebilmeleri için bu değişiklikleri dönem dönem yapmak durumundayız. Fabiano ile ilgili eleştirileri ise kabul etmiyorum. Önemli olan oyun içinde pozisyona göre değişik oyuncuların oyun kurucu görevini üstlenmeleridir. Bu, bir pozisyonda Ümit olabilir, başka pozisyonda Alex, başkasında Fabiano olabilir.'' Rüştü'nün kaleye hemen geçip, geçmeyeceğinin sorulması üzerine ise Daum, Volkan'ı bir kere eleştirmesine karşın çoğu zaman övdüğünü, gazetecilerin eleştirileri farklı yorumladıklarını ileri sürdü. 
     Basın mensuplarının eleştirilerinin bazen acımasız ve agresif olabildiğini kaydeden Daum, şöyle devam etti 
     ''Basın bazen gerçek dışı acımasız ve agresif eleştiri yapılabiliyor. Bir basın mensubu oyunumuzu eleştirirken kendisi tavsiye olarak 12 kişilik kadro yazıyor. Ben şimdi burada, basın mensuplarından büyük ve yoğun bir maç temposu olan bir takıma üçüncü bir kalecinin gerekli olduğunu savunmalarını isterdim. Volkan, Rüştü ve Recep ile bizim takım içindeki ruhumuzun bozulmaması önemli. Yapılan haberlerde kamuoyu yanlış bilgilendiriliyor. Ama biz takım içinde birlik ve beraberliğimizi bozmadan huzurlu bir biçimde yolumuza devam edeceğiz. Yapılan bazı haberlere karşı belki de mahkemeye gitmek gerekir. Ama bununla çok zaman yitiririz.'' 
     
     DENİZ VE HOOIJDONK 
     Fenerbahçeli Deniz de gazetecilerin, Daum'un yeni oyun sistemi hakkındaki soruları üzerine şöyle konuştu 
     ''Hocanın bir düşüncesi vardı. Kapalı bir takıma karşı oynamak istemiyorduk. Onlar kendilerini arkaya saklasalardı bizim gol pozisyonuna germemiz zor olacaktı. Biraz dışarı çıkaralım, üstümüze gelsinler diye bu sistemi tercih etti. Sonuçta birkaç tane pozisyona girdik. Ofsayt pozisyonları olmasaydı sanırım ilk devre daha farklı olabilirdi. Sonuçta kazandık.'' Van Hooijdonk ise çok iyi oynamadıklarını ancak ellerine geçen fırsatları iyi değerlendirdiklerini bildirdi. 
     Bir gazetecinin, bu sistemin kendisine bir yük bindirip, bindirmediğini sorması üzerine Hooijdonk, ''İlerde tek başıma oynamayı sevmiyorum, ancak Daum aynı anda herkesi memnun edemez. Seçme şansım olsaydı yanımda biriyle oynamayı tercih ederdim'' dedi. 
     Öte yandan Kayserispor Teknik Direktörü Hüsnü Özkara, basın toplantısı düzenlemeden futbolcularla birlikte stattan ayrıldı. 
     
</TEXT>
</DOC>
