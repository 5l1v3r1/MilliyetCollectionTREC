<DOC>
<DOCNO> 294443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko23.html </URL>
<DATE> 2004/12/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Garanti Bankası Genel Müdürü Özen Bankacılıkta patlama olacak 
</HEADLINE>
<TEXT>

     Garanti Bankası Ergun Özen, ''Bankacılık sektöründe patlama geliyor, büyüme geliyor'' dedi. 
     Özen, 2. Uluslararası Finans Zirvesi çerçevesinde düzenlenen ''Operasyonel ve Yönetim Stratejilerinde Yeniden Yapılanma ve Yeniden Yapılanmanın Sürdürülebilirliği'' konulu oturumda yaptığı konuşmada, yarının koşullarında en iyi olabilmek için bugünden gerekli yatırım ve hazırlıkları yapmak gerektiğini vurguladı. 
     Garanti Bankası olarak 1994 yılındaki krizde bazı şeylere karar verdiklerini belirten Özen, şöyle dedi 
     ''Bu kriz belki o zaman bizim ülkeyi dibe vurmamıştı ama elbette ülkeyi dibe vuran krizler gelecekti, elbette her şey tamamıyla baştan değişecekti. Bu aşamada, 'oturalım, düşünelim, biz ne yapacağız' dedik. Biz öncelikle banka ismini kaldırdık, hep Garanti diye anılmaya başladık. Bir hizmet kurumu olduğumuzu öncelikle belirledik. 'Nasıl farklılaşabiliriz ' diye düşündük. 
     Müşterimizin bankacılık ihtiyaçları nedir sorusuna cevap bulduğumuz anda farklılaşacağımıza inandık. Bunun yolu da müşteri memnuniyetine odaklanmadan geçiyordu. Yeniden yapılanma çalışmaları bu doğrultuda şekillendi. Kısa vadeli pansuman tedbirlerle bugünlere hazırlanılamayacağını görerek, yapılanmanın uzun vadeli ve sürdürülebilir olmasına odaklandık. Onun için de radikal bir değişim gerekiyordu.'' Yol haritalarında müşteri odaklılığı, yenilikçi ürün ve hizmet, operasyonel mükemmellik, etkin performans yönetimi konularına odaklandıklarını anlatan Özen, son 4 yılda bankanın müşteri sayısının 2.1 milyondan 4.6 milyona yükseldiğini ve müşteri karlılığının arttığını söyledi. 
     Özen, operasyonel yeniden yapılanma sonucunda, kapasitelerinin yüzde 20 ve verimliliğin yüzde 58 arttığını, süreç zamanının yüzde 45 azaldığını, işlem başına maliyetin 50 sente düştüğünü ifade etti. 
     
     ''BANKACILIK SEKTÖRÜNDE PATLAMA GELİYOR'' 
     Bankacılık sektöründe geleceğe yönelik beklentilerini açıklarken Özen, sektördeki konsolidasyon ve konsantrasyon oranlarının yükseleceğini, yabancı girişiyle yüksek rekabet ortamı ve verimliliğin öneminin artacağını, faiz dışı gelir kaynaklarının önem kazanacağını kaydetti. 
     Ergun Özen, katılımcılardan birinin, AB'ye üyelik sürecinde ve üye olduktan sonra Türk bankacılık sektörüne yabancı sermaye girişlerinin artıp artmayacağına ilişkin sorusu üzerine, bankacılık sektörünün cazip ve gelişmeye açık bir piyasa olduğunu kaydetti. 
     Özen, ''İnanılmaz cazip bir piyasa. Yani bankacılık sektöründe patlama geliyor, büyüme geliyor. İhtiyacımız neydi Düşük enflasyondu, doğru bir mevzuattı, istikrardı. 2 yıl içinde yabancıların payının yüzde 30'a çıkacağını düşünüyorum. Ama ondan sonrası Türkiye'nin AB yolundaki kat edeceği mesafe ve ev ödevlerini ne kadar başarılı yapacağına bağlıdır'' diye konuştu. 
     
     HALK BANKASI MÜŞTERİ VE KARA ODAKLANDI 
     Halk Bankası Genel Müdürü Hasan Cebeci ise konuşmasında, bankacılık sektörünün sağlıklı bir sistem içinde olmasının temel şartının yeniden yapılanma olduğunu belirterek, yeniden yapılanmayla sürdürülebilir rekabet ve verimlilik amaçlandığını ifade etti. 
     2000 ve 2001 yıllarında sektörde büyük bir krizin baş gösterdiğini, krizle birlikte sektörün mali gücünün zayıfladığını ve bankalardan bazılarının sistemden çıkmak zorunda kaldığını anlatan Cebeci, bu tarihlerde kamu bankalarının da kritik bir döneme girdiğini söyledi. 
     2000 ve 2001 kriz döneminde pek çok banka gibi zarar eden Halk Bankası'nın 2002 yılını 813.5 trilyon, 2003 yılını 702 trilyon lira karla kapattığını belirten Cebeci, Eylül 2004 tarihi itibariyle de vergi sonrası 455 trilyon lira kar ettiklerini ve ilk defa temettü dağıtımında bulunduklarını kaydetti. 
     Cebeci, Pamukbank'ın Halkbank'la birleştiğini anımsatarak, birleşme sonrasında şube sayısının 700'e yükseldiğini, personel sayısının 11 binlere düştüğünü anlattı. 
     Cebeci, şunları söyledi 
     ''Birleşme sonucunda, bilgi işlem ve insan kaynaklarını en iyi şekilde kullanarak, müşteri ve kar odaklılık, etkin performans ölçümü, iş süreçlerinde hızlılık ve verimlilik ön planda tutulmak suretiyle, hissedarlara azami değer sağlayacak, güçlü bir banka ortaya çıkarmak hedeflenmektedir.'' Değişim sürecinin müşteri ihtiyaçlarını, yeni üretim teknolojilerini ve yönetim uygulamalarını kapsamak zorunda olduğunu vurgulayan Cebeci, Halk Bankası'nın da değişimi yönetme yolunda önemli mesafeler almaya devam edeceğini ifade etti. 
     Hasan Cebeci, bir soru üzerine, ''2004 yılı sonunda enflasyondan arındırılmış olmak kaydıyla 550 trilyon civarında net kar bekliyoruz'' dedi. 
     
</TEXT>
</DOC>
