<DOC>
<DOCNO> 270667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko21.html </URL>
<DATE> 2004/09/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Petrol Ofisi'nden ilk 6 ayda 8 milyon dolar net kar 
</HEADLINE>
<TEXT>

     Petrol Ofisi, yılın ilk 6 ayında 8 milyon dolarlık net kar elde etti. 
     Şirketin aynı dönemde net satışı 2.9 milyar dolar olarak gerçekleşti. 
     Petrol Ofisi'nin konsolide olmayan net banka borcu ise 684 milyon dolar seviyesine geriledi. 
     Petrol Ofisi Genel Müdür Ertuğrul Tuncer, şirketin 2004 yılı ilk 6 aylık finansal sonuçlarının açıklandığı basın toplantısında yaptığı konuşmada, akaryakıt dağıtım sektörünün 25 milyar dolarlık bir paya sahip olduğunu ve yaklaşık 8 katrilyon liralık vergi sağladığını söyledi. 
     2004 yılının ilk yarısında bir önceki yılın aynı dönemine göre motorinde yüzde 11'lik, benzinde yüzde 2'lik, havacılık yakıtlarında ise yüzde 20'lik bir artış yaşandığını ifade eden Tuncer, fueloil'deki daralmanın yüzde 10 ile devam ettiğini bildirdi. 
     Tuncer, Petrol Ofisi'nin Temmuz ayı itibarıyla pazar paylarına da değinerek, şirketin motorinde yüzde 35.7, benzinde yüzde 25.5, siyah ürünlerde yüzde 40.2, oto LPG'de yüzde 20.9, madeni yağlarda yüzde 29.2, havacılık yakıtlarında yüzde 71.1'lik oranlarla sektörde lider olduğunu kaydetti. 
     Ertuğrul Tuncer, Petrol Ofisi'nin ulusal ve uluslararası piyasalarda yükselen bir kredibilite grafiğine sahip olduğunu dile getirerek, ''Eurobond ihracı ve murabaha sendikasyonu gibi alternatif finansman modellerini de etkin bir biçimde kullanmaya başlayan Petrol Ofisi kredi borçlarını ödeme yeteneklerini bu sayede güçlendirmiş ve borç miktarını hızlı bir şekilde azaltma konusunda istikrar grafiği yakalamıştır'' dedi. 
     Petrol Ofisi'nin yıl içinde gerçekleştirdiği faaliyetlere de değinen Tuncer, ilk 6 ayda 9 yeni istasyon açıldığını, oto LPG faaliyetleri kapsamında 385 adedi petrogaz olmak üzere oto LPG sayısının 691'e çıktığını kaydetti. 
     Tuncer, şirketin Özelleştirme İdaresi'ne olan borçlarının 77.5 trilyon lira anapara borcu kaldığını, bu borcun 8 Ağustos 2005'te ödeneceğini söyledi. 
     Petrol Ofisi Müşterek Hizmetler Direktörü Hüseyin Keçeci, şirketin net satışının yaklaşık 2.9 milyar dolara, brüt karının 160 milyon dolara, nakit yaratma kapasitesinin ise 127 milyon dolara çıktığını bildirdi. 
     Şirketin borçlarına da değinen Keçeci, Petrol Ofisi'nin banka borçlarının dün yapılan ödeme neticesinde 684 milyon dolara gerilediğini, toplam borcun ise 850 milyon dolar olduğunu bildirdi. 
     
</TEXT>
</DOC>
