<DOC>
<DOCNO> 274855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonspo05.html </URL>
<DATE> 2004/09/25/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Ve Galatasaray'da Saidou ilk 11'de 
</HEADLINE>
<TEXT>

     Hagi’nin ilk altı haftada hiç oynatmadığı Saidou, Conceiçao’nun yokluğunda eski takımı İstanbulspor karşısında formayla tanışacak 
     
     JGerginlik yaşanmıştı 

     Yönetim ile teknik heyet arasında soğuk rüzgarlar esmesine neden olan Alioum Saidou, nihayet formayla tanışıyor. Sezon başında yönetime verdiği transfer listesinde yer almamasına rağmen, idareciler tarafından kadroya dahil edildiği için ilk günden bu yana Kamerunlu oyuncuya soğuk bakan Gheorghe Hagi yumuşadı. Hafta içerisinde yapılan idmanlarda Saidou’yla yakından ilgilenen Rumen hoca, Conceiçao’nun yokluğunda formayı bu oyuncuya teslim etmeyi planlıyor. 
     
     Sabri’nin yerine Baliç 

     Sakatlığı nedeniyle forma giyemeyecek olan Conceiçao’nun yokluğunda Volkan ile Saidou arasında tercih yapmak zorunda kalan Rumen hocanın, Kamerunlu oyuncunun yüksek formu nedeniyle görevi ona vermeyi planladığı ifade edildi. Hagi’nin ayrıca Beşiktaş derbisinde yedek soyundurduğu Elvir Baliç’i tekrar 11’e koymayı düşündüğü, İnönü’deki zorlu sınavda forma giyen ancak vasatı aşamayan Sabri’yi de yarınki maçta yedek soyunduracağı öğrenildi. 

     
</TEXT>
</DOC>
