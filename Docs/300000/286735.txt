<DOC>
<DOCNO> 286735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sontur38.html </URL>
<DATE> 2004/11/06/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
YÖK protestosu... Gözaltına alınanların serbest bırakılmasını istediler 
</HEADLINE>
<TEXT>

     Bir grup öğrenci, bugün düzenlenen YÖK'ü protesto eyleminde gözaltına alınan arkadaşlarının serbest bırakılmasını istedi. 
     Yüksel Caddesi'ndeki İnsan Hakları Anıtı önünde biraraya gelen öğrenciler, YÖK'ü ve bugün yapılan eylemde öğrencilere karşı uygulanan tutumu protesto eden sloganlar attılar. 
     Grup adına yapılan açıklamada, kuruluş yıldönümünde YÖK'e karşı bilimsel ve özerk üniversite talebini dile getirmek üzere alanlara çıkıldığı belirtildi. Polisin müdahalesi sonucu 2 kişinin yaralandığı ifade edilen açıklamada, gözaltına alınan yaklaşık 50 kişinin serbest bırakılması istendi. 
     Açıklamanın ardından, öğrenciler Yüksel Caddesi'nden ayrıldılar. Ankara dışından gelen öğrenciler ise Mithatpaşa Caddesi'nde bekleyen otobüslerine binerek yola çıktılar. 
     
</TEXT>
</DOC>
