<DOC>
<DOCNO> 266889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonsiy02.html </URL>
<DATE> 2004/08/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Unakıtan Zamları bütçe açığını kapatmak için yapmıyoruz 
</HEADLINE>
<TEXT>

     Maliye Bakanı Kemal Unakıtan, son dönemde kamu mallarına yapılan zamların, bütçe açığının finansmanı için değil, maliyet artışları, piyasalardaki gelişmeler ve döviz kurlarındaki oynamalar dikkate alınarak gerçekleştirildiğini ileri sürdü. Unakıtan piyasaların zorlamasına rağmen kamu mallarının fiyatlarını artırmamaya çalıştıklarını da savundu. 
     Kemal Unakıtan, DYP Iğdır Milletvekili Dursun Akdemir'in son kamu zamlarıyla ilgili soru önergesini yanıtladı. Unakıtan, kamunun mal ve hizmetlerinin fiyatlandırılması ve fiyat ayarlamalarının bu mal ve hizmetlerin sağlanmasında, üretiminde ve sunulmasında yapılan harcamalar, ulusal ve uluslararası piyasalardaki gelişmeler, döviz kurundaki oynamalar ve mal ve hizmet sunumunun sürekliliği için gereken gideler ve sosyal devlet anlayışı dikkate alınarak yapıldığını belirtti. Unakıtan, çay, şeker, akaryakıt, otogaz, tüpgaz, doğalgaz ile otoyol ve köprü geçiş ücretlerine yapılan zamların da tümüyle bu zorunluluklardan kaynaklandığını bildirdi. Unakıtan, "Hükümetimiz, kamusal mal ve hizmetlerde yapılan fiyat ayarlamalarını, hiç bir şekilde bütçe açıklarının finansman yolu olarak görmemektedir" dedi. 
     Unakıtan, zaman zaman kimi ürünlerin fiyatlarında indirimler yapıldığını da hatırlatarak, hükümetin sağlam kaynaklarla finanse edilebildiği sürece her türlü maliyet artışına ve uluslararası piyasaların zorlamasına rağmen kamusal mal ve hizmetlerin fiyatlarını artırmamaya, olumsuzlukları halka yansıtmamaya büyük çaba gösterdiğini de savundu. 
     
</TEXT>
</DOC>
