<DOC>
<DOCNO> 274031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur14.html </URL>
<DATE> 2004/09/22/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Karadeniz'de petrol arama çalışmaları başladı... 
</HEADLINE>
<TEXT>

     Dokuz Eylül Üniversitesi DEÜ Deniz Bilimleri ve Teknolojisi Enstitüsü'ne ait ''K. Piri Reis'' adlı araştırma gemisinin, Karadeniz'de petrol arama çalışmalarına başladığı bildirildi. 
     DEÜ Deniz Bilimleri ve Teknoloji Enstitüsü Müdür Yardımcısı Yrd. Doç. Dr. Mümtaz Tıraşın, AA muhabirine yaptığı açıklamada, Türkiye Petrolleri Anonim Ortaklığı TPAO ve British Petrol BP yetkililerinin isteği doğrultusunda, geminin Karadeniz'de 15 gün boyunca incelemelerde bulunacağını belirtti. 
     Geminin deniz zemininde ve suyunda çeşitli araştırmalar yapacağını ve sonuçlarını TPAO ile BP'ye ulaştıracaklarını belirten Tıraşın, bu sonuçların bölgede petrol ya da doğalgaz bulunup bulunmadığı yönünde önemli bilgi teşkil edeceğini kaydetti. 
     
     GEMİDE 22 KİŞİ GÖREV YAPIYOR 
     ''K. Piri Reis'' araştırma gemisinde TPAO, BP ve DEÜ'den 10'u bilimsel personel olmak üzere, toplam 22 kişinin görev yaptığını ifade eden Tıraşın, şu bilgileri verdi 
     ''Karadeniz Kıta Sahanlığı'nda petrol arama çalışmaları var. TPAO ve BP tarafından yapılan bir istekle, enstitümüze ait gemi de bölgede, bu kurumlardan gelen yabancı araştırmacıların katılımıyla çalışmalarına başladı. 15 gün boyunca zeminden ''KOR'' adı verilen bir cihazla örnek alınacak. Hopa-Artvin açıklarında bulunan gemi, suyun sıcaklık-tuzluluk, ortamdaki planktonların durumu, çevresel değişiklikler, zeminde yaşayan canlılar, suyun ışık geçirgenliği gibi konuları belirleyecek. Deniz suyunda çözümlenmiş oksijen miktarı ölçülecek. Sudaki kimyasal maddeler, deniz suyunda ve tabanındaki birçok konuda örnekler alınarak, incelemelerde bulunacak.'' Tıraşın, gelecek yıl bölgeye daha büyük ve teknolojik kapasiteye sahip gemilerin gelerek incelemelerde bulunacağını belirterek, ''K. Piri Reis''in yaptığı incelemelerin sonraki araştırmalara temel oluşturacağını, bu nedenle yapılan çalışmaların büyük önem taşıdığını vurguladı. 
     
</TEXT>
</DOC>
