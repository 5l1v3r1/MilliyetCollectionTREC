<DOC>
<DOCNO> 279876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas28.html </URL>
<DATE> 2004/10/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İstanbul'da 5 yıldızlı iftar sofraları... İşte seçenekler... 
</HEADLINE>
<TEXT>

     İstanbul'daki beş yıldızlı otellerin restoranlarında fasıl müziği eşliğindeki bol çeşitli iftar sofralarının bedeli, kişi başına 12 ile 89 milyon lira arasında değişiyor. 
     Çırağan Sarayı Otel Kempinski, bir zamanlar padişahların oruç açtıkları salonlarda iftar yapmak isteyenlere farklı seçenekler sunuyor. 
     Otelin Türk Osmanlı mutfağına sahip restoranı ''Tuğra'', her gün canlı fasıl eşliğinde Ramazan özel mönüsü hazırlayacak. Ramazan ayı süresince ''Tuğra''da, Osmanlı kaligrafi sergisi de yer alacak. 
     Çırağan'ın ''Laledan'' isimli restoranında da, canlı fasıl müziği eşliğindeki mönüde iftariyelikler, çorbalar, yemekler, tatlılar, salep, ayran ve boza olacak. 
     ''Tuğra'' restoranda iftar yemeğinin bedeli 89 milyon, ''Laledan'' restoranda da 85 milyon lira. 
     
     THE RITZ-CARLTON'DA İFTAR... 
     The Ritz-Carlton Oteli de, Ramazan ayı için özel program hazırlayan oteller arasında yer alıyor. 
     Otelin Çintemani Restaurant'ında, Türkiye'nin dört bir yöresinden lezzetler içeren özel iftar mönüsü ve geleneksel Ramazan eğlenceleri gerçekleştirilecek. 
     Restoranın iftar büfesinde Kars'tan peynir, Trabzon'dan tereyağı, Şemdinli'den Karakovan balı, Afyon'dan kaymak, Antalya'dan narenciye reçelleri ile Türkiye'nin diğer birçok yöresinden çeşitli lezzetler sunulacak. 
     İftar büfesinde ayrıca, çeşitli çorbalar, sıcak pideler, lahmacun, döner, kuzu çevirme, kısır, humus gibi Türk yemekleri ve iftariyelikleri ile eski İstanbul tatlılarından vişneli ekmek kadayıfına kadar zengin alternatifler var. 
     Çintemani Restaruant'taki iftar büfesi, kişi başı 68 milyon lira. İftara gelen 7-12 yaş çocuklar için ise 34 milyon lira ödenecek. 
     The Ritz-Carlton, özelikle çalışanların ihtiyaçlarını göz önüne alarak Ramazan boyunca ''Take Away'' iftar mönüsü de sunacak. 
     Bu mönüden yaralanmak için, otelin ''0212 334 41 88'' numaralı telefonuna sipariş verilebiliyor. Tercih doğrultusunda hazırlanacak iftar mönüsü, arabaya kadar servis edilecek. ''Take Away'' iftar servisinin kişi başı fiyatı, 68 milyon lira olarak belirlendi. 
     
     MÖVENPICK HOTEL'DE RAMAZAN KEYFİ... 
     İstanbul'un ilk butik iş oteli olan Mövenpick Hotel, 15 Ekim-13 Kasım tarihleri arasında AzzuR Restaurant'ta özel Ramazan büfesi sunuyor. 
     AzzuR Restaurant, canlı fasıl eşliğinde çeşitli iftariyelikler, çorbalar, Ramazan pideleri, su böreği, zeytinyağlı çeşitleri, iç pilavlı kuzu tandır, tavuk Topkapı, tas kebabı gibi Türk damak tadını yansıtan pek çok yemek, güllaç, şekerpare, ayva tatlısı, cevizli incir dolması gibi Türk ve Osmanlı tatlıları ile geleneksel Ramazan sofralarının keyfini yaşatacak. 
     Buradaki iftar yemeğinin kişi başı ücreti, meyve suyu ve ayran dahil 59 milyon lira. 
     
     GOLDEN TULIP ERESİN TOPKAPI'DA RAMAZAN AYI 
     Golden Tulip Eresin Topkapı Oteli de, 11 ayın sultanı Ramazan'ı renkli iftar programlarıyla geçirecek. 
     Otelde Ramazan ayı boyunca birbirinden lezzetli iftar mönüleri, fasıl müziği ve semazen gösterileriyle gerçekleştirilecek. 
     Açık büfe, şikemperver çorbası, piruhi mantısı, balkabağı boranisi, hünkar beğendi gibi Ramazan spesiyallerini, gülsulu fındıklı güllaç, süzme saray aşuresi, nazlı aş ve saray lokması gibi en özel tatlı çeşitleri de sunulacak. 
     Osmanlı mutfağının seçkin örneklerinin yer aldığı zengin iftar mönüsü, kişi başına 29 milyon 500 bin lira olarak belirlendi. 
     
     DEDEMAN OTEL'DE İFTAR... 
     Dedeman Otel'de, Ramazan süresince açık büfe iftar sofrası düzenlenecek. 
     Açık büfede iftariyelikler, çorbalar, komposto ve şerbetler, turşular, zeytinyağlı ve salatalar, hamur işleri, kuzu büryan, pastırmalı piliç sote, börülceli tas kebabı gibi ana yemekler ile geleneksel Türk tatlıları yer alıyor. 
     Dedeman Otel'de iftar mönülerin ücreti, 28 ile 37 milyon lira arasında değişiyor. 
     Otelin Turkuaz Restaurant'ında misafirlerin ağırlanacağı açık büfe iftar mönüsünün bedeli de 38 milyon lira. 
     
     HYATT REGENCY'DE İFTAR... 
     Hyatt Regency Oteli'nin Agora Restoran'ı, 15 Ekim-13 Kasım tarihleri arasındaki Ramazan için eksiksiz bir iftar sofrası hazırladı. 
     Ramazan boyunca iftar sofralarına eşlik edecek Klasik Türk Müziği performansı ile 101 çeşit yemekten oluşacak olan ziyafet, hurma ve zeytin gibi geleneksel iftariyeliklerle başlıyor. Ardından salatalar, zeytinyağlılar, Türk mezeleri, yöresel yemekler, Türk peynirleri, ekmek ve pide çeşitleri, lahmacun, sıcak-soğuk et ve balık alternatifleri, kebap çeşitleri geliyor. Büfede, Saray Mutfağı'ndan her gün değişik 10 çeşit ana yemek de bulunacak. 
     Açık büfenin yanında barbekü, gözleme ve tatlı pişirilen bölümlerde geleneksel lezzetler, hazırlanır hazırlanmaz konuklara ikram edilecek. Çeşit çeşit şerbetler, salep ve boza ise bu iftar sofrası keyfini tamamlayacak. Bunun yanında limitsiz meyve suyu, ayran, kahve ve çay ikramı yapılacak. 
     Agora'da açık büfe iftar yemeğinin kişi başı fiyatı 65 milyon lira olarak belirlendi. 
     
     CEYLAN INTENCONTINENTAL'DA RAMAZAN... 
     Ceylan Intercontinental Oteli de, Ramazan için özel program hazırlayan oteller arasında yer alıyor. 
     Boğaz manzarası, Türk ve Osmanlı mutfağının en lezzetli örnekleri ile Safran Restaurant'ta zengin iftariyelikler, çorbalar, zeytinyağlılar, börekler, çoban kavurma, kuzu tandır, kuzu kapama ve leziz tatlılar var. Burada iftar yapmanın bedeli, kişi başı KDV hariç 50 milyon lira. 
     Her damak zevkine hitap edebilecek bol çeşitli açık büfede gözleme, lahmacun ve şerbet çeşitleri ile iftar keyfi ise Californian Brasserie'de. Buradaki iftar ücreti KDV hariç 50 milyon lira. 
     
     SWISSOTEL'DE RAMAZAN NOSTALJİSİ... 
     Swissotel, 15 Ekim tarihinden itibaren Ramazan'ı kendine özgü eğlenceleri ve Cafe Suisse Restoran'da açık büfe iftar yemekleri ile karşılıyor. 
     Cafe Suisse'deki açık büfede, Ramazan klasikleri kompostolardan kuru meyvelere, iftariyeliklerden çorba çeşitlerine, salatalardan mezelere, zeytinyağlılardan ızgaralara ve tatlılara kadar oldukça zengin seçenekler sunuluyor. Açık büfenin, limitsiz meyve suyu, çay, kahve ve fasıl müziği eşliğindeki kişi başı fiyatı 70 milyon lira. 
     Bu arada, Swissotel'in işletmesini üstlendiği Sepetçiler Kasrı'nda da özel iftar davetleri gerçekleştirilecek. 
     
     THE MARMARA OTEL'DE İFTAR SOFRALARI 
     The Marmara Oteli Brasserie'de, canlı fasıl müziği eşliğinde çeşit çeşit iftariyelikler, odun ateşinde pişmiş Karadeniz pideleri, tava mantısı, kazan kebabı, ayvalı kuzu saray kebabı, patlıcan hünkar dolması, tiryaki kebabı gibi pek çok yemeğin yanı sıra zengin iftar sofrası geleneklerini yaşatan Türk ve Osmanlı tatlıları, kaymaklı güllaç, cevizli kabak tatlısı, sultan sarması, hurma tatlısı yer alıyor. Burada iftar yapmanın bedeli 49 milyon lira. 
     Cafe Marmara'daki iftar mönüsünde ise çorba, hurma, petek balı, kaymak, pastırma, sucuk, peynir, zeytin, zeytinyağlı lahana sarma, reçel, tereyağından oluşan iftar tabağı ve güllaç yer alıyor. Cafe Marmara'daki iftar yemeğinin fiyatı ise 19 milyon lira olarak belirlendi. 
     The Marmara Pera'nın içindeki Cafe Marmara, hurma, beyaz peynir, kaşar peyniri, pastırma, bal, kaymak, siyah zeytin, tereyağı, domates ve salatalıktan oluşan iftar tabağı ile farklı bir iftar sunuyor. Burada iftar yapmanın bedeli de 12 milyon lira. 
     
     CONRAD OTEL'DE İFTAR VAKTİ... 
     Conrad Otel'in Lobby Manzara Restaurant'ı da, Ramazan için özel program hazırladı. 
     Hacivat ile Karagöz'ün konukları kapıda karşılayacğı otelde, Türk mutfağının özel iftar yemekleri canlı fasıl müziği eşliğinde sunulacak. 
     Derviş dansları ve jonglör gösterilerinin gerçekleştirileceği iftar yemeğinin ardından hazırlanan nargile köşesinden yararlanılabilecek. 
     Lobby Manzara Restaruant'taki iftar mönüsünün fiyatı, kişi başı 59 milyon lira olarak tespit edildi. 
     
</TEXT>
</DOC>
