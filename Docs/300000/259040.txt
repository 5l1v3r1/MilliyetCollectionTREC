<DOC>
<DOCNO> 259040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonsiy07.html </URL>
<DATE> 2004/07/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
YÖK KKTC kararını öğretim kalitesini artırmak için aldık 
</HEADLINE>
<TEXT>

     Yükseköğretim Kurulu YÖK üyesi Prof. Dr. Barbaros Günçer, KKTC'deki üniversitelere ön kayıtla öğrenci alınmaması yönündeki kararı, ''eğitim-öğretimin kalitesini artırmak için aldıklarını'' söyledi. 
     Günçer, ''Uygulamadan dönmek gibi bir şey söz konusu olamaz. Bu kararın geri dönüşünü istemek, Ben kaliteli eğitimden vazgeçiyorum demek anlamına gelir'' dedi. 
     Günçer, AA'ya yaptığı açıklamada, söz konusu kararı alma nedenlerini şöyle anlattı 
     ''İlk başlarda KKTC'deki üniversitelerin gelişimlerini ve uluslararası standartlara ulaşmalarını sağlamak amacıyla öğrenci alımlarında bazı esneklikler tanıdık. Biz şimdi şuna inanıyoruz Artık Kıbrıs'taki üniversitelerimiz de bizim üniversitelerimiz ayarına gelmiştir. Bu nedenle, bizim üniversitelerimize öğrenci alımındaki uygulamayı onlara da getiriyoruz. 
     Bu kararı, eğitim-öğretimin kalitesini artırmak için aldık. Amacımız, KKTC'ye daha nitelikli öğrencilerin gitmesini, dolayısıyla iyi bir eğitim almalarını sağlamaktır. Oradaki üniversitelerin niteliklerinin daha da artırılması için her türlü çabayı, yardımı yapacağız. Hem öğrenci sağlama bakımından hem de eğitim-öğretimlerini iyileştirme bakımından. 
     Uygulamadan dönmek gibi bir şey söz konusu olamaz. Bu kararın geri dönüşünü istemek, Ben kaliteli eğitimden vazgeçiyorum demek anlamına gelir.'' 
     
     KARAR 
     YÖK, daha önce, KKTC'deki üniversitelerin, ÖSYM'nin yaptığı merkezi yerleştirmeden sonra boş kalan kontenjanları için ÖSS'de puan barajını aşan öğrencileri ön kayıtla almalarına izin vermişti. 
     Ancak, son zamanlarda bazı üniversitelerin, ÖSS sonuçları açıklandıktan hemen sonra, merkezi yerleştirmeyi beklemeden, üniversiteye ayrılan kontenjanın üzerinde öğrenci aldıkları belirlendi. Bu durumun da öğrenci mezun olduktan sonra denklik belgesi almada sıkıntı yarattığı ifade edildi. 
     YÖK, 8 Temmuz'da, ''KKTC'de faaliyet gösteren ve diploma denkliği YÖK tarafından tanınan Doğu Akdeniz, Girne Amerikan, Lefke Avrupa, Uluslararası Kıbrıs ve Yakın Doğu üniversitelerinde öğrenim görmek isteyen T.C. uyruklu öğrencilerle ilgili olarak'' şu kararları almıştı 
     ''- T.C. uyruklu öğrenciler, yukarıda belirtilen üniversitelerin 2004-Yükseköğretim Programları ve Kontenjanları Kılavuzu'nda yer alan ön lisans ve lisans programlarına, ilgili kılavuzlarda belirtilen esaslar çerçevesinde, ÖSYM tarafından merkezi yerleştirme ile yerleştirilecekler - Adı geçen üniversitelerin merkezi yerleştirme ve kesin kayıt sonucunda boş kalan kontenjanlarına, öğrenciler, ÖSYM tarafından ülkemizdeki yükseköğretim kurumlarında uygulandığı gibi ek yerleştirme ile yerleştirilecekler. Ek yerleştirme sonucunda boş kalan kontenjanlara hiçbir şekilde ön kayıt sistemi ile öğrenci alınmayacak, - Belirtilen üniversiteler arasında veya bu üniversitelerden Türkiye'deki bir üniversiteye yapılacak yatay geçiş başvurularının Yükseköğretim Kurumları Arasında Ön lisans ve Lisans Düzeyinde Yatay Geçiş Esaslarına İlişkin Yönetmelik hükümleri çerçevesinde değerlendirilmesi gerekmektedir. Adı geçen üniversitelerin, özel yetenek sınavı sonuçlarına göre öğrenci kabul edilen programlarında öğrenime başlayan öğrencilerin ülkemizdeki üniversitelere yatay geçiş yapmaları mümkün değildir. 
     - Belirtilen üniversitelerin özel yetenek sınavıyla öğrenci kabul eden lisans programlarına başlayan ve adı geçen üniversitelerin merkezi yerleştirme ile öğrenci kabul eden lisans programlarına yatay geçiş yapanların, ilgili puan türünde 185 veya daha fazla ÖSS puanı almaları gerekiyor. Bu koşulları sağlamadan yatay geçiş yapanların alacakları lisans diplomalarına denklik belgesi verilmeyecek, - 2 yıllık ön lisans meslek yüksekokulu programlarından aynı alandaki dört yıllık lisans programlarına geçişler, Meslek Yüksekokulları ve Açıköğretim Ön Lisans Programları Mezunlarının Lisans Öğrenimine Devamları Hakkında Yönetmelik hükümlerine göre yapılacak. Bu koşulları sağlamadan lisans programlarına dikey geçiş yapanların alacakları diplomalara denklik belgesi verilmeyecek.'' 
     
</TEXT>
</DOC>
