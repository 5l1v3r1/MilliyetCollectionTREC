<DOC>
<DOCNO> 258732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun33.html </URL>
<DATE> 2004/07/28/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Almanya'da katil zanlısı Türk'ü ihbar edene 5 bin euro ödül 
</HEADLINE>
<TEXT>

     Almanya'da katil zanlısı olarak uluslararası tutuklama emriyle 1993 yılından bu yana aranan Mehmet Çoban'ın 37 bulunması için 5 bin euro ödül konuldu. 
     Polis, Çoban'ın, borçlu olduğu Aydın Ö'yü 15 Kasım 1992'de, borcunu ödeyeceğini söyleyerek ormanlık bir alana çağırıp, 2 arkadaşıyla birlikte öldürmekle suçlandığını hatırlattı. 
     Çoban'ın, 4 arkadaşıyla birlikte Aralık 1992'de de tutuklanmaları durumunda kendisini ihbar edebilecekleri endişesiyle 3 otomobil kaçakçısını öldürmeye çalıştığının tahmin edildiğini belirten polis, bu kişilerin şüphelenerek, Çoban'ı görmeye gitmediklerini kaydetti. 
     Polis, Çoban'ın 24 Aralık 1992'de diğer bir cinayet girişiminde bir otomobilin sahibini, araca uzaktan kumandalı bomba koyarak öldürmeye çalıştığının tahmin edildiğini, bu kişinin de bombanın patlamaması sonucunda kurtulduğunu bildirdi. 
     Çoban'ın 1,75 metre boyunda, iri yapılı ve esmer olduğunu ifade eden polis, Çoban'ın sık sık diğer Batı Avrupa ülkelerine gittiğini, tehlikeli ve bir silaha sahip olduğunun tahmin edildiğini belirtti. 
     Berlin polisi, bu konuda bilgi verebilecek kişilerin mesai saatleri içinde 030-4664 961301, mesai saatleri dışında da 030-4664 961111 numaralı telefonları arayabileceklerini kaydetti. 
     
</TEXT>
</DOC>
