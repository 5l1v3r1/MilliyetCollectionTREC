<DOC>
<DOCNO> 252775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/siyaset/asiy.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal yine güven tazeledi 
</HEADLINE>
<TEXT>


CHP lideri, partiliye kapalı kurultayda 781 delegenin güvenoyunu aldı. Derviş ve muhalifler salonu terk etti 

Ezelhan Üstünkaya Ankara 


CHP'nin, Genel Başkan Deniz Baykal'ın talimatıyla, 12 Mart döneminden bu yana ilk kez basın, seyirci ve partiliye kapalı yapılan 12. Olağanüstü Kurultayı'nda zafer Baykal'ın oldu. CHP lideri, jandarma barikatları altında gerçekleşen kurultayda, 781 delegenin güvenoyunu aldı. Kemal Derviş ve muhalifler kurultayı terk etti. Muhaliflere "sokak çapulcuları" diyen CHP lideri, "Baykal'la olmaz' diyen gider" sözleriyle, partide istifa ve ihraç süreci yaşanacağının sinyalini verdi. Baykal'ın güvenoyu gündemiyle toplantıya çağırdığı kurultay, dün şehir dışındaki Büyük Anadolu Oteli'nde gerçekleşti. Parti yönetiminin kararı doğrultusunda, muhaliflerin çağrısıyla kurultaya gelen partililer, salona alınmadı. Güvenliği sağlayan jandarmayla partililer arasında tartışmalar yaşanırken, bir grup CHP'li "Baykal istifa", "Faşist Baykal", "Satılık delege istemiyoruz" sloganları attı. 

Yöneticiler yuhalandı 
Jandarma kontrolünden geçen Hasan Fehmi Güneş, Şükrü Elekdağ ile Grup Başkan Vekili Kemal Anadol, içeri alınmayan partililerce yuhalandı. Partililerin ön kapıda protesto gösterileri yapması nedeniyle Baykal salona arka kapıdan alındı. Delegelere "oy kullanmayın" çağrısı yapan Derviş, kurultaya saat 14.00'te geldi. 
Divan Başkanlığı seçiminde de tartışma yaşandı. Muhalifler Bekir Kumbul'u, yönetim de İsmet Atalay'ı aday gösterdi. Baykal'ın sayım yapmadan Atalay'ın seçildiğini ilan etmesi tartışmalara neden oldu. Baykal, 1.5 saatlik konuşmasında muhaliflere yüklendi "Bazıları bana 'istifa et' diyor. Neden edeyim Buraya CHP kurultayı görev verdiği için geldim. Elimdeki bayrağı kurultaya veririm. Gel kurultayda al, başım gözüm üzerine. Ama genel başkan olarak saygı bekliyorum. 'CHP'ye evet, Baykal'a hayır' diyorlar. 'Baykal'a evet ya da hayır' deme yetkisi sokak çapulcularının değil delegelerindir. Baykal'ı AKP, MHP, bütün sağcılar istemiyor. 'Baykal ile olmaz' diyorsan oraya git. DSP bunu diyorsa, oraya git. Apse birikmiştir, gereken işlemi yapmak gerekir. Bana yetki verin, gerekeni yapayım." AİHM'nin türban konusundaki kararına da değinen Baykal, Derviş'i kastederek, "Bunlara karşın bazıları 'biraz esneyelim, türbana yeşil ışık yakalım' diyebiliyor" dedi. 
Baykal, tepkiler üzerine muhalif milletvekilleri ve parti üyelerinin disiplin kuruluna sevki ve genel başkana destek bildirisi konusundaki önergeleri geri çekti. Güvenoylamasının açık yapılmasına ilişkin önergenin kabulü tansiyonu yükseltti. Önce Derviş ile ekibi olarak bilinen milletvekilleri Zülfü Livaneli, Memduh Hacıoğlu ve Fikret Ünlü, oy kullanmadan salonu terk etti. Ardından muhalifler, "Baykal istifa" sloganı atarak dışarı çıktı. Daha sonra oylamaya geçildi. 12 saat süren kurultaya 1293 delegeden 1058'i katıldı. Baykal, 14 ret oyuna karşılık 781 kabul oyuyla güven tazeledi. 262 delegenin katılmadığı oylamada 1 delege çekimser kaldı. Baykal, son kurultayda 973 oy almıştı. 

Baykal Kurultay demokratik 
"Sürtüşmelere son verilsin" 

Baykal, güvenoyu aldıktan sonra, tartışma, sürtüşme ve gerginlik ortamına son verilmesi gerektiğini söyledi. Baykal'ın oylama sonrasında gazetecilere bir açıklama yapacağı duyuruldu. Kurultayı, gün boyunca bahçede takip eden basın mensuplarının bir bölümü otel lobisine girmeyerek açıklamanın dışarıda yapılmasını talep etti. Ancak Baykal, lobide açıklama yaptı. Demokratik bir kurultay yapıldığını, tüm görüş ve düşüncelerin demokratik bir ortamda ifade edildiğini belirten Baykal, "Artık önümüzde dışa dönük çalışmalar var. Kurultayımız artık tartışmaların aşılması gerektiği anlayışını ifade etmiştir. Doğal olarak tartışma, sürtüşme ve gerginlik ortamına artık son verilmesi gerekiyor. Bundan sonra daha uyumlu bir noktaya geleceğimizi düşünüyorum" dedi. Baykal, soru üzerine, bunun disipline başvurmadan sağlanacağına inandığını ifade etti. Öte yandan, Baykal'ı dışarıda bekleyerek açıklamasını izlemeyen gazeteciler ile bazı delegeler arasında gerginlik yaşandı. 

Muhaliflere CIA ile işbirliği suçlaması 

CHP Genel Başkanı Deniz Baykal, 30 Haziran 2004'te genel merkeze faks geldiğini, faksta CIA'nin kendisiyle ilgili rapor hazırladığının iddia edildiğini, bu raporda kendisinin çıkar ilişkisine girdiğinin ileri sürüldüğünü belirtti. Baykal, genel merkezin araştırmaları sonucunda faksı çeken kişilerin kendilerine "belgeyi CHP'li bir milletvekilinin danışmanının istediğini" aktardığını söyledi. Baykal, kürsüden indikten sonra CIA raporu olduğu iddia edilen belgeyle ilgili soruların kendisine yöneltilmesi üzerine tekrar kürsüye çıkarak, "Ayıptır, söz konusu iddia 1995'te başbakan yardımcılığım döneminde ÇEAŞ'ın imtiyaz hakkının Uzanlar'a verilmesi kararıyla ilişkilendiriliyor" dedi. Baykal söz konusu belgenin fos çıktığını da söyledi. 


</TEXT>
</DOC>
