<DOC>
<DOCNO> 262205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonyas05.html </URL>
<DATE> 2004/08/10/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
270 koca sürgün yedi 
</HEADLINE>
<TEXT>

     Ferah IŞIK - DENİZLİ DHA 
DENİZLİ Barosu Başkanı Adil Demir, aile mahkemelerinin verdiği karar doğrultusunda, son bir yıldır, kentte 270 kocanın evden uzaklaştırıldığını söyledi. 
     Demir, aile mahkemelerinde, 10 Temmuz 2003'ten yıl sonuna kadar 124 kocanın, eşlerine ve çocuklarına kötü davrandığı gerekçesiyle kısa süreli evden uzaklaştırma cezası aldığını kaydetti. 2004 yılının ilk yedi ayında ise 146 kocanın aynı cezaya çarptırıldığını belirten Demir, şunları söyledi 
     "Mahkemeye başvuran aileler direkt boşanma istemiyle karşımıza çıkıyor. Ancak, Medeni Kanunumuz aile birliğinin hemen bozulmasından yana değil. Aile Mahkemesi, ailelere yeni bir şans vermek için dayakçı kocalara evden uzaklaştırma cezası veriyor. Dayakçı kocalar, mahkeme kararı gereği, 3 ay boyunca evlerine giremiyor. Mahkemenin uzaklaştırma kararına uymayan kocaların cezaları hapis cezasına dönüştürülebiliyor. Denizli'de aile mahkemeleri kurulduktan sonra toplam 270 koca sürgün yedi'' dedi. 
     
</TEXT>
</DOC>
