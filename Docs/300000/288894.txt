<DOC>
<DOCNO> 288894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/yasam/yas01.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet'i asla unutmayız... 
</HEADLINE>
<TEXT>


Kapkaççılar tarafından trenden atılarak öldürülen Ahmet Canıdemir'in 'hayata döndürdüğü' iki aile, bayramın ilk günü mezarlığa gidip minnetlerini sundu 

GÜLAY FIRAT İstanbul 

Ramazan Bayramı'nın ilk günü, Ümraniye'deki Çakaldağ Mezarlığı'nda ellerinde çiçeklerle iki ayrı aile, aynı mezara doğru yürüyor. Üzerinde reng renk menekşeler açan mezar yeni. Zaten bu yüzden h l mezar taşı yok. Bu mezarda, 10 gün önce cep telefonu yüzünden trenden atılarak öldürülen üniversite öğrencisi Ahmet Hakan Canıdemir yatıyor. Onu ziyaret edenler ise, böbrekleriyle hayat verdiği Sinem Çetto ve Fatih Uluyurt'un yakınları. 
Çetto ve Uluyurt aileleri, bu bayramda farklı duygular yaşıyor. Bir yandan organ nakliyle kurtulan evlatlarını iyi görmenin verdiği sevinç, diğer yandan adi bir kapkaç olayı yüzünden hayatının baharında ölen Hakan'ın acısı... 
Çetto ve Uluyurt aileleri, dün sabah önce hastanede tedavi gören kendi çocuklarını ziyaret ettiler. Sonra da Ahmet Hakan'ın mezarına doğru yola çıktılar. 

'Ahmet evladımız' 
Bedri ve İnci Çetto ile Fatih Uluyurt'un eşi Sevil ve oğlu Eren 4 , babası Yusuf, annesi Necla Uluyurt'un da aralarında olduğu kalabalık grup, Ahmet'e mezarı başında dualar okudu, kabrini çiçeklerle süsledi. "Bize evlatlarımızı bağışladığı için Canıdemir ailesine minnettarız. Eğer kabul ederlerse artık Ahmet bizim de bir evladımız" diyen Çetto ve Uluyurt aileleri, mezarlığın ardından Canıdemir ailesini de ziyaret etmek istemiş ama acıları çok taze olan aile, "yüreğimiz kaldırmaz" diye şimdilik ertelemiş ziyareti. 




</TEXT>
</DOC>
