<DOC>
<DOCNO> 259079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonspo25.html </URL>
<DATE> 2004/07/29/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Yıldıray iyiye gidiyor 
</HEADLINE>
<TEXT>

     Hertha BSC Berlin Teknik Direktörü Falco Götz, sakat olan Yıldıray Baştürk'ün yeniden sıkı şekilde antrenmanlara başlamasının zaman alacağını söyledi. 
     Götz, bugün Hertha BSC Berlin Menajeri Dieter Hoeness ile birlikte düzenlediği basın toplantısında, ''Baştürk'ün iyileşme süreci olumlu, ancak yeniden sıkı şekilde antrenmanlara başlaması zaman alacak'' dedi. Götz ayrıca, yenilenen Olimpiyat stadının açılışında 1 Ağustos'ta Beşiktaş'a karşı oynayacakları karşılaşmayı da ciddiye aldıklarını belirterek, her halükarda çok iyi bir oyun seyredeceklerine inandığını kaydetti. 
     Hoeness de Beşiktaş maçı hakkında bilgi vererek, Beşiktaş'ın 31 Temmuz'da TSİ 17.30'da Berlin-Tegel havaalanına geleceğini ve Esplanada otelinde kalacağını bildirdi. Hertha BSC Berlin-Beşiktaş maçı için şu ana kadar 28 bin bilet satıldığını, maç günü yaklaşık 40 bin kişinin stadı doldurmasını beklediklerini ifade eden Hoeness, Türk taraftarların Neukölln, Wedding ve Charlottenburg semtlerinde şubeleri bulunan ''Butterfly'' adlı spor mağazasından hala bilet temin edebileceklerini kaydetti. 
     Hazırlıklarını iyi bir şekilde sürdürdüklerini ve Yıldıray'ın büyük bir sakatlığı olmamasına da sevindiklerini belirten Hoeness, ''Beşiktaş çok iyi bir kadroya sahip. Her halükarda çok iyi maç izleyeceğiz. Türk taraftarlara da bu fırsatı kaçırmamaları çağrısında bulunmak istiyorum'' dedi. 
     
</TEXT>
</DOC>
