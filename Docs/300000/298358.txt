<DOC>
<DOCNO> 298358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/ekonomi/eko06.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tarım kısıtlanırsa AB'ye uyum gecikir' 
</HEADLINE>
<TEXT>


ANKARA Milliyet 

Tarım ve Köyişleri Bakanı Sami Güçlü, sorunsuz uyum için tarım altyapısına kaynak aktarılması gerektiğini söyledi. Güçlü, AB kararında tarım konusunda "uzun geçiş dönemleri", "kalıcı önlemlere ihtiyaç duyulabilir" gibi ibarelerin yer alması durumunda Türkiye'ye tarım alanında kaynak aktarılmasının engelleneceğinin hatırlatılması üzerine, "Tarımsal altyapı için AB'den mali kaynak ayrılmazsa, gıda güvencesi, hayvan ve bitki sağlığı altyapı imk nları bir sisteme dönüştürülmezse o zaman tarım politikaları konusunda adapte olmak ve projeleri hayata geçirmek süre açısından sorunlar doğurur" dedi. 
Güçlü, "Hayvan hastalıkları, gıda, balıkçılık ve kırsal kalkınmayı da içeren yedi komisyonda çalışılıyor. Birçok yasa çıkarıldı. Önümüzdeki dönemde de Tarım Çevre Kanunu, Toprak Kanunu, Tohumculuk Kanunu ve Tarım Ürünleri Sigortası Kanunu çıkarılacak" dedi. 
Güçlü, ek projeyle hayvancılığa verilecek desteğin yüzde 100 artırılacağını, hayvancılığın tarımsal destekler içindeki payının yüzde 6'dan, yüzde 12'ye çıkarılacağını söyledi. 


</TEXT>
</DOC>
