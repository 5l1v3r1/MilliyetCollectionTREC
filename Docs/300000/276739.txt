<DOC>
<DOCNO> 276739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sondun08.html </URL>
<DATE> 2004/10/02/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Erdoğan Kabul ettiğimiz tek müzakere hedefi, AB'ye tam üyeliktir 
</HEADLINE>
<TEXT>

     Başbakan Recep Tayyip Erdoğan, Türkiye'nin kabul ettiği tek müzakere hedefinin AB'ye tam üyelik olduğunu söyledi. 
     Başbakan Erdoğan, Alman Der Spiegel dergisine yaptığı açıklamada, Türkiye'nin gelecek hafta içinde açıklanacak AB Komisyonu raporunun olumlu tavsiyeler içereceğinden emin olduğunu, üyelik müzakerlereninin ertelenmesini kabul etmyeceğini belirtti. 
     Türkiye'nin ''sonucu açık'' müzakere anlayışını da kabul etmeyeceğini kaydeden Erdoğan, ''Kabul ettiğimiz tek müzakere hedefi, AB'ye tam üyeliktir'' dedi. 
     AB ile müzakerelerin 5, 7 ya da 10 yıl sürmesi konusunda tartışabileceklerini, ancak Türkiye'nin sonuçta tam üye olup olmaması gerektiği konusunda tartışamayacaklarını ifade eden Erdoğan, Türkiye'nin, Avrupa'nın Asya'ya, Asya'nın da Avrupa'ya son kapısı olduğuna dikkati çekti. 
     Başbakan Erdoğan, ''AB eğer siyasi bir birlik olacaksa ve bir 'Hıristiyan kulübü' değilse, Türkiye bu birliğin bir parçası olmalıdır. Türkiye, medeniyetler arasında ideal bir köprüdür'' dedi. 
     Öte yandan derginin diğer bir haberinde, Alman Sosyal Demokrat Parti SPD içinde, Başbakan Gerhard Schröder'in Türkiye'nin AB üyeliğini destekleyici tutumunu eleştirenlerin sayısının arttığı öne sürüldü. 
     SPD federal meclis iç politika sözcüsü Dieter Wiefelspütz, parti tabanında Schröder'in tutumunu eleştirenlerin sayısının arttığını ve Türkiye'nin üyeliğine karşı çekincelerin olduğunu ileri sürdü. 
     Federal meclis Ekonomi Komisyonu Başkanı Rainer Wend, eski Doğu Almanya'nın DDR Dışişleri Bakanı olan Markus Meckel ve SPD meclis grubunun eski başkanı Hans-Ulrich Klose'nin de Türkiye'nin üyeliğine karşı çekinceleri olan politikacılar arasında bulunduğu belirtilen haberde, aralarında çok sayıda Birlik partili CDU CSU politikacının da bulunduğu bazı politikacıların bu konuda referandum yapılmasından yana olduğu ifade edildi. 
     
</TEXT>
</DOC>
