<DOC>
<DOCNO> 271410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonsiy17.html </URL>
<DATE> 2004/09/13/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
TBMM Başkanı arınç Demokrasiye inanan, halkından korkmaz 
</HEADLINE>
<TEXT>

     TBMM Başkanı Bülent Arınç, ''Biz herkesin ifade ve anlatım özgürlüğüne saygılıyız'' dedi. 
     Bingöl'de, Elazığ-Bingöl Devlet Yolu üzerindeki Gazik Varyantı'nın açılışına katılan Arınç, törene katılan bazı vatandaşların ellerinde, ''TCK'ya rotuş'', ''Özgürlüğümüzü insiyatife bırakmayın'', ''TCK geriye dönüştür, insan hakları kutsaldır'' ifadelerin bulunduğu pankartları görünce, konuşmasında Türk Ceza Kanunu TCK tasarısına değindi. TBMM'nin yarın açılacağını ve TCK tasarısının da görüşülmeye başlanılacağını anlatan Arınç, kendilerinin, ifade ve anlatım özgürlüğüne saygılı olduklarını belirterek, ''Burada, bazı vatandaşların çeşitli pankartlar açtığını görüyorum. Bu pankartlarda, sizlerin endişe taşıdığını görüyorum. Sizlerin işittiği kadarıyla bazı yanlış maddeler var. Bunlar zararlı ve tehlikeli olabilir diye düşünüyorsunuz. Ben de Meclis Başkanı olarak bu endişeye katılıyorum'' dedi. 
     TBMM'nin 2 yıl önce Medeni Kanun yaptığını ve bu kanunun yürürlüğe girdiğini anımsatan Arınç, Meclis'in 2 yılda 461 kanun çıkardığını, bu kanunların, Meclis'in açılışından bugüne kadar çıkarılan en çok kanun olduğunu ifade etti. 
     Arınç, çıkarılan uyum yasalarıyla da, AB normlarında özgür bir Türkiye meydana getirmeye çalıştıklarını söyledi. 
     
     ''DEMOKRASİYE İNANAN, HALKINDAN KORKMAZ'' 
     Yıllardır hazırlığı devam eden TCK tasarısının görüşülmeye başlanılacağını yineleyen Arınç, genel kuruldaki görüşmelerde herşeyin en güzelinin yapılacağını belirtti. 
     ''Demokrasiye inanan, halkından korkmaz'' diyen Arınç, şöyle devam etti 
     ''Biz halkımızdan korkmuyoruz. Ona inanıyoruz, güveniyoruz. Bizi hiçbir güç birbirimize düşüremez. Bazıları, halka tepeden bakmayı, millete yetki vermemeyi, geceleri korkulu rüya görmektense uyumamayı ve tedbir üstüne tedbir düşünmeyi bıraksınlar. Bu milletten kimseye zarar gelmez. Millet, ulusal varlığımızın en büyük gücüdür. Bu Ceza Kanunu'nu laf olsun diye çıkarmıyoruz. Biz bu kanunu Avrupa İnsan Hakları Sözleşmesi'ni temel alan, bireyi esas kılan, insana değer veren bir anlayışı hakim görmek için çıkarıyoruz'' İnsanın kendisini ifade etmesinin önemli olduğunu belirten Arınç, ''Ancak, ifade ederken özgürlük asıl, yasaklar ise istisnaidir. Hiç kimse, bu özgürlükleri kötüye kullanacaktır diye hürriyeti yok edemez. Kötüye kullananın karşısına da suçun unsurlarını açıkça göstermeliyiz'' diye konuştu. 
     Ceza kanunlarında yoruma yer olmadığını ifade eden Arınç, suçun unsurlarının açıkça belirlenmesi, kanunun içinde muğlak ifadeler varsa onların kaldırılması ve yerine muayyen hükümlerin konulması gerektiğini söyledi. 
     
     ''İFADE ÖZGÜRLÜĞÜ BÜTÜN HÜRRİYETLERİN BİLEŞKESİDİR'' 
     Arınç, insanın kıyafetini seçerken, konuşurken ve yazarken bir ifade özgürlüğünün bulunduğunu belirterek, bu özgürlüğün sınırlarının da 1954 yılında Türkiye'nin de altına imza attığı Avrupa İnsan Hakları Mahkemesi'nin 3 maddeyle konulduğunu vurguladı. 
     Söz konusu maddelerin terör ve şiddeti reddetme, suçun işlenmesine tahrik etmeme ve kamu düzenini bozmama olduğunu ifade eden Arınç, daha sonra şöyle konuştu 
     ''İfade özgürlüğü bütün hürriyetlerin bileşkesidir. Herkes, az önce söylediğim, Avrupa İnsan Hakları Mahkemesi'nin belirlediği bu 3 şartın dışında, istediğini söylemekte serbesttir'' TCK tasarısının görüşülmeye başlanmasında, Türkiye'ye layık bir özgürlükçü ceza kanunun çıkacağını anlatan Arınç, ''Bundan kimsenin endişesi olmasın'' dedi. 
     Konuşmasında, Gazik Varyantı'na da değinen Arınç, yolların ekonomik gelişmenin can damarı olduğunu ifade ederek, Yunus Emre'nin ''Dağ ne kadar yüksek olsa, yol, üstünden aşar'' beyitini anımsattı. 
     
     ''CUMHURİYET TARİHİNDE GÖRÜLMEMİŞ HİZMETLER...'' 
     Bayındırlık ve İskan Bakanı Zeki Ergezen ise konuşmasında, Gazik Varyantı'nın yapımına 1999 yılında başlandığını, 2003 yılında çalışmalara hız verildiğini ve 2004 yılında da çalışmaların tamamlandığını söyledi. 
     Türkiye'nin kalkınmaya ihtiyacı olduğunu vurgulayan Egezen, şöyle dedi 
     ''Planlı programlı ve istikrarlı bir şekilde kalkınmaya ihtiyacımız var. Bunun iki ayağı var. Biri devlet, diğeri ise özel sektör. Biz devlet olarak gerekeni yapıyoruz. Özel sektör artık Doğu Anadolu'ya zekat ve yardımlarını değil, sermayesini getirmeli. Bugün Cumhuriyet döneminin en düşük ödeneğiyle çalışıyoruz. Ancak, Cumhuriyet tarihinde görülmemiş hizmetleri gerçekleştiriyoruz'' Geçen yıl 1600 kilometre bölünmüş yol bitirdiklerini anlatan Ergezen, hedeflerinin 15 bin kilometre yol olduğunu söyledi. 
     Ergezen, yapılan yol çalışmalarında büyük tasarruf sağlandığı ifade ederek, ''Biz bu işleri yaparken 1 katrilyon lira tasarruf ettik. Sadece Karadeniz Sahil Yolu'nda 300 trilyon lira tasarruf sağladık'' diye konuştu. 
     Konuşmaların ardından, Arınç ve Ergezen Gazik Varyantı'nın açılışını yaptılar. 
     
</TEXT>
</DOC>
