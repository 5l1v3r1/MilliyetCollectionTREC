<DOC>
<DOCNO> 253931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sontur20.html </URL>
<DATE> 2004/07/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Terör örgütü üyesine "yataklık yapan" 2 üniversite öğrencisi yakalandı 
</HEADLINE>
<TEXT>

     Tunceli'de uzaktan kumandalı bomba patlatarak 3 askerin şehit olmasına neden olduğu iddia edilen terör örgütü üyesi Ali Çabuk'u evlerinde sakladıkları öne sürülen 2 üniversite öğrencisi, İzmir'de yakalandı. 
     Yurt dışına kaçmak isteyen terör örgütü PKK Kongra Gel üyesi Çabuk'un İzmir'de yakalanarak Tunceli'de tutuklanmasının ardından operasyonlarını sürdüren polis ekipleri, sanığın İzmir'in Buca İlçesi'nde bir evde 2 gün saklandığını tespit etti. 
     İzmir Terörle Mücadele Şube Müdürlüğü ekipleri, Çabuk'un Buca'da kaldığı evde oturan üniversite öğrencileri M.A. 24 ile Ö.B'yi 22 yakaladı. 
     Öğrencilerden M.A'nın 2003 yılında ''Kadifekale Polis Karakolu'na molotofkokteyli atılmasına karıştığı'' iddiasıyla gözaltına alındığı, Ö.B'nin ise ''anadilde eğitim yapılması'' amacıyla dilekçe vererek Karşıyaka Adliyesi'nde eylem yaptığı belirlendi. 
     Haklarında yasal işlem yapılacak zanlıların suçlamaları reddettikleri öğrenildi. 
     
</TEXT>
</DOC>
