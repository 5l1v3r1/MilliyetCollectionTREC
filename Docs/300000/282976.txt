<DOC>
<DOCNO> 282976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sontur13.html </URL>
<DATE> 2004/10/24/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Trabzon'da patlama 6 kişi yaralı 
</HEADLINE>
<TEXT>

     Trabzon Atatürk Alanı'nda bulunan Mc Donalds'ın giriş kapısında bomba patladı. Olayda 6 kişi yaralandı. 
     Atatürk Alanı'nda Mc Donalds'ın giriş kapısında meydana gelen patlamada yaralanan Özlem Arız 16 , Hasan Koç 66 , Merve Serdar 16 , Derya Değirmenci 16 , Gülcan Toprak 16 ve Gülümser Kurt 16 , Numune Hastanesi'nde tedavi altına alındı. 
     Patlamanın ardından olay yerine gelen Trabzon Emniyet Müdürü Ramazan Akyürek, olay yerinden kaçan kişinin eşkalini belirlediklerini, söz konusu kişinin yakalanması için polis ve jandarmanın operasyon başlattığını kaydetti. 
     Akyürek, şöyle konuştu 
     ''Bomba patlaması. Ancak cismini bilmiyoruz. Bir eşkal var, üzerinde çalışıyoruz. Örgüt işi mi, yoksa fevri bir davranış mı bilmiyoruz. Kimlik bilgileri hakkında da herhangi bir bilgimiz yok. Tek temennimiz, kısa sürede yakalayabilmek.'' Görgü tanığı, Numune Hastanesi doktorlarından Ahmet Çubukçu, kızı İpek'in doğum günü dolayısıyla Mc Donalds'ta bulunduklarını belirterek, ''Bir anda şiddetli bir patlamayla irkildik. Ortalığı bir anda toz bulutu kapladı. Bizimle birlikte bir başka çocuğun da doğum günü kutlaması vardı. Çocukları alarak dışarı çıktık, bu sırada bir kaç kişinin patlamanın etkisiyle yaralandığını gördüm'' dedi. 
     Görgü tanığı Zeki Aksoy ise patlamanın meydana geldiği restoranın karşısındaki kaldırımda bulunduğunu, bu sırada şiddetli bir patlama meydana geldiğini belirterek, şunları söyledi 
     ''Gürültüyle Mc Donalds'ın camları kırıldı. Bu sırada 30 yaşlarında bir erkeğin olay yerinden kaçarak uzaklaştığını gördüm. Patlamanın etkisiyle yaralanan kişiler vatandaşların yardımıyla hastaneye kaldırıldı. Vatandaşlar, arkasından, 'yakalayın onu' diye bağırdılar.'' Bu arada, patlamanın etkisiyle restoranın giriş kapısı önünde bulunan bir otomobilin camları kırıldı. Patlama yerinde çok sayıda çivinin bulunması ise dikkati çekti. 
     
     ''BOYNUMA VE BACAĞIMA BİR ŞEYLER SAPLANDIĞINI HİSSETTİM'' 

     Patlamada yaralanan 66 yaşındaki Hasan Koç, kaldırımda yürürken bir anda patlama sesi duyduğunu ve yere düştüğünü söyledi. 
     Mc Donalds'ın önünde meydana gelen patlamada yaralanarak Trabzon Numune Hastanesi'nde tedavi altına alınan Hasan Koç, yaptığı açıklamada, patlama sesinin ardından yere düştüğünü belirterek, ''Evime gidiyordum. Tam Mc Dolads'ın önündeki kaldırımda yürürken bir anda patlama sesi duydum ve yere düştüm. Önümde de bir grup genç yürüyordu. Onlardan da yaralanan olduğunu gördüm'' dedi. 
     Olay anında etrafta panik yaşandığını ifade eden Koç, ''Boynuma ve bacağıma bir şeyler saylandığını hissettim. Olay yerinden hastaneye getirdiler. Olay yerinden kaçan kimseyi görmedim'' diye konuştu. 
     Koç, hastanede müşahede altında tutuluyor. 

     
</TEXT>
</DOC>
