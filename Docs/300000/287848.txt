<DOC>
<DOCNO> 287848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur34.html </URL>
<DATE> 2004/11/10/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
"Çocuk pornosu" skandalı... Sanık öğretmen 3 suçtan beraat etti 
</HEADLINE>
<TEXT>

     Bursa Cumhuriyet Başsavcılığı'nca, ''çocukların pornografik görüntü ve resimlerini çekip internet aracılığıyla satmak, alıkoymak, sarkıntılık, ırza geçmeye teşebbüs ve 6136 Sayılı Ateşli Silahlar Kanunu'na muhalefet'' suçlarından 80 yıla kadar hapis cezası talebiyle hakkında dava açılan rehber öğretmen Özgen İmamoğlu'nun, üç suçtan beraat ettiği bildirildi. 
     Sarkıntılık suçu, ''şikayete tabi'' olması nedeniyle düşerken, İmamoğlu'nun, sadece 6136 sayılı ''Ateşli Silahlar Kanunu'na Muhalefet'' suçundan 238 milyon lira para cezasına çarptırıldığı öğrenildi. 
     Bursa 4. Ağır Ceza Mahkemesi'nde görülen davanın bugünkü duruşmasına, 2002 yılının mayıs ayında yapılan ilk duruşma öncesi alınan karar doğrultusunda, basın mensuplarının salona girişlerine izin verilmedi. 
     Tutuksuz sanık Özgen İmamoğlu'nun katılmadığı duruşmada, İmamoğlu'nun avukatı Gürkan Altun hazır bulundu. Altun, duruşma sonrası AA muhabirine yaptığı açıklamada, müvekkilinin, ''Çocukların pornografik görüntü ve resimlerini çekip internet aracılığıyla satmak, ırza geçmeye teşebbüs ve alıkoymak'' suçlarından beraat ettiğini, sarkıntılık suçunun ''şikayete tabi olması ve şikayetçi bulunmaması nedeniyle düştüğünü'' bildirdi. 
     İmamoğlu'nun, sadece evde yapılan aramada mermi çekirdeği bulunduğu gerekçesiyle 6136 Sayılı ''Ateşli Silahlar Kanunu'na Muhalefet'' suçundan 1 ay hapis cezasına çarptırıldığını anlatan Altun, bu cezanın da 238 milyon lira para cezasına çevrildiğini söyledi. 
     Altun, böylelikle müvekkilinin Bursa'daki davasının sona erdiğini ifade etti. 
     
     OLAY 
     Bursa'daki özel bir okulda rehber öğretmenlik yapan Özgen İmamoğlu, çocuk pornografisi ve istismarıyla ilgili yürütülen uluslararası ''Landmark Operasyonu'' çerçevesinde, Emniyet Genel Müdürlüğü ve Bursa Emniyet Müdürlüğü'nün ortak çalışmasıyla 2001 yılının Aralık ayında yakalanmıştı. 
     Evinde çocuk pornografisiyle ilgili çok sayıda CD ve video kaset ele geçirilen İmamoğlu'nun, Bursa'da ve daha önce görev yaptığı Gaziantep'te çok sayıda çocuğa tecavüz ettiği, çıplak fotoğraflarını çekerek internet üzerinden pazarladığı iddia edilmişti. 
     Sorgulamasının ardından, 28 Aralık 2001 tarihinde ''çocukların pornografik görüntü ve resimlerini çekerek internek aracılığıyla satmak, ırza geçme, ırza geçmeye teşebbüs ve sarkıntılık'' suçlarından tutuklanan İmamoğlu hakkında, Bursa Cumhuriyet Başsavcılığı'nca, 80 yıl ağır hapis cezası istemiyle dava açılmıştı. 
     
</TEXT>
</DOC>
