<DOC>
<DOCNO> 288842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonyas13.html </URL>
<DATE> 2004/11/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Aşırı ilaç kullanımı migreni azdırıyor... 
</HEADLINE>
<TEXT>

     Alman Hastanesi Nöroloji Kliniği Direktörü Prof. Dr. Mustafa Ertaş, Türkiye'de her 100 kişiden 5'inin hergün başının ağrıdığına dikkat çekerek, bu kişilerin yüzde 80'inde baş ağrısının nedeninin fazla ağrı kesici ilaç kullanımı olduğunu söyledi. 
     Prof. Dr. Ertaş, Türkiye'de her 5 kadın ve her 10 erkekten birinde migren tipi baş ağrısı görüldüğünü ve aşırı ilaç kullanımının daha da şiddetli ağrılara yol açtığını ifade etti. 
     Baş ağrısının en yaygın karşılaşılan şikayetler arasında yer aldığını dile getiren Ertaş, migren tipi ile gerilim sinirsel baş ağrısı tipi baş ağrısının en sık karşılaşılan baş ağrısı tipleri arasında bulunduğunu vurguladı. 
     Migrenli kişilerin zaman zaman 1-2 günlük baş ağrısı atakları olurken, ağrı sırasında ışıktan, sesten rahatsız olduklarını ve mide bulantısı hissettiklerini kaydeden Ertaş, ''Migren ağrıları, sinirsel ağrılara göre daha şiddetli olup, kişinin günlük aktivitelerini gerçekleştirmesinde büyük engel teşkil ediyorlar'' dedi. 
     Mustafa Ertaş, Türkiye'de her 100 kişiden 5'inin her gün başının ağrıdığına dikkat çekerek, bu kişilerin yüzde 80'inde baş ağrısının nedeninin fazla ağrı kesici ilaç kullanımı olduğunu söyledi. Kişinin hergün baş ağrısı çekmesinin nedeninin çoğu zaman bu ilaçlar içinde bulunan ''ergotamin'' etken maddesi olduğunu vurgulayan Ertaş, şöyle konuştu 
     ''Çoğu zaman bu ilaçları haftada iki kez bile kullanmak, kişinin hergün migren ağrısı çekmesine yol açar. Hastalar önceleri bu ilaçlar kendilerini iyileştirdikleri için memnundurlar, fakat kaçınılmaz bir şekilde ağrılar sıklaşır ve içinden çıkılmaz bir hale gelinir. Sonuçta bu ilaçlar hergün çok sayıda alınır hale gelinir ve ardından bu ilaçlara bağlı başka sorunlar çıkar. Hastalar bu duruma ilacın neden olduğunu fark etmediklerinden, çaresizce ilaç tüketmeye devam ederler.'' 
     
     İLAÇ ALMAMAK KRİZ NEDENİ 
     Prof. Dr. Mustafa Ertaş, migren hastalığının tedavisinde günümüzde oldukça başarılı bir noktaya gelindiğinin altını çizerek, bununla birlikte aşırı ilaç kullanmaya bağlı olarak sıklaşmış migrenin tedavisinde ise büyük güçlük yaşandığını bildirdi. 
     Kişinin kendiliğinden ilacını azaltma gücüne çoğu kez sahip olamayacağını ifade eden Ertaş, ''Kişi ilacını almadığında şiddetli krizler kendisini beklemektedir. Oysa migrenli hastalar günümüzde bu konuda özelleşmiş merkezlerde baş ağrısı uzmanlarınca yönlendirilmektedirler. Bunun yanı sıra, hastanede kısa bir süre yatırılarak doktor gözetiminde tedavi edilen hastaların hemen hemen tümü günlük baş ağrılarından kurtulmaktadırlar'' dedi. 
     
</TEXT>
</DOC>
