<DOC>
<DOCNO> 264963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sondun23.html </URL>
<DATE> 2004/08/20/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Denktaş Türkiye ve dünyadan bize verilen sözlerin tutulmasını istiyoruz 
</HEADLINE>
<TEXT>

     KKTC Cumhurbaşkanı Rauf Denktaş, Türkiye'nin referandumdan önce kendilerine ''Evet deyiniz, biz sizi ertesi gün tanıtacağız'' sözü verdiğini belirterek, şimdi bu sözün tutulmasını beklediklerini kaydetti. 
     Rumların, Güzelyurt'ta 1 ve 2 Eylül tarihlerinde şimdi İkon Müzesi olarak kullanılan Ay Mamma'da düzenlemeyi planladıkları ayine karşı çıkan bir grup Güzelyurtlu, Cumhurbaşkanı Denktaş'ı ziyaret ederek ayine izin verilmemesini istedi. 
     Denktaş, kabuldeki konuşmasında yalan vaatler üzerine referandumdan ''evet'' oyu çıktığı görüşünü yineleyerek, Başbakan Recep Tayyip Erdoğan ve KKTC Başbakanı Mehmet Ali Talat'ı şu sözlerle eleştirdi 
     ''Türkiye Cumhuriyeti'nin Sayın Başbakanı bize ne dedi Evet deyiniz, ertesi gün tanınmanız için yola çıkacağız. Ne yapıyorlar şimdi Buradaki hükümet ve kendileri her temaslarında Biz ambargoların kalkmasını isteriz, vallahi billahi tanınma istemeyiz diyorlar. Türkiye tanıdığı devleti tanınma istemiyorum diyerek nasıl savunuyor ben anlamıyorum. 
     Buranın başbakanı ve diğer makamları, gördükleri diplomatlara ben tanınma istemem vallahi demek suretiyle devleti nasıl savunuyorlar, bunu da anlamıyorum. Kendilerine soran yok, peşinen tanınma istemeyiz, merak etmeyin diyorlar. Olacak iş değil Tanınma hakkımızdır, yerden göğe kadar helalimizdir. Bundan bizi kimse alıkoyamaz. Türkiye'nin tanıdığı bu devletin biz Türkiye tarafından da savunulmasını istiyoruz, savunulacağına da inanıyoruz. Verilen sözlerin tutulmasını istiyoruz. Hem dünyadan, hem Türkiye'den. Türkiye'den de verilen söz, evet deyiniz, biz sizi ertesi gün tanıtacağız. Bunun yerine getirilmesini istiyoruz. Verilen sözdür, Türkiye olarak verilen sözdür, bu sözden dönmemeleri bizim arzumuzdur, hakkımızdır.'' 
     
     RUMLARIN AYİNİ 
     Güzelyurt Belediye Başkanı Mahmut Özçınar, Ulusal Birlik Partisi Güzelyurt milletvekilleri Erdoğan Şanlıdağ ve Türkay Tokel ile bazı muhtarların ve sivil toplum örgütü temsilcilerinin katıldığı görüşmede, heyet ayini Güzelyurt'un işgali olarak algıladıklarını ve Güzelyurt halkının büyük bir huzursuzluk yaşadığını söyledi. 
     Denktaş, böyle bir ayin için izin verilmeden önce bölgenin yöneticileriyle görüşülmesi gerektiğini belirterek, Başbakan Mehmet Ali Talat'ın iyi niyetle ''olabilir'' dediğini söyledi. Denktaş, ''Dünyaya karşı bu iyi bir görünüm olabilirdi eğer hala Güzelyurt belediye reisi diye bir belediye reisi seçmese, Güzelyurt benimdir demese, bütün bunların bir anlaşma sonucunda halledileceğini teslim etse, iyi niyetle gelse, benim de bir şey diyeceğim yok'' diye konuştu. 
     Bölgede olay çıkmaması için telkinlerde bulunduğunu, ancak halkın hissiyatını göstermesini kimsenin engelleyemeyeceğini ifade eden Denktaş, Başbakan Talat'la bu konuyu görüştüğünde Talat'ın ''Bir şey olmaz merak etme'' dediğini kaydetti. Denktaş, ''Merak etme meselesi değildir, bunun ötesinde siyasi bir konudur. Bu gibi tavizler verilecekse bunları kendi aramızda konuşup birlikte vermemiz lazımdır'' dedi. 
     Denktaş, halkın tepkisi karşısında KKTC Bakanlar Kurulu'nun oturup durumu yeniden görüşüp değerlendirmesi ümidini de dile getirdi. 
     Hükümetin Güzelyurtluların düşüncelerini alarak karar çıkarmasını isteyen Denktaş, ayin sırasında olay çıkması endişesi taşıdığını ifade etti. Denktaş, ''Polisi rahatsız etmeye, seferber etmeye, askerimizi alarma sokmaya gerek yok. 10 bin kişi gelecekmiş, ne hakla Bu baştan başa tahriktir'' dedi. 
     Denktaş, Karpaz'da 8-10 Rum çocuğuna ortaokul açılsın diye dünyadan büyük baskılar gördüklerini, ancak Rumların KKTC yasalarına göre değil, kendi istedikleri şekilde bir okul açılmasını istediklerini anlatarak, ''Ne münasebet '' diye konuştu. 
     Rumların KKTC'yi Türkiye'nin bir alt kuruluşu olarak gördüğünü kaydeden Cumhurbaşkanı Denktaş, Talat'a daha önce ''ne iyi adam'' diyen Rumların, Başbakan olduktan sonra ''sahte başbakan, uzlaşmaz adam'' demeye başladığını, şimdi ''çok iyi'' diye bir başkasını bulduklarını ve maksatlarının idareyi tanımamak ve kendilerini tüm Kıbrıs'ın meşru hükümeti göstermek olduğunu söyledi. 
     
</TEXT>
</DOC>
