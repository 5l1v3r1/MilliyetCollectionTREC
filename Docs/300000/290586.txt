<DOC>
<DOCNO> 290586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/spor/ysenay.html </URL>
<DATE> 2004/11/21/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
On kişiyle olsa da 
</HEADLINE>
<TEXT>



Trabzon ve Fenerbahçe'de değil haftalardır, aylardır beklenen bir yarışmaydı dün geceki oyun aslında... Artık İstanbul fenomeni üç büyüklerin dışına taşmış "derbi kavramı" önce Fenerbahçe - Trabzonspor özel çekişmesinden kaynaklanarak Kadıköy ve Trabzon'a sıçramış ve bu iki dev takımımızın rakabeti ilk akla gelen "Anadolu derbisi" olarak şekillenmiştir futbolumuzda... 
İki takımdan Fenerbahçe, dün geceki galibiyetle ligdeki 22. sayıyı yakalamıştır. Buna karşın Trabzon'a 20 kez yenildiğini de hatırlarsak, ortaya iki takımın ne denli bir çekişme yaşadığının, asla bir "kin ve düşmanlık" değil, sadece ikisinin de "büyük" olmalarından kaynaklanan sevimli bir rekabet fırtınası olduğunu kolayca yakalayabiliriz. Fener'in oyuna çok kontrollü, Trabzon'un hücum hazırlığı ile atağa çıkış yollarını çok çabuk ve dikkatle kapanan bir futbol mantığıyla kilitlemesi, bu maçı ne kadar ciddiye aldıklarının açık görüntülerini işaretliyordu aslında bizlere... Fatih Tekke, Gökdeniz, Mehmet Yılmaz, Yattara gibi delici ve iş bitirici oyuncuların daha orta alanda Fenerbahçe'nin tatlı sert ve dikkat dolu pres dalgalarına çarpıp, kalması Trabzon'un çözmesi çok zor bir sorunuydu. Özellikle Servet, Luciano, Ümit Özat, Önder ve ikinci yarıda oyuna giren Deniz'in göbeğe ve kanatlara yayılan defans akılcılığı da Trabzon'un bütün planlarını eritip, bitiriyordu... Alex ile bulduğu penaltı golü sanki ilaç gibi gelmişti kazanmak için didinen Fenerbahçe'ye... İyi de, sonrasında Nobre neden Selçuk Dereli'ye gereksiz itirazlar ve alkışlarla protesto etme zevzek'liğine giriyor da, takımını daha ilk yarıda on kişi bırakma kabahatini böylesine hoyratça işliyordu. Yani böyle hayati bir deplasmanda, böyle bir kumara soyunma lüksü var mıydı Nobre'nin hiç anlayamadım... 

Rüştü ve Alex 
Alex ve Rüştü dünkü oyunun klaslarını konuşturan ve galibiyette çok önemli hisselere layık ikilisiydiler... Alex çok ince paslarla oyunu gerekirse kanatlara, doğrusu oysa öne ve geriye oynuyor, ama asla pas kaybına girmeden taşıyordu 90 dakikadaki Fenerbahçe ağırlığını... Rüştü ise on kişilik bir takımla kalesini korumanın zorluklarına rağmen eski Rüştü'yü hatırlatan kurtarış ustalıklarıyla Fenerbahçe sevdalılarını maziye alıp, götürüyordu sanki... 
Özetlersek, Fenerbahçe on kişiyle götürme zorluğunda kalsa da, oyunu çok ciddiye alan futbolcularıyla bu derbiyi kazanmasını biliyor, Trabzonspor ise çaresiz kaldığı bir "zor gece" yi yaşamanın yıkıntısıyla terkediyordu kendi çimenini. 


</TEXT>
</DOC>
