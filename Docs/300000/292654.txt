<DOC>
<DOCNO> 292654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonspo27.html </URL>
<DATE> 2004/11/27/ </DATE>
<TIME> 19.24 </TIME>
<AUTHOR>  </AUTHOR>
<HEADLINE>
Fenerbahçe, Diyarbakırspor maçı öncesi notlar... 
</HEADLINE>
<TEXT>

     Fenerbahçe'nin Diyarbakırspor ile yaptığı Birinci Süper Lig maçı öncesinde, stat ve çevresinde geniş güvenlik önlemleri alındı. 
     Fenerbahçe Şükrü Saracoğlu Stadı'nda bu sabah yapılan güvenlik toplantısına paralel olarak, stat çevresinde oluşturulan güvenlik kordonlarında, taraftarlar adeta didik didik arandı. 
     Biletsiz taraftarların güvenlik kordonlarından içeriye alınmadığı tedbirler çerçevesinde, taraftarların üzerinde sahaya atabileceği yabancı maddeler ve yanıcı maddelerin olmamasına dikkat edildi. 
     Maç başlayana kadar olan sürede ise stat hoparlörlerinden yapılan anonslarda taraftarlar, uygulanan güvenlik tedbirleri konusunda bilgilendirildi. Anonslarda taraftarlardan maç biletinde yazan numaraya göre koltuklarına oturması, kendi koltuğunda oturan başka bir taraftar olması durumunda güvenlik birimlerine başvurmaları istendi. 
     Taraftarlara ayrıca, tribünlerdeki merdivenleri boş bırakmaları, aksi taktirde maçın başlamayacağı anonsları da yapıldı. Skorboardda sporda şiddet ve düzensizliğin önlenmesiyle ilgili yasanın maddeleri yansıtılarak taraftarlar bilgilendirildi. Kurallara uyulmadığı taktirde kulübün Futbol Federasyonu tarafından cezalandırılacağı vurgulandı. 
     Stat çevresinde alkollü içecek satışı yapılmasına izin verilmedi. 
     Basın mensupları da basın tribününe girerken güvenlik yetkililerince arandı. 
     
     
     SERVET FORMASINA KAVUŞTU 

     Fenerbahçe Teknik Direktörü Christoph Daum, takımını, Avrupa Şampiyonlar Ligi'nde deplasmanda AC Sparta Prag ile yapılan maçın kadrosunda iki değişiklik yaparak Diyarbakırspor maçında sahaya çıkardı. 
     Daum, AC Sparta Prag maçında 11'de yer alan futbolculardan Selçuk'u yedek kulübesine çekerek, Servet'i takıma dahil etti. Alman teknik adam, cezalı Nobre'nin yerine de Serhat'a forvette görev verdi. 
     Cezası nedeniyle AC Sparta Prag maçında kadrodaki yerini alamayan Servet, Diyarbakırspor'a karşı forma giydi. 
     Geçen hafta ligde Trabzonspor maçında kart cezaları nedeniyle forma giyemeyen Selçuk ve Serkan, 18 kişilik kadroda yer aldılar. 
     
     
     TRİBÜNLERDE BÜYÜK BOŞLUKLAR 

     Fenerbahçe Şükrü Saracoğlu Stadı'nın tribünlerinde büyük boşluklar oluştu. 
     Özellikle Migros tarafındaki kale arkası tribününde, maçlarda tezahüratlara yön veren gurubun olmaması dikkat çekerken, tribünlerin tamamında boşluklar oluştu. 
     Karşılaşmayı, 15 bine yakın taraftar izledi. 
     
     ''ACINIZI PAYLAŞIYORUZ'' 

     Fenerbahçeli taraftarlar, maraton üst tribünde geçen hafta BJK İnönü Stadı'nda yaşanan olayla ilgili pankart astı. 
     Siyah zemin üzerine beyaz yazılarla ''Acınızı paylaşıyoruz'' şeklinde pankartı tribüne asan sarı-lacivertli taraftarlar, Beşiktaşlı taraftarların üzüntüsünü paylaştı. 
     Kale arkası tribünde Kartal Fenerbahçeliler Derneği ''Başka Cihatlar ölmesin, futbol terörüne son'' yazılı pankart açtı. 
     Karşılaşma, Beşiktaş-Çaykur Rizespor maçında vefat eden taraftar Cihat Aktaş için 1 dakikalık saygı duruşundan sonra başladı. 
     
     KAYIHAN SİYAH ELBİSEYLE ÇIKTI 

     Diyarbakırspor Teknik Direktörü Ümit Kayıhan, karşılaşmaya siyah elbiseyle çıktı. 
     Kayıhan, Beşiktaş-Çaykur Rizespor maçında öldürülen taraftar Cihat Aktaş'ın anısına siyah elbise giydiğini söyledi. 
     
     FENERBAHÇE'DE 4 EKSİK 

     Fenerbahçe'de kart cezası bulunan ve sakat olan 4 futbolcu, Diyarbakırspor maçının kadrosunda yer almadı. 
     Kart cezalıları Nobre ve Volkan'ın yanı sıra sakat olan Van Hooijdonk ve Deniz kadroda yer almadı. 
     İki takım futbolcuları, ''Spor sevgi, kardeşlik ve barıştır. Fair play centilmence yarıştır'' şeklindeki pankartı birlikte taşıyarak sahaya çıktılar. 
     
     PAF'LARDAN GOL ŞOV 

     Fenerbahçe PAF Takımı, Diyarbakırspor'u 7-0'lık farklı bir skorla mağlup etti. 
     Dereağzı Tesisleri'ndeki sahada yapılan maçta, sarı- lacivertlilerin gollerini Mithat 3 , Kutay, Emrah, Selçuk ve Mustafa kaydetti. 
     
</TEXT>
</DOC>
