<DOC>
<DOCNO> 271928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/yazar/tamer.html </URL>
<DATE> 2004/09/15/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bankalarımızda sektör içi disiplin var mı 
</HEADLINE>
<TEXT>


Önceki akşam Habertürk'te izledim. Yapı Kredi'nin 60. yılının kutlandığı gecede gazetecilerin sorularını yanıtlayan Genel Müdür Naci Sığın, bazı bankalarca sokak ortasında dağıtılanın kredi kartı olmayıp, kredi kartı başvuru formu olduğunu vurguluyor, "Bu formlar bankalarda titizlikle incelenir ve Kredi Kayıt Bürosu'ndan kart talep edenle ilgili bilgiler alındıktan sonra, ancak durumu uygun olanlara kart çıkartılır," diyordu. 
Teoride doğru olsa da, pratikte pek çok bankanın bol keseden kredi kartı dağıttığı herhalde Sığın'ın da malumu. Arkalarında güçlü hukuk büroları bulunan bankalar için şirketlere bol keseden kredi vermek sonradan sorun yaratabilir, ama korumasız kişileri kredi kartı ve kredili mevduatla borçlandırmakta fazla sakınca yok Kendi ödeyemezse kefil öder nasıl olsa... 

Kefiller zor durumda 
Bankaların en yetkili ağızları, kredi kartında sorunlu alacakların, tehlike sınırının çok altında olduğunu ısrarla dile getiriyorlar. Belki de nedeni kefil faktörüdür. Ancak benden bir hatırlatma Kefiller de yakında havlu atabilir, zira son dönemde kefil olarak imza attıklarına bin pişman olanların yakınmalarını çok daha sıkça duyar oldum. 

Kredi Kayıt Bürosu 
Geçen hafta Sabah'ta Hacer Gemici'nin Kredi Kayıt Bürosu Genel Müdürü Gürsel Kubilay ile yaptığı söyleşi ise bankaların kredi kartı müşterisi hakkında her türlü bilgiye anında sahip olabildiklerini ortaya koyuyor. Demek ki isteseler daha titiz bir elekten geçirebilirler başvuruları. 
Bakın Kubilay ne diyor 
"26 bankanın üye olduğu Kredi Kayıt Bürosu'nda tam 12 milyon kart sahibinin yaptığı her işlem tek tek tutuluyor. Yani nasıl bir kart ödeyicisisiniz, borcunuzu taksitlendiriyor musunuz Yoksa 2-3 aydır ödemelerinizi aksatıyor musunuz Bunu öğrenmek banka için sadece birkaç saniyelik iş. Üstelik 12 milyon kişi içinde bir skoring yani reyting programı var. Bankalar da buna bakarak limit artırıyor, ya da kart başvurusunu kabul ediyor. 
Bir kişinin kredi kartı başvurusu, banka tarafından sisteme girildiğinde, o kişinin diğer bankalardaki kart işlemleri de anında görebiliyor. Tam 36 ay geriye gidilebiliyor. Son 5 yıl içinde kapanmış olan hesaplar bile görülebiliyor. Tüm bunlar bir iki saniyelik bir iş." 
Kubilay'ın açıklamalarından benim çıkardığım sonuç şu Bankalar, kredi kartı müşterisiyle ilgili her türlü bilgiye anında erişebildiğine göre, bol keseden limit arttırma ve kart dağıtma karlı bir alanda pazar payı arttırmaya dönük bilinçli bir strateji olsa gerek. 

Özince'nin mesajı 
Neyse ki Türkiye Bankalar Birliği TBB Başkanı ve İş Bankası Genel Müdürü Ersin Özince, Referans'ta önceki gün yer alan demecinde "Hükümetin kredi kartlarıyla ilgili hassasiyetini yadırgamıyoruz, bu gibi konularda duyarlılık göstermeleri son derecede uygun bir davranış. Geçtiğimiz kriz dönemlerinde kredi kartı borçlusu da, reel sektör borçlusu da bankacılık sektörü de büyük zararlar gördü" demiş. 
Kredi kartı borcunun geri ödemelerinde sorun yaşanabileceğini aylar önce mart sonu - nisan başı bu köşede ısrarla dile getirmiş ve o günlerde Özince'nin de desteğini almış bir gazeteci olarak kendisine yeni bir çağrıda bulunmak istiyorum 

TBB'nin inisiyatifi 
Bankalar Birliği olarak, inisiyatif alın ve geniş vatandaş kitlesini ilgilendiren kredi kartlarıyla ilgili olarak BDDK'yı beklemeden meslek içi bir düzenlemeye gidin. Siz de gayet iyi biliyorsunuz ki, bankacılık sektörü, kredi kartı işini işin risk boyutunu yeterince vurgulamadan epey abarttı. Örnek Kredi kartına 12 aya varan taksit ve ekmeğin bile kredi kartıyla alınması gibi dünyada fazla rastlanamayacak uygulama 
Hükümetin bu noktada bir erken uyarıda bulunarak, kredi kartı kullanımına çekidüzen vermek istemesine, Türkiye Bankalar Birliği olarak ancak teşekkür etmeniz gerekir. Yoğun rekabet nedeniyle bankalar arasında bugüne kadar sağlanamayan sektör içi disiplin, belki hükümetin müdahale uyarısı sayesinde sağlanabilir. 



</TEXT>
</DOC>
