<DOC>
<DOCNO> 268821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur15.html </URL>
<DATE> 2004/09/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yurtlara kayıtlar 6 Eylül'de başlayacak... İşte yurt kuralları... 
</HEADLINE>
<TEXT>

     Üniversite öğrencilerinin barındığı yurtlara asıl listeden kayıt yaptırmaya hak kazanan öğrenciler kayıt işlemlerini 6-17 Eylül 2004 tarihleri arasında tamamlayacaklar. 
     2004-2005 akademik yılında yurtlara 90 bin öğrenci kayıt yaptıracak. Yurtlar 15 Eylül'de hizmete girecek. 
     Yurtlarda boş kalan yatak sayısına göre hazırlanacak birinci yedek listeden yurda girmeye hak kazanan öğrencilerin kesin kayıtları da 20-24 Eylül 2004 tarihleri arasında yapılacak. Bundan sonraki her pazartesi günü sırasıyla yedek listedeki öğrencilere 5'er gün kayıt süresi tanınacak. Yedek listeler ilgili yurt ve bölge müdürlüklerinden takip edilecek. 
     Öğrencilerden kayıt sırasında müracaat bilgi formundaki beyanları gereği istenecek belgeler dışında öğrenci durum belgesi, aile durum belgesi vukuatlı nüfus kayıt örneği , 12 adet cepheden çekilmiş vesikalık fotoğraf kız öğrencilerin fotoğraflarının güneş gözlüksüz, düzgün kıyafetli, başı açık erkek öğrencilerin güneş gözlüksüz ve sakalsız olması gerekiyor , savcılık belgesi veya adli sicil raporu, ikametgah belgesi ve 18 yaşını doldurmamış olanlar için veli izin belgesi gerekiyor. 
     Öğrenciler kayıt sırasında yurt ücreti ile depozito da ödeyecekler. Ücretler, öğrencinin kalacağı yurdun niteliğine göre 39 milyon lira ile 180 milyon lira arasında değişiyor. Yurt ücretleri, Ocak 2005'te artırılacak. 
     Yurt ücretleri, yurt müdürlüklerince öğrencilerin barındığı yurtlarda tahsil ediliyor. Ücretler, üçer aylık dönemler halinde Ocak-Şubat-Mart, Nisan-Mayıs-Haziran, Temmuz-Ağustos-Eylül, Ekim-Kasım-Aralık , o döneme ait ilk ayın son iş günü saat 14.00'e kadar alınıyor. Farklı ücret uygulaması yapılan yurtlarda ise ödemelerin aylık olarak yine ayın son iş günü saat 14.00'e kadar yapılması gerekiyor. 1 yıllık erken ödemelerde yüzde 20 indirim uygulanıyor. 
     
     YURT KILAVUZU 
     Bu arada kayıtlar sırasında öğrencilere ''YURTKUR Hizmet Kılavuzu'' başlıklı kitapçık dağıtılacak. Kitapçıkta öğrencilerin yurtta barındıkları sürece dikkat etmeleri gereken kurallara yer verilerek, uyarılar yapılıyor. Buna göre, yurda girmek için aranan koşullardan herhangi birini sonradan kaybeden, taksirli suçlar hariç tecil edilmiş bile olsa hakkında mahkumiyet kararı verilen, yurt kurallarına uymayıp süresiz uzaklaştırma cezası alan, yurt ücretini zamanında ödemeyen ve belirtilen sürede depozitosunu tamamlamayan öğrencilerin yurtla ilişiği kesilecek. Yurttan süresiz çıkarma cezası alan öğrencilerin öğrenim kredileri de kesilecek. 
     Kitapçıkta öğrenciler, şu kurallara uymaları konusunda uyarılıyor 
     ''- Alkollü içecek, uyuşturucu ve uyarıcı madde kullanmayınız, bulundurmayınız, - Milli birlik ve beraberliği bozacak yayın ile genel ahlaka aykırı resim ve afişleri yurda getirmeyiniz, asmayınız ve odanızda bulundurmayınız, - Yurt binalarında duvarlara, kapılara, demirbaş eşya üzerlerine yazı yazmayınız, işaret ve benzeri şekiller çizmeyiniz, yapıştırmayınız, - Yurdun içinde ve dışında genel ahlak kurallarına aykırı harekette bulunmayınız. Her ne sebeple olursa olsun, idareci ve görevlilerin görevlerini yapmalarına engel olmayınız, - Yurt idaresinden izin almadan yurt içinde yasal olmayan toplantılar düzenlemeyiniz, gösteriye katılmayınız, - Yurt içinde kesici, delici alet veya silah bulundurmayınız, - Her ne şekilde olursa olsun yasadışı örgütlere katılmayınız ve faaliyette bulunmayınız, - Yurt idaresinden prosedüre uygun izin almadan geceyi dışarıda, geçirmeyiniz.'' 
     
     YENİ YURTLAR 
     YURTKUR, bu yıl Ankara, Gebze, Konya-Beyşehir, Afyon, Bolu, Erzurum, Kocaeli-Karamürsel ve Tokat'ta toplam 5 bin yatak kapasiteli yeni yurtları hizmete sokacak. 
     Üniversite öğrencilerine, 77 il ve 67 ilçedeki toplam 190 bin yatak kapasiteli 200 yurtta barınma hizmeti veriliyor. 
     
     PARMAK İZİ OKUYUCU 
     Öte yandan, bu yıl YURTKUR Ankara'daki Sabancı Yurdu'nda yeni bir uygulama başlatacak. Sabancı Yurdu'nda kurulan ''Parmak İzi Okuyucu'' sistemiyle öğrencilerin giriş-çıkışları kontrol altına alınacak. 
     YURTKUR Genel Müdürü Hasan Albayrak, AA muhabirine yaptığı açıklamada, bu sistemin uygulamaya konulmasıyla öğrencilerin her akşam yurtta bulunduklarına dair imza atmaktan kurtulacaklarını, böylece imza atmak için harcayacakları zamanlarını başka şekilde kullanabileceklerini söyledi. Albayrak, uygulama kapsamında öğrencilere birer kart verileceğini ve öğrencilerin yurda parmak iziyle giriş yapacaklarını, çıkarken de kartı kullanacaklarını anlattı. Albayrak, sistemin verimli olması halinde uygulamayı diğer yurtlara da yaygınlaştıracaklarını belirtti. 
     
</TEXT>
</DOC>
