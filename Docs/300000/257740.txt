<DOC>
<DOCNO> 257740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur65.html </URL>
<DATE> 2004/07/23/ </DATE>
<TIME> 19.21 </TIME>
<AUTHOR>  </AUTHOR>
<HEADLINE>
Formula 1 çalışmalarına dava... 
</HEADLINE>
<TEXT>

     Akfırat Beldesi'ndeki arazinin Formula 1 İstanbul Otomobil ve Diğer Motorlu Araçlar Spor ve Yarışma alanına dönüştürülmesi amacıyla yapılan plan değişikliği ile buna bağlı planların iptali için Danıştay'a dava açıldı. 
     Mimarlar Odası İstanbul Büyükkent Şubesi, Şehir Plancıları Odası ve Ziraat Mühendisleri Odası'nın davacı olarak yer aldıkları dava dilekçesinde, davalı olarak Başbakanlık ile Bayındırlık ve İskan Bakanlığı gösterildi. 
     Danıştay'a gönderilmek üzere İstanbul Bölge İdare Mahkemesi'ne verilen dilekçede, Mimarlar Odası Büyükkent Şubesi'ne gelen, Akfırat Beldesi'nde yasal olmayan imar faaliyetlerinin olduğuna dair sözlü müracaatlar üzerine yapılan incelemede, şikayet konusu imar faaliyetlerinin sürdüğünün görüldüğü bildirildi. 
     Formula 1 kapsamında yapılacak yatırımların bölgeyi, hatta ülkeyi kalkındıracak bir gelişmeye neden olacağı belirtilen dilekçede, ''Bu tür yatırımlar, ülkenin kalkınmada öncelikli alanları olarak belirlenen geri kalmış bölgelerin kalkınması için araç olarak görülerek, kalkınma planlarında bu anlamda belirlenmiş bölgelere, kentlere yapılmalıdır. İstanbul'un bu kapsamda bir kent olmadığı aşikardır'' denildi. 
     Formula 1'in söz edildiği gibi sadece 5 kilometrelik bir yarış pisti olmadığı, gelecek olan ya da yarışlar kapsamında gelmesi zorunlu diğer yatırımlarla kentin doğu yakasında yeni çekim odağı ve alt merkezler oluşturacağı belirtilen dilekçede, bunun, kenti yeni planlama ya da plansızlık sorunlarıyla karşı karşıya bırakacağı öne sürüldü. 
     Dilekçede, Tuzla'da 2 vakfa ait Tepeören Köyü Karaaliler Çiftliği'ndeki arazilerde Formula 1 yarış pisti ve tesisleri yapımı için başlatıldığı öğrenilen faaliyetlerin, Anayasa'ya, uluslararası sözleşmelere, yasalara, üst ölçekli planlara, Su Kirliliği Kontrol Yönetmeliği'ne, İSKİ Su Havzaları Koruma ve Kontrol Yönetmeliği'ne, yargı kararlarına, şehircilik ilkelerine ve kamu yararına aykırı olarak devam ettiği iddiasında bulunuldu. 
     Bu faaliyetler için yapılan plan değişikliği ile buna bağlı planların, bölgedeki su kaynakları, bitki örtüsü ve yabanıl hayat üzerindeki etkilerinin ayrıntılarıyla açıklandığı dilekçede, eko sistemin olumsuz etkileneceği bildirildi. 
     Dilekçede, İstanbul Metropolitan Alan Planı'nda orman ve ağaçlandırılacak alan kullanımında kalan arazinin, Formula 1 İstanbul Otomobil ve Diğer Motorlu Araçlar Spor ve Yarışma alanına dönüştürülmesi amacıyla yapılan plan değişikliği ile buna bağlı planlarının iptaline ve öncelikle ''yürütmenin durdurulmasına'' karar verilmesi istendi. 
     
</TEXT>
</DOC>
