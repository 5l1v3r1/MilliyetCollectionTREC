<DOC>
<DOCNO> 267400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sontur01.html </URL>
<DATE> 2004/08/29/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Büyük Zafer'in 82. yıldönümü yarın törenlerle kutlanacak... 
</HEADLINE>
<TEXT>

     Türk ordusunun, Büyük Önder Mustafa Kemal Atatürk'ün komutasında düşmana son ve en ağır darbeyi indirerek yurt topraklarından söküp attığı ''Büyük Taarruz''un 82. yıldönümü, yarın tüm yurtta, dış temsilciliklerde ve KKTC'de törenlerle kutlanacak. 
     Zafer Bayramı kutlamaları çerçevesinde ilk tören, Anıtkabir'de düzenlenecek. Anıtkabir'deki törende, Genelkurmay Başkanı Orgeneral Hilmi Özkök, Ulu Önder Atatürk'ün kabrine çelenk koyarak saygı duruşunda bulunacak. 
     Buradaki törene, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına ile 30 Ağustos itibariyle Kara Kuvvetleri Komutanlığı'na atanan Orgeneral Yaşar Büyükanıt ve Jandarma Genel Komutanlığı'na atanan Orgeneral Fevzi Türkeri'nin yanı sıra diğer üst düzey komutanlar katılacak. 
     Törene katılan askeri personel de Ulu Önder'in kabrinin önünden saygı geçişi yapacak. 
     Ayrıca, Ankara'daki Atatürk anıtlarına da çelenkler konulacak. 
     Anıtkabir ziyaretinin ardından, Genelkurmay Karargahı'nda, Genelkurmay Başkanı Orgeneral Hilmi Özkök ile kuvvet komutanları tebrikleri kabul edecekler. 
     Daha sonra, Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan ile Genelkurmay Başkanı Orgeneral Özkök, Atatürk Kültür Merkezi AKM alanında düzenlenen 30 Ağustos Zafer Bayramı kutlamalarını izleyecek. 
     Vatandaşların da katılabilecekleri tören, saat 11.00'de Cumhurbaşkanı Sezer'in Şeref Tribünü'nde yerini alması ve İstiklal Marşı'nın seslendirilmesiyle başlayacak. 
     Tören, Kara Harp Okulu'nu birincilikle bitiren ve 30 Ağustos itibariyle Türk Silahlı Kuvvetleri TSK saflarında göreve başlayacak bir teğmen ile Tören Kıta Komutanı'nın konuşmalarıyla devam edecek. 
     Bando takımlarının çeşitli gösteriler sunacağı törene, askeri birlikler de geçişleriyle renk katacak. Törende, Türk Hava Kuvvetleri akrobasi timi Türk Yıldızları da bir gösteri gerçekleştirecek. 
     Genelkurmay Başkanı Orgeneral Hilmi Özkök, beraberindeki komutanlarla birlikte AKM'deki törenin ardından Devlet Mezarlığı'nı ziyaret edecek. Orgeneral Özkök, Devlet Mezarlığı'nda milli mücadelede görev almış komutanların isimlerinin yazılı olduğu anıta çelenk koyacak ve saygı duruşunda bulunacak. 
     Devlet Mezarlığı'nı ziyaretin ardından, öğleden sonra Kara Harp Okulu'nda diploma töreni yapılacak. 
     Cumhurbaşkanı Sezer ile TBMM Başkanı Arınç'ın da katılacağı törende, yeni mezun olan 155. dönem teğmenler diploma alarak kılıç kuşanacaklar. 
     Törenler, Genelkurmay Başkanı Orgeneral Özkök'ün Gazi Orduevi'nde akşam vereceği resepsiyonun ardından sona erecek. Eurovision şarkı yarışmasında birinciliği elde eden Sertab Erener de devletin zirvesinin buluşacağı 30 Ağustos Resepsiyonu'nda konser verecek. 
     
</TEXT>
</DOC>
