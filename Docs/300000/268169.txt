<DOC>
<DOCNO> 268169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko48.html </URL>
<DATE> 2004/09/01/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Türk-Rus İş Konseyi Başkanı Gazprom'la BOTAŞ anlaştı 
</HEADLINE>
<TEXT>

     Türk-Rus İş Konseyi Başkanı Turgut Gür, Botaş ile Rus doğalgaz şirketi Gazprom arasında Rusya'dan alınan doğalgazın tekrar ihracı re-export hakkı konusunda mutabakata varıldığını söyledi. 
     Başbakan Recep Tayyip Erdoğan ile Enerji ve Tabii Kaynaklar Bakanı Hilmi Güler'in Türk işadamlarının Rusya'da karşılaştığı sorunları dinlediği toplantı yaklaşık 1.5 saat sürdü. 
     Toplantının ardından gazetecilerin sorularını yanıtlayan Türk-Rus İş Konseyi Başkanı Turgut Gür, Türk şirketlerinin Rusya'da karşılaştıkları sıkıntıları dile getirdiklerini söyledi. Gür, sıkıntıları ise şöyle sıraladı 
     ''Vize almada, gümrüklerde güçlükler çekiyoruz. Gümrüklerde zorluklarla karşılaşıyoruz. Lisans, ruhsat almada bıkkınlık derecesinde zaman harcanıyor. Çalışma ve oturma izinlerinde büyük güçlükler var. Alacakların tahsilinde de zorluklar yaşanıyor.'' Toplantıda Botaş-Gazprom arasındaki görüşmelerinde gündeme geldiğini ifade eden Gür, görüşmelerde üç önemli hususta anlaşma sağlandığını kaydetti. Gür, Rusya'dan doğalgaz alımında ihtiyaç fazlasının başka ülkelere satılması re-export hakkı konusunda mutabakat sağlandığını, fazla doğalgazın Suriye, İsrail gibi ülkelere satılması ile Samsun'dan Ceyhan'a ulaştırılacak doğalgazın buralarda kurulacak işletmeler ile sıvılaştırılıp satılması ile Tuz Gölü'nün altında doğalgaz deposu kurulması yönünde işbirliği yapılacağını söyledi. 
     Türkiye'nin doğalgaz ithal ettiği Rusya ve İran ile müzakerelerde uzun süredir gündeme gelmesine rağmen bu ülkeler re-export hakkı vermekten kaçınıyorlardı. 
     Toplantı bitiminde Enerji ve Tabii Kaynaklar Bakanı Hilmi Güler ile Botaş Genel Müdürü soruları yanıtlamaktan kaçındı. 
     
</TEXT>
</DOC>
