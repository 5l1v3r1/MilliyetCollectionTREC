<DOC>
<DOCNO> 257972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/spor/axspo05.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaderim aynı 0-1 
</HEADLINE>
<TEXT>


Basketboldan sonra 19 Yaşaltı Genç Milli Futbol Takımımız da finalde İspanya'ya kaybetti, Avrupa ikinciliği ile yetindi 


90 2'de yıkıldık 
19 Yaşaltı Genç Milli Futbol Takımımız da genç basketbolcularımız ile aynı kaderi paylaştı, finalde İspanya'ya yenilerek Avrupa Şampiyonluğu'nu kaçırdı. Karşılaşmanın ilk yarısı golsüz kapandı. İkinci devrede Ay-Yıldızlı ekibimiz daha atak gözüktü. Ancak özellikle Ali Öztürk ile yakaladığı pozisyonları değerlendiremedi. Maçın uzatmaya gitmesi beklenirken, 85. dakikada oyuna giren Borja'nın 90 2'deki golü kupayı İspanya'ya taşıdı. 

Maçın karnesi 
HAKEMLER Pedro Proença Portekiz , Frederik Nilsson İsveç , Michael Tingey İngiltere 
TÜRKİYE Şener 5 - Hakan 6 , Orhan 6 , Mehmet Ozan 7 - Ergün 6 , Zafer 5 Emre Dk.67 4 , Sezer 6 Cafer Can Dk.59 4 , Kerim 6 , Selçuk 5 - Ali 6 , Burak 5 
İSPANYA Rodenas 7 - Ramos Garcia 7 , Garrido 7 , Delgado 7 - Bergara 7 , Juanfran 6 Tomas Dk. 67 6 , Soldado 7 , Victor 7 Borja Dk.85 7 , Silva 6 Gavilan Dk.54 5 - Colomer 6 , Tortajada 7 
GOL Borja Dk.90 2 

Ortalık karıştı 

UZATMA dakikasında gelen gol sonrası tribünden atılan bir şişe orta hakem Pedro Proença'nın kafasına isabet etti. Bir anda ortalık karışırken, iki takım oyuncuları da birbirine girdi. Ancak olay büyümeden önlendi. Gençlerimiz maç sonrası gözyaşlarına boğulup, büyük bir hüzün yaşadı. Karşılaşmayı 1500'ü Türk yaklaşık 5 bin 500 kişi izledi. Bu arada tren kazasında hayatını kaybedenler için maç öncesi bir dakikalık saygı duruşunda bulunuldu, gençlerimiz de sahaya siyah bantla çıktı. 

'Şanslı değildik' 

FUTBOL Federasyonu'nun yeni başkanı Levent Bıçakçı da maçı izledi. Bıçakçı, karşılaşma sonrası yaptığı açıklamada, "İyi bir mücadele oldu. İki taraf da finale yakışır bir maç çıkardı. Gençlerimizin buraya kadar gelmesi büyük başarı. İşin en üzücü tarafı golü 92'de yememiz oldu. Şans İspanya'dan yanaydı" dedi. Başkan Bıçakçı "Bu kadro ileride çok iyi işler yapacak. Teknik ekibi tebrik ederim" ifadelerini de kullandı. 


</TEXT>
</DOC>
