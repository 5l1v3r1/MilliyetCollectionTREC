<DOC>
<DOCNO> 287119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko42.html </URL>
<DATE> 2004/11/08/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hamsinin kilosu 500 bin liraya düştü 
</HEADLINE>
<TEXT>

     Bu yıl bol miktarda avlanması beklenen hamsinin kilosu Samsun Balık Hali'nde 500 bin liraya kadar düşerken, havaların uygun gitmesi halinde bu yıl hamsi bereketi yaşanmasının beklendiği bildirildi. 
     Sezon başı olmasına rağmen, son günlerde ağlara takılan hamsinin bolluğu balıkçıları sevindirirken, balık halinde kilosu 500 bin liraya kadar düşen hamsi perakende 1 milyon liradan satılıyor. 
     Bu durum hem balıkçıları hem de vatandaşları memnun ederken, bazı balıkçılar ise aşırı avlanma nedeniyle hamsinin değerinin altında satılmasından endişe duyduklarını söyledi. 
     Samsun Balıkçılar Odası Başkanı Rasim Kademoğlu, bu yıl bereketli bir hamsi sezonu beklediklerini anlatırken, ''havalar uygun olursa, bu yıl hamsi bol alacak. Vatandaşlarımız hamsi özlemini giderecek'' dedi. 
     Kademoğlu bu arada, bolluk halinde aşırı avlanmanın önüne geçebilmek için, bazı tedbirler alınması gerektiğini söyledi. 
     Karadeniz Bölgesi'nde kuzey-güney yönünde kışlama, beslenme ve üreme göçü yapan hamsinin sürü yoğunluğu gündüz saatlerinde metreküpte 800 bireye kadar çıkarken, seyrek sürülerde bu rakam geceleri 20 bireye kadar iniyor. 
     
</TEXT>
</DOC>
