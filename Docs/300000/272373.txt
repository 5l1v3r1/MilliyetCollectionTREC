<DOC>
<DOCNO> 272373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo03.html </URL>
<DATE> 2004/09/16/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Sparta Prag Teknik Direktörü "Gruptan çıkmaktan ümitliyim" 
</HEADLINE>
<TEXT>

     Sparta Prag Teknik Direktörü Frantisek Straka, Fenerbahçe ile yaptıkları Şampiyonlar Ligi'ndeki ilk maçlarında, rakiplerine oranla gole daha çok yaklaştıklarını, ancak şanssız olduklarını söyledi. 
     Çek teknik adam, maç sonrası düzenlediği basın toplantısında, yenilgiden dolayı üzgün olduğunu belirterek, ''İlk yarıda beraberliği sağlayıp, öne bile geçebilirdik. İki takım da açık oynadı. Gole Fenerbahçe'den daha fazla yaklaştık. Zaman zaman onlardan daha iyi oynayabileceğimizi gösterdik. İleriki maçlardan umutluyum'' dedi. 
     Fenerbahçe maçı için belirlediği taktiği çoğunlukla uygulayabildiklerini vurgulayan Straka, şöyle konuştu 
     ''Maçtan önce Fenerbahçe'yi iyi çalışmıştık. İyi de oynadık. Hem şanssız goller kaçırdık, hem de rakibin Van Hooijdonk gibi çok önemli bir oyuncusu vardı. Hooijdonk'a 90 dakika önlem almak mümkün değil. Milli takımımızın Hollanda ile yaptığı maçta olduğu gibi, yine bize gol atmayı başardı.'' Straka, ilk maçta yenilmelerine rağmen, gruptan çıkma konusunda oldukça ümitli olduğunu ifade ederek, ''En az 4-5 gol şansı yakaladık. 2-1 ya da 3-1 maçı kazanabilirdik'' diye konuştu. 
     Sakatlığı nedeniyle kadroya almadığı Poborsky'i, gelecek maçları düşünerek riske etmediğini anlatan Straka, ''Poborsky harika bir oyuncu. Maçta eksikliğini hissettik. O olsaydı belki de kazanırdık'' dedi. 
     Straka bir soru üzerine de teknik direktör Christoph Daum'un, antrenörlüğünün zirvesinde olduğunu, maç öncesinde Alman teknik direktörle ilgili yaptığı yorumların, takım üzerinde moral bozukluğu yarattığını düşünmediğini sözlerine ekledi. 
     
     İSTATİSTİKLER 
     Maçta Fenerbahçe rakip kaleye 10 şut atarken, bunlardan 4'ü kaleyi buldu. Sparta Prag ise kaleye 11 şutundan 2'sinde isabet kaydetti. 
     Sarı-lacivertiler yüzde 52 topa sahip olma oranıyla mücadele etti. Fenerbahçe 3, rakibi 2 kez ofsayt pozisiyonuna düştü. 
     
</TEXT>
</DOC>
