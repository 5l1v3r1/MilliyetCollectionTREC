<DOC>
<DOCNO> 254060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun11.html </URL>
<DATE> 2004/07/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
ABD'den KKTC'ye 30 milyon dolar 
</HEADLINE>
<TEXT>

     ABD'nin KKTC'ye, ''adanın birleşmesi yönündeki çabalarını ödüllendirmek ve ekonomik izolasyonu hafifletmek amacıyla'' 30 milyon dolar yardım yapacağı bildirildi. 
     ABD Dışişleri Bakanlığı'ndan bir üst düzey yetkili, ''Ekonomik izolasyonu hafifletmek ve uzlaşma fikrini canlı tutmak amacıyla tasarlanmış bir yardım paketi üzerinde çalıştık'' diye konuştu. 
     ABD Temsilciler Meclisi Tahsisler Komitesi sözcüsü John Scofield ise Başkan George Bush'un yapılacak yardımın başka projeler için daha önceden onaylanmış fonlardan karşılanması önerisinin kabul edildiğini duyurdu. 
     Öte yandan Washington'daki düşünce kuruluşlarından Stratejik ve Uluslararası Çalışmalar Merkezi'nden Kıbrıs ve Türkiye uzmanı Bülent Alirıza, ''Bu parayla ABD Kıbrıs'taki Türk tarafının acil ihtiyaçlarını karşılamalarına yardım ediyor. Ayrıca Washington'un adadaki ekonomik eşitsizliği gidererek adanın yeniden birleşmesini sağlamak istediği yönünde açık bir mesaj veriyor'' dedi. 
     
     BOUCHER 

     ABD Dışişleri Bakanlığı sözcüsü Richard Boucher da, AB örneğini izleyerek, ABD'nin de KKTC'ye yönelik ekonomik yaptırımları kaldırmayı tasarladığını söyledi. 
     Boucher, düzenlediği basın toplantısında, AB Komisyonu'nun, Kıbrıslı Türklerin ekonomik izolasyondan kurtarılmasını hedefleyen öneri paketini onaylamasını değerlendirdi. 
     Boucher, ''Şu an açıklanacak bir şey yok, ancak bu önlemler konusunda sizi kısa zaman içinde bilgilendirmeyi umuyorum'' dedi. 
     AB Komisyonu, Kıbrıslı Türklerin ekonomik izolasyondan kurtarılmalarını hedefleyen öneri paketini iki gün önce onaylamıştı. 
     
</TEXT>
</DOC>
