<DOC>
<DOCNO> 280552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/spor/spo04.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon atakta 
</HEADLINE>
<TEXT>


Bordo - Mavililer, gelecek sezonun transfer çalışmalarına hız verdi. Teknik Direktör Güneş, Beşiktaş maçı sonrası Brezilya'ya gidecek 


Ciddi adımlar 
GELECEK sezona yönelik transfer çalışmalarını büyük bir gizlilik içinde devam ettiren Trabzonspor'un, Brezilya ve Arjantin'de ciddi adımlar attığı öğrenildi. Yönetici Murat Bozoğlu, "Trabzonspor'a direkt katkı sağlayacak isimler üzerinde duruyoruz. Takımda Fatih, Gökdeniz ve Yattara gibi yıldızlar var. Bunlara Szmykowiak da eklendi. Yeni sezonda yabancı bir yıldızı kadromuza katabiliriz" dedi. 

15 maç izleyecek 
TEKNİK Direktör Şenol Güneş'in de Beşiktaş karşılaşması sonrası Brezilya'ya giderek en az 15 karşılaşma seyredeceği belirtildi. Yöneticilerle bir toplantı yapan tecrübeli teknik adam, görüşmede hazırladığı raporu sundu, izlemeleri gereken politikayı ortaya koydu. Şenol Güneş, gelecek sezon daha güçlü bir Trabzonspor için en az üç takviye isterken, bu oyuncuların direkt takıma girmeleri gerektiğini kaydetti. 

Tayfun sınıfı geçti 

BORDO - Mavili takımın ümit milli futbolcusu Tayfun, uzun bir aradan sonra ilk kez ilk on birde sahaya çıktığı Sakaryaspor maçında ortaya koyduğu futbolla sınıfı geçti. Tayfun, özellikle savunmada hata yapmazken, teknik heyetin de güvenini kazandı. Bordo - Mavili oyuncu, "Bir kaç maç sonra daha iyi olacağıma eminim" dedi. 
ARA transferde Denizlispor'dan alınan Özgür'ün ortaya koyduğu performans ise şaşkınlık yarattı. Özgür, sağ kanatta beklenen verimi gösteremeyince gerçek yeri olan stoperde oynamasına rağmen yaptığı büyük hatalar nedeniyle hayal kırıklığına yol açtı. Genç oyuncu, "Bana biraz zaman tanınmasını istiyorum" diye konuştu. 

Deda'ya tepki var 

BAŞKAN Atay Aktuğ, Fenerbahçe - Gençlerbirliği maçının hakemi Cem Deda'yı eleştirdi. Aktuğ, "İlk yarıda sahada sanki Fenerbahçeli bir düdük vardı. İnanılmaz kötü ve yanlı bir görüntü sergiledi. Ancak ikinci yarıda objektif bir yönetim gösterdi. Hakemin hatalarını 'genç hakemdir hata yapar' diyerek geçiştirmemek gerekiyor" ifadelerini kullandı. 
TRABZONSPOR Başkanı, "Bu olaylar düzeltilmeli. Aksi takdirde sahadaki güç dengesini değiştirirsiniz. Şampiyonluk düğümü Fenerbahçe - Trabzonspor maçında çözülecekse, o maç bu şekilde bitmez" dedi. Aktuğ, Fenerbahçe Teknik Direktörü Daum'un maç sonrası açıklamaları için de, "Disiplin Kurulu'nun işlem yapması gerekir düşüncesindeyim" yorumunu yaptı. 


</TEXT>
</DOC>
