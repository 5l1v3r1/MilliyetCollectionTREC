<DOC>
<DOCNO> 287382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun20.html </URL>
<DATE> 2004/11/09/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Powell Bush, mücadeleci dış politikasına devam edecek 
</HEADLINE>
<TEXT>

     ABD Dışişleri Bakanı Colin Powell, Başkan George Bush'un ''mücadeleci dış politikasına'' devam edeceğini belirterek, Bush'un tek başına hareket etmekten de çekinmeyeceğini söyledi. 
     Powell, İngiliz The Financial Times gazetesine verdiği demeçte, Bush'un, ilkelerinden, politikalarından, inançlarından geri adım atmayacağını ifade etti. 
     Colin Powell, ''ABD'nin politikalarının, dostlarının, müttefiklerinin de çıkarına olmasına rağmen, Washington'un gerektiğinde tek başına da hareket edeceği'' ifadesini kullandı. 
     ABD Başkanı'nın Avrupa liderlerine, kendilerine ulaşmaya istekli olduğunu ifade edeceğini de söyleyen Powell, ABD'nin Fransa, Almanya ve Rusya ile anlaşmazlıklarının da üstesinden gelebileceğini kaydetti. 
     
     ORTADOĞU 
     ABD Dışişleri Bakanı ayrıca, Yaser Arafat'ın hastalığı üzerine ortaya çıkan Filistin yönetiminde değişim olasılığının, Ortadoğu barış sürecinin ilerlemesi için bir olanak olduğunu söyledi. 
     Powell, Amerikalı yetkililerin, askıda olan Ortadoğu barış sürecinde çözüme oluşmak için bütün taraflarla temas halinde olduğunu kaydetti. 
     
</TEXT>
</DOC>
