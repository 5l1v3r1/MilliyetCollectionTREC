<DOC>
<DOCNO> 269863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonyas04.html </URL>
<DATE> 2004/09/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yeşilçam gururla sunar... G.O.R.A 12 Kasım'da vizyonda 
</HEADLINE>
<TEXT>

     Yaz aylarını Hollywood yapımlarıyla geçiren sinema seyircisi, sonbaharın yüzünü göstermesiyle birlikte birbirinden iddialı yerli yapımlarla tanışacak. Türk Sineması'nın usta yönetmenlerinin imzasını taşıyan yeni filmler, birbiri ardına vizyona girmeye hazırlanıyor. 
     AA muhabirinin yaptığı derlemeye göre, Türk filmleri yeni sinema sezonunda kelimenin tam anlamıyla sağanak gibi yağacak. 
     Uğur Yücel, Yavuz Turgul, Orhan Oğuz, Ali Özgentürk, Atıf Yılmaz gibi yönetmenlerin imzasını taşıyan yapımlardan bir kısmının halen çekimleri sürüyor. 
     Uğur Yücel'in kamera arkasına geçtiği, Kenan İmirzalıoğlu'nun başrolünü üstlendiği ''Yazı Tura'' adlı filmle başlayacak sağanak, ''Öteki Türkiye'nin Cumhurbaşkanı'', ''Eğreti Gelin'', ''G.O.R.A'', ''Şans Kapıyı Kırınca'', ''Ayın Karanlık Yüzü'' gibi yapımlarla sürecek. 
     Yeni sezonda izleyici karşısına çıkacak bazı yapımlar, yönetmenleri ve oyuncuları ise şöyle 
     -Yazı Tura Uğur Yücel ''Alacakaranlık'' adlı televizyon dizisinin iki başrol oyuncusu Uğur Yücel ve Kenan İmirzalıoğlu bu kez yönetmen ve oyuncu olarak biraraya geldi. İmirzalıoğlu'na Olgun Şimşek ve Erkan Can'ın başrolde eşlik ettiği film, güneydoğuda askerliğini yapan iki gencin yaşadıklarını anlatıyor. Film, 24 Eylül'de seyirci karşısına çıkacak. 
     -Pardon Mert Baykal İlk kez kamera arkasına geçen genç yönetmenin filminde Ferhan Şensoy, Zeki Alasya ve Bülent Kayabaş gibi birbirinden iddialı üç isim var. Sinop Cezaevi'nde çekilen film, işlemediği bir suçtan hapse düşen üç kafadarın yıllar sonra serbest bırakılmasının hikayesi. Film, Ekim ayı içerisinde seyirciyle buluşacak. 
     
     NİHAYET G.O.R.A... 

     -G.O.R.A Ömer Faruk Sorak Uzun süredir merakla beklenen bu yapımda, Cem Yılmaz, Ozan Güven, Özge Özberk, Özkan Uğur, Şafak Sezer, Rasim Öztekin, İdil Fırat ve Erdal Tosun rol alıyor. Uzaylıların kaçırdıkları Türkler ile mücadelesini anlatan yapımda rol alan Cem Yılmaz ilginç tiplemesiyle aylar öncesinde basındaki fotoğraflarıyla dikkatleri üzerine topladı. Yılmaz'ın senaryosunu da yazdığı filmde oyuncu 10 farklı tipi canlandırıyor. Filmin vizyon tarihi 12 Kasım... 
     -Romantik Sinan Çetin Birkaç sezondur gösterime girmesi beklenen filmde, şarkıcı Teoman, Yasemin Kozanoğlu ve Okan Bayülgen başrolde. Filmin sonbaharda görücüye çıkacağı belirtiliyor. 
     -Öteki Türkiye'nin Cumhurbaşkanı Zeki Alasya Çekimlerinin bir kısmı Başbakanlık, Çankaya Köşkü gibi mekanlarda gerçekleştirilen filmde, Zeki Alasya yaşadığı yoğun tempodan sıkılıp Ankara'dan kaçan ''cumhurbaşkanı''nı canlandırıyor. Derya Baykal, Suat Sungur, Yeliz Yeşilmen, Şahap Sayılgan ve Ayla Algan'ın da rol aldığı film, sonbahar sürprizlerinden. 
     -Zaman Ali Özgentürk Birol Ünel, Halil Ergün, Hülya Avşar ve Oktay Kaynarca'nın rol aldığı film, çekimleri sırasında genç tiyatro oyuncusu Arda Kanpolat'ın hayatını kaybetmesiyle günlerce konuşuldu. Bir kadına aşık olan üç erkeğin hikayesini anlatan film, 26 Kasım'da gösterimde olacak. 
     -Hoşgeldin Hayat Ümit Elçi Türk Sineması'na yıllarını veren Ahmet Mekin'in başrolünü üstlendiği bu yapımda, tecrübeli aktöre Yelda Reynaud, Kerem Alışık, Ceyda Düvenci ve Arzu Yanardağ eşlik ediyor. Kardeşini öldüren bir adamın dramını gözler önüne seren yapımın vizyon tarihi 3 Aralık. 
     -Şans Kapıyı Kırınca Tayfun Güneyer Ünlü tiyatro sanatçısı Ferhan Şensoy'un başrolünü üstlendiği yapım, bir Türk ailesinin Küba yakınlarındaki bir adada başına gelenleri anlatıyor. Çekimleri Küba'da yapılan film, 10 Aralık'ta seyirciyle buluşmak üzere gün sayıyor. 
     -Anlat İstanbul Ümit Ünal, Kudret Sabancı, Selim Demirdelen, Yücel Yolcu, Ömür Atay Beş yönetmenin ''Pamuk Prenses'', ''Külkedisi'' gibi masalları günümüze uyarladığı filmde, ''Dünya Güzeli'' Azra Akın, Altan Erkekli, Çetin Tekindor, Erdem Akakçe, Erkan Can, İsmail Hacıoğlu, Fikret Kuşkan, Güven Kıraç, Mehmet Günsür, Nejat İşler, Nurgül Yeşilçay, Özgü Namal gibi birbirinden ünlü oyuncular görev alıyor. Senaryosunu Ümit Ünal'ın kaleme aldığı film, 24 Aralık'ta gösterimde. 
     -Gönül Yarası Yavuz Turgul Şener Şen, Meltem Cumbul, Güven Kıraç ve Sümer Tilmaç'ı buluşturan filmin gösterim tarihi 7 Ocak. Çekimleri İstanbul'un yanı sıra Mardin'de de gerçekleştirilen film, ''Eşkıya''da biraraya gelen Yavuz Turgul ile Şener Şen'i 8 sene aradan sonra bir kez daha buluşturuyor. Film, emekli olduktan sonra İstanbul'a gelen ve şoförlük yapan Nazım ile pavyonda çalışan şarkıcı Dünya'nın hikayesini konu alıyor. 
     
     ''DİCLE''NİN FİLMİ GELİYOR 

     -Büyü Orhan Oğuz ''Asmalı Konak'' dizisinin ''Dicle'' karakteri İpek Tuzcuoğlu'nun kamera karşısına geçtiği filmde, oyuncunun rol arkadaşları Ece Uslu, Özgü Namal ve Okan Yalabık. Çekimleri Mardin'de devam eden Türk usulü gerilim filmi, Ocak ayında vizyonda. 
     -Hırsız Var Oğuzhan Tercan Haluk Bilginer, Birol Ünel, Mehmet Ali Erbil, Gamze Özçelik ve Gülse Birsel'in rol aldığı film, Amerikanvari bir hırsız-polis öyküsü. Film, Ocak ayında seyirciyle buluşacak yapımlardan. 
     -Anka Kuşu Mesut Uçakan Toprak Sergen, Rutkay Aziz ve Okan Yalabık'ın görev aldığı film Ocak'ta vizyonda. 
     -Ayın Karanlık Yüzü Biket İlhan Memet Ali Alabora, Ali Poyrazoğlu ve Sanem Çelik'in başrolünü üstlendiği film, Türk-Yunan dostluğu üzerine duygusal bir yapım. 
     -Eğreti Gelin Atıf Yılmaz Sürekli başrol oyuncusunun değişmesiyle yaz boyunca gündemde olan film, Nurgül Yeşilçay, Onur Ünsal, Müjde Ar ve Fikret Hakan'dan oluşan kadrosuyla çekilmeye başlandı. Ocak ayında gösterime girecek film, Anadolu'da genç erkekleri evliliğe hazırlayan eğreti gelinlerin hikayesini beyazperdeden yansıtacak. 

     
</TEXT>
</DOC>
