<DOC>
<DOCNO> 260044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur33.html </URL>
<DATE> 2004/08/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
RODER'den UND'nin kararına tepki "Uymayacağız" 
</HEADLINE>
<TEXT>

     Ro-Ro Gemi İşletmecileri ve Kombine Taşımacılar Derneği RODER Yönetim Kurulu Başkanı Saffet Ulusoy, Uluslararası Nakliyeciler Derneği'nin UND ''Irak'a ABD yükü taşımama'' kararının nakliyeciler arasında infial yarattığını kaydederek, ''Bu karara uymayacağız'' dedi. 
     Ulusoy, A.A muhabirine yaptığı açıklamada, UND'nin Irak'a ABD yükü taşımama kararını öğrendiğinde büyük bir şaşkınlık geçirdiğini ifade etti. Mersin'deki nakliyecilerle görüştüğünü ve büyük infial içinde olduklarını öğrendiğini kaydeden Ulusoy, şunları kaydetti 
     ''UND'ni böyle bir karar almaya yetkisi de hakkı da yok. Böyle bir kararı ancak hükümet verebilir. Bu, derneklerin işi değildir. Tabii ki bu karara uymayacağız. Nakliyeci arkadaşların hiçbirinin uyacağını da sanmıyorum. Mersin'deki nakliyeciler de buna karşı.'' 
     
     ''IRAK-KUVEYT ARASINDA BİNE YAKIN KAMYONUMUZ ÇALIŞIYOR'' 
     Bu kararın Türk nakliye sektörü için büyük önem taşıdığını anlatan Saffet Ulusoy, şöyle devam etti 
     ''Temkinli olmak lazım. 50 bine yakın kamyon ve şoför var çalışan. Bunların geçim kaynağı, Irak kapısıdır. Şu anda bine yakın frigofrig kamyonumuz Irak-Kuveyt arasında çalışıyor. Irak'ın malları için Lazkiye, Kuveyt, Ürdün limanlarını kullanıyorlar. Biz bu yükü kaçırmamak için elimizden geleni yaparken, bir taraftan grev yapacağız. Ben kendime Ulusoy olarak güvenip beyanat veremem. Bunlar nasıl veriyor anlamıyorum.'' Ulusoy, konuyla ilgili olarak Ulaştırma Bakanı Binali Yıldırım ve ilgili bürokratlarla görüşeceğini de sözlerine ekledi. 
     
</TEXT>
</DOC>
