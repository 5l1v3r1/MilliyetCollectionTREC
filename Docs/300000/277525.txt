<DOC>
<DOCNO> 277525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur17.html </URL>
<DATE> 2004/10/05/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Hakkari'de 2 PKK'lı terörist yakalandı 
</HEADLINE>
<TEXT>

     Hakkari'de terör örgütü PKK KONGRA-GEL üyesi 2 kişi, silahlarıyla birlikte yakalandı. 
     AA muhabirinin Hakkari Valisi Erdoğan Gürbüz'den aldığı bilgiye göre, Jandarma Komutanlığı ekipleri, sürücüsünün kimliği açıklanmayan 34 VM 7641 plakalı aracı Şemdinli-Yüksekova karayolunda durdurdu. 
     Araçta yapılan kimlik kontrollerinde, terör örgütü PKK KONGRA-GEL üyesi Suriye uyruklu H.Ş ile Hakkari'nin Yüksekova İlçesi nüfusuna kayıtlı A.B. yakalandı. 
     Araç sürücüsü ve 2 terörist gözaltına alınırken, araçta yapılan aramada, 1 adet Kalaşnikof marka silah ile bir adet tabanca ve 3 adet el bombası ele geçirildiğini belirten Vali Gürbüz, araç sürücüsünün Jandarma'daki ifadesinde, terör örgütü PKK KONGRA-GEL üyesi 2 kişinin Şemdinli-Yüksekova karayolunda seyir halindeyken aracı gasp ettiklerini söylediğini kaydetti. 
     Vali Gürbüz, gözaltına alınan araç sürücüsü ile 2 teröristin, Jandarma'daki sorgularının ardından Cumhuriyet Başsavcılığı'na sevk edileceklerini sözlerine ekledi. 
     
</TEXT>
</DOC>
