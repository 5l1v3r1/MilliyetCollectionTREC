<DOC>
<DOCNO> 264515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur43.html </URL>
<DATE> 2004/08/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Bahçelievler'de yangın 
</HEADLINE>
<TEXT>

     Bahçelievler'de 8 katlı binanın bodrum katında meydana gelen patlamanın ardından çıkan yangında, üst katlarda mahsur kalanlar itfaiye ekiplerince kurtarıldı. 
     AA muhabirinin edindiği bilgiye göre, Ferit Selimpaşa Caddesi Bıldırcın Sokak'taki 8 katlı Can Başer Apartmanı'nın bodrum katında henüz belirlenemeyen nedenle patlama oldu. 
     Patlamanın ardından çıkan yangın sonucu oluşan yoğun duman nedeniyle binanın üst katlarında oturan vatandaşlar dışarıya çıkamadı. 
     Kocasinan, Bakırköy ve Merter itfaiye ekiplerinin müdahale ettiği yangında, üst katlarda mahsur kalan vatandaşlar itfaiyenin merdiven aracıyla kurtarıldı. Dumandan etkilenen bazı vatandaşlar ise hastaneye kaldırıldı. 
     Yangının çıktığı dairede yalnız yaşayan bir boyacının kaldığı belirtildi. 
     Yangına yol açan patlamanın nedeni, yapılan incelemenin ardından belirlenecek. 
     
</TEXT>
</DOC>
