<DOC>
<DOCNO> 291950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/yazar/uras.html </URL>
<DATE> 2004/11/25/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Fabrika için değil, arsa için özelleştirme 
</HEADLINE>
<TEXT>


Bize fabrika değil, arsa lazım İşadamlarımız, özelleştirilmek için satılan fabrikaları alıyorlar. Makinelerini hurdacıya satıyorlar. Fabrikayı yıkıyorlar. Sonra da arsasına bina yapıyorlar. 
Ne demek istediğimi anlatmak için 3 örnek vereyim 
1 Devlet, Doğu'daki hayvancının Batı'ya trenle ve karayolundan gönderdiği kesimlik hayvanların değerlendirilmesi için Et Balık Kurumu'na EBK Ankara'da kocaman bir et kombinası yatırımı yaptırmıştı. Özelleştirme başlayınca EBK ve Süt Endüstrisi Kurumu SEK fabrikaları haraç mezat satışa çıkarıldı. İlk yıllar özelleştirilecek tesisler bunları işletmeye talip olan oda, borsa, dernek gibi kuruluşlara ucuz fiyatla veriliyordu. Ankara'da 'ileri görüşlü' oda üyeleri, "Biz kooperatif kurarak kombinayı işleteceğiz" diyerek 100 dönüm arsası olan tesisi, taksitle 22.3 milyon dolara aldı. Hemen makineleri hurdacıya sattı, binaları yıktı. Arsanın yarısını 10.5 milyon dolardan 12 yıllığına Migros'a kiraladı. Şimdi kombinanın yerinde "Ankara'nın ve Balkanlar'ın en babayiğit alışveriş merkezi var. Arsaları ele geçiren işadamları grubunun başkanı arsanın kalan yarısının 100 milyon dolara başka gruba devredileceğini açıklamıştı. 
2 4 Kasım 2004'te Dünya gazetesinde Özge Yavuz'un "SEK'in arsası 30 milyon dolara satılıyor" başlıklı haberi yayımlandı. Haberden öğrendiğimize göre, 1996'da Rami Gıda toptancılarının kurduğu kooperatif tarafından işletilmek vaadiyle Özelleştirme İdaresi'nden 40 milyon dolara alınan SEK'in süt işleme fabrikasını alanlar 1999'da 80 milyon dolara Koç Topluluğu'na satmış. Koç Topluluğu şimdilerde fabrika binasını boşaltmış. 40 bin metrekarelik arsayı satışa çıkarmış. Tat Genel Müdürü Erdal Kesrelioğlu, "Arsa için, otel, alışveriş ve iş merkezi kurmak üzürü birçok yatırımcıdan talep aldıklarını" belirterek, "En fazla parayı kim verirse arsayı ona satarız" diyor. 
3 10 Kasım 2004'te Dünya gazetesinde Mahmut Sabah'ın haberi şöyleydi "Zamantı bölgesindeki karbonatlı cevherlerin metal çinkoya dönüştürülmesi amacıyla 1968'de Etibank tarafından Kayseri'ye 23 km uzaklıkta 'Çinkur' fabrikası kuruldu. Bu fabrika 196'da Özelleştirme İdaresi'nce İranlı bir şirke satıldı. İranlılar işi ciddiye almadı, kaçtı. Sonra 13 kez satışa çıkarılan fabrikayı alan olmadı. Nihayet fabrika 4.6 milyon dolara satıldı. Çinkur'u alan sermaye grubunun temsilcisi, çürümeye yüz tutmuş makineleri hurdacıya satacaklarını, 1.7 milyonmetrekarelik fabrika arazisini başka şekillerde değerlendireceklerini söylüyor..." 
Sayın okuyucularım, Sayın halkım... Bu olan bitenler size normal geliyor mu Türkiye'de fabrikadan bol bir şey yok da onun için mi fabrikaları söküyoruz Yoksa Türkiye'de arsa kalmadı da onun için mi insanlarımız fabrikaları söküp arsasına el koyma peşinde .. 
Sorun şudur Hızlı ve çarpık şehirleşme sonucu birçok devlet fabrikasının arsası değer kazandı. Arsa rantı, üretim gelirinden cazip hale geldi. Bu nedenle sermaye sahipleri satışa çıkarılan kamu tesislerini üretimi sürdürmek için değil, makinelerini hurdacıya satarak, binalarını yıkıp yerle bir etmek, arsalarını değerlendirmek için alıyor. 



</TEXT>
</DOC>
