<DOC>
<DOCNO> 273014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/guncel/gun01.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörist sanıp köylüleri vurdular 
</HEADLINE>
<TEXT>


Gümüşhane'de bulunan jandarma timleri, 4 köylüyü PKK zannederek ateş açtı 

TEKİN ATAY Gümüşhane Trabzon DHA 

Gümüşhane Şiran'da operasyon yapan jandarmanın, domuz avına çıkan silahlı köylüleri terörist zannederek ateş açması sonucu 2 kişi öldü, 2 kişi de yaralandı. 
İddiaya göre, önceki gece Elmaçukur köyü yakınlarında bulunan jandarma timleri, domuz avına çıkan ikisi av tüfekli 4 kişiyi PKK'lı zannederek ateş açtı. Köylülerden Kenan Çubukçu 34 ile Olcay Bayrak 17 ölürken, İsmail Sarı 18 ile Selahattin Çubuk 30 da yaralandı. Ölen köylülerin cesetleri otopsi için Trabzon Adli Tıp Kurumu'na kaldırıldı. Şiran Savcılığının soruşturma başlattı. Olayı anlatan yaralı Sarı, "Askerlere 'Ben bu köydenim' dememe rağmen ateş ettiler. Askerlerden biri 'Komutanım vurduk' dedi ve askerler aralarında gülüştü" diye konuştu. 

'Dur' ihtarına ateş 
Gümüşhane Valiliği'nden olayla ilgili yapılan açıklamada, "'Dur' ihtarında bulunulması üzerine silahlı şahıslar mevzilenerek güvenlik güçlerinin üzerine birkaç el ateş etmişlerdir. Güvenlik güçlerince önce havaya ikaz ateşi açılmış, bilahara hedefe ateş edilmiştir" denildi. 




</TEXT>
</DOC>
