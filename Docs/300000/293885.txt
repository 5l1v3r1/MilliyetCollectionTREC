<DOC>
<DOCNO> 293885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur06.html </URL>
<DATE> 2004/12/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Erken kalktı, ailesini kurtardı 
</HEADLINE>
<TEXT>

     Tacettin ÇEBİ-Göktuğ MERAL DHA 

TRABZON'da, yattıkları odada bulunan sobadan sızan gazdan zehirlenen anne ve 3 kızını ölümden, erken kalkan baba Emin Şahin kurtardı. 
     Olay, dün sabaha karşı Trabzon'un Yenicuma Mahallesi'nde meydana geldi. Hülya Şahin, kızları Nesrin 20 , Hümeyra 14 ve Beyza 7 ile birlikte hava soğuk olduğu için yanan sobanın bulunduğu odada uyudu. Baba Emin Şahin ile diğer çocukları Mahmut 18 ve Vildan 21 ise başka odalarda yattı. 
     Bir pastanede işletme müdürü olarak çalışan Emin Şahin, 05.30'da işe gitmek için kalktığında, eşi ve kızlarının yattığı odadan sesler geldiğini duydu. Odaya giren Şahin, sobadan sızan gazdan zehirlenen eşi Hülya ile kızları Nesrin, Hümeyra ve Beyza'yı yarı baygın halde buldu. 
     Anne ve kızları çağrılan ambulansla Numune Hastanesi'ne kaldırıldı. Nesrin Şahin, sevk edildiği Tıp Fakültesi Farabi Hastanesi'nde tedavi altına alınırken, Acil Servis'te müşahade altına alınan anne Hülya ve kızları Beyza ile Hümeyra'nın sağlık durumlarının iyi olduğu belirtildi. 
     Eşi ve kızlarını ölümden kurtaran Emin Şahin, "İşe gitmek için erken kalkınca zehirlendiklerini fark ettim. Hemen hastaneye yetiştirince, kurtuldular. Verilmiş sadakamız varmış'' dedi. 
     Öte yandan, Trabzon Belediyesi İtfaiye Müdürü Fahri Kaplan, kömür sobalarının mutlaka üstten tutuşturulması gerektiğini belirterek, "Baca tam çekmeyince kömür yakılan odada karbonmonoksit gazı oluşuyor. Özellikle soba yakılıp yatıldıktan sonra solunum yoluyla kana geçen gaz, zehirlenmeye yolaçıyor. Bacaların temizliğine dikkat etmek gerekiyor'' dedi. 
     
</TEXT>
</DOC>
