<DOC>
<DOCNO> 289352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas03.html </URL>
<DATE> 2004/11/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kalitesiz kömür zehirliyor... 
</HEADLINE>
<TEXT>

     Düşük kalitedeki kömürlerin kalori değeri az olduğundan sobalarda iyi yanmayarak zehirlenmelere neden olduğu bildirildi. 
     Zonguldak Karaelmas Üniversitesi Mühendislik Fakültesi Öğretim Üyesi ve Maden Mühendisleri Odası Zonguldak Şube Başkanı Yrd. Doç. Dr. Erdoğan Kaymakçı, AA muhabirine yaptığı açıklamada, kükürt değeri yüksek ve kalorisi düşük olan kalitesiz kömürlerin çevreye önemli oranda zarar vermesinin yanı sıra sobalarda yakılmaları durumunda zehirlenmelere de yol açabildiğini söyledi. 
     Vatandaşların, insan sağlığına ve çevreye önemli oranda zarar veren kükürt miktarı yüksek kömürleri kesinlikle satın almamaları gerektiğine dikkati çeken Kaymakçı, şöyle konuştu 
     ''Hava sıcaklıklarının düşmesiyle birlikte kalitesiz kömür kullanımı ve bunların yanlış yakılması üzücü olaylara neden oluyor. Düşük kalitedeki kömürlerin kalorisi az olduğundan sobalarda iyi yanmayarak karbonmonoksit gazına bağlı zehirlenmelere yol açıyor.'' Zonguldak havzasında üretilen taşkömürü kalori değerinin yüksek olması ve lavuardan kömür yıkama tesisi geçirilmesi nedeniyle çok kaliteli olduğuna dikkat çeken Kaymakçı, ''Ancak, petro kok kömürünün ısınma amaçlı kullanılması çok tehlikelidir. Bu cins kömürler iyi yakılamaması durumunda zehirlenmelere neden olabilmektedir'' dedi. 
     Vatandaşların kömür satın alırken mutlaka kalori değerini sorması gerektiğini belirten Kaymakçı, ''Kömürün kalitesi kadar yakma tekniklerinin bilinmesi de zehirlenmelerin önlenmesi açısından önemlidir. Sobalar üsten yakılmalı ve kesinlikle içindeki tam olarak yanmadan ilave kömür atılmamalıdır. Uyumadan önce de sobaların söndürülmesinde de yarar vardır'' diye konuştu. 
     
</TEXT>
</DOC>
