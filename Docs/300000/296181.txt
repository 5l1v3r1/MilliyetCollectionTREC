<DOC>
<DOCNO> 296181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun31.html </URL>
<DATE> 2004/12/09/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Şaron'un koalisyon kaderi oylanıyor 
</HEADLINE>
<TEXT>

     İsrail Başbakanı Ariel Şaron, partisi Likud'a, ''İşçi partililerle ittifakı kabul edin'' çağrısında bulundu. 
     İsrail Devlet Radyosu'nda konuşma yapan Şaron, ''Likud'lulara sesleniyorum. İşçi partililerin kabineye katılmaları önerime destek verin'' dedi. 
     Şaron, ''Bütün Likud bakanları tarafından kabul edilen bu plana, parlamentoda büyük çoğunluk da yeşil ışık yaktı. Tereddütleri bir kenara bırakıp, İsrail'in ilerlemesine ve tarihi fırsatı değerlendirmesine bakmalıyız'' şeklinde konuştu. 
     Likud Merkez Komitesi'nin 3000 üyesi bugün Tel Aviv'de, İşçi partililerle ittifakı oylayacak. Oylamanın sonucu gece yarısına doğru belli olacak. 
     Merkez Komite'nin, ağustos ayında, İşçi partililerle ittifak yapmaya karşı olduğunu açıklamasına rağmen, geçen zaman zarfında rüzgarın tersine döndüğü, ittifakın kabul edilebileceği düşünülüyor. 
     İsrail Radyosu, İsrailli seçmenlerin yüzde 70'inin bir Likud-İşçi Partisi hükümetine destek verdiklerini, Likud Merkez Komitesi'nin ise sadece yüzde 48'inin konuya yeşil ışık yaktığını, yüzde 41'inin ise ittifaka karşı olduğunu belirtti. 
     Gazze Şeridi'nden 2005'te tek taraflı olarak çekilme planını açıklayan Şaron'un koalisyon hükümeti mayıs ayından bu yana çatırdıyor. 
     Likud'da ''isyancıların'' başını çeken eski devlet bakanı Uzi Landau ise Şaron'u son iki yıldır parti ideolojisine ihanet etmekle ve ''Likud'u İşçi Partisi'ne dönüştürmek istemekle'' suçladı. 
     Öte yandan, İşçi Partisi'nin lideri Şimon Peres ise ''İlk defa sağda ve solda büyük bir çoğunluk Gazze'den çekilmeyi diliyor'' ifadesini kullandı. 
     
     ARACA FÜZE İSABET ETTİ 3 YARALI 
     Bu arada, Gazze Şeridi'nin güneyinde infilak ettiği bildirilen araca füze isabet ettiği bildirildi. 
     Görgü tanıkları ve sağlık görevlileri, Han Yunus ve Refah arasındaki yolda meydana gelen olayda 3 Filistinlinin yaralandığını belirttiler. 
     Görgü tanıkları, füzenin, Filistinlilerin aracın yanında durduğu sırada isabet ettiğini söylediler. 
     Sağlık kaynakları, yaralananlardan birinin, militan grupları şemsiyesi altında toplayan Halk Direniş Komiteleri'nin Gazze'deki iki komutanından biri olduğunu söylediler. 
     Görgü tanıkları, patlama sırasında bir İsrail insansız keşif uçağının havada olduğunu bildirmişti. 
     
</TEXT>
</DOC>
