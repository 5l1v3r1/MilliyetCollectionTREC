<DOC>
<DOCNO> 281910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonspo26.html </URL>
<DATE> 2004/10/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Daum, Lyon maçında oynayanlarla bire bir görüşme yaptı... 
</HEADLINE>
<TEXT>

     Fenerbahçe Teknik Direktörü Christoph Daum, Olympique Lyon karşısında alınan 3-1'lik mağlubiyetin ardından, bugünkü antrenmandan sonra futbolcularıyla bire bir görüşmeler yaptı. 
     Samandıra Tesisleri'ndeki antrenman öncesi takımıyla genel bir toplantı yaparak, maçı değerlendiren Alman teknik adam, çalışma sonrası dünkü maçta forma giyen birçok oyuncusuyla bire bir görüştü. 
     Yaklaşık bir saat geç başlayan Sakaryaspor maçının hazırlıkları antrenör Roland Koch yönetiminde gerçekleştirildi. 
     Olympique Lyon maçında 90 dakika forma giyen futbolcular koşu yaparak çalışmayı bırakırken, Koch, diğer futbolculara istasyon çalışması, bire bir mücadele gücünü arttırmaya yönelik çalışmalar ve yarı sahada çift kale maç yaptırdı. 
     Tesislerdeki salonda çalışan Nobre ve Aurelio'nun yanı sıra sakatlığı nedeniyle tedavisi süren Önder ve izinli olan Hooijdonk çalışmada yer almadı. 
     Antrenman sonunda futbol takımı idari menajeri Volkan Ballı ile saha kenarında uzun süre sohbet eden Tuncay, daha sonra Ballı ile birlikte antrenmanı izledi. 
     Sarı-lacivertliler Sakaryaspor maçının hazırlıklarını yarın akşam yapacakları çalışmayla sürdürecek. 
     
     YÖNETİMDEN TARAFTARA TEŞEKKÜR 
     Fenerbahçe Kulübü Yönetim Kurulu, Olympique Lyon maçında kendilerini destekleyen taraftarlara teşekkür etti. 
     Kulübün resmi internet sitesinden yapılan açıklamada ''Takımımıza 90 dakika boyunca aralıksız destek veren, kulübümüzü Avrupa'da kendine yakışır şekilde temsil eden taraftarlarımıza teşekkür ediyoruz'' denildi. 
     
</TEXT>
</DOC>
