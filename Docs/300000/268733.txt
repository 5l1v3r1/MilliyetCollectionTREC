<DOC>
<DOCNO> 268733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/soneko12.html </URL>
<DATE> 2004/09/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Büyüme için tarımdan iyi haber 
</HEADLINE>
<TEXT>

     Yılın ilk çeyreğinde üretim azalışı yaşanan tek sektör olan tarım üretimiyle ilgili olarak yapılan son tahminler, tarımın da bu yıl büyümeye pozitif katkı yapacağı yönünde sinyaller veriyor. Tarımsal üretimin önemli bir bölümünü oluşturan bitkisel üretimde 2004 yılında yüzde 3.8'lik bir artış öngörülüyor. Söz konusu artışın yılın ikinci ve üçüncü çeyreklerine ilişkin büyüme hızlarını olumlu etkilemesi bekleniyor. Dokuz kuruluşun uzmanlarından oluşan Tarım Ürünleri Tahmin Komitesi, Tarım ve Köyişleri Bakanlığı'nın il teşkilatlarından alınan verilere dayanarak 2004 yılı bitkisel üretimi tahminlerini yaptı. DİE'nin GSMH hesaplamalarına göre, yılın ilk 3 aylık döneminde yüzde 7.5 oranında daralma yaşanan tarım sektörü, bu yılı önceki yıllara oranla yüksek bir büyüme hızıyla tamamlayacak. Geçen yıl tarımsal üretimde yüzde 3.8'lik gerileme, 2002'de ise yüzde 1.1'lik büyüme olacağı tahmin edilmişti. 
     
     HUBUBATTAKİ YÜZDE 10.3'LÜK ARTIŞ ETKİLİ OLACAK 

     ANKA'nın edindiği bilgiye göre, tarımsal üretimde bu yıl geçen yıla göre miktar olarak yüzde 3.8 oranında bir artış bekleniyor. Bu artışta konjonktürel olarak bir yıl azalıp ertesi yıl artan hububat üretimindeki yüzde 10.3'lük büyüme etkili olacak. Hububat üretimi bu büyümeyle birlikte 33 milyon 975 bin 560 ton olacak. Hububat üretimi, 2003 yılında bir önceki yıla göre yüzde 0.1 oranında gerileyerek 30 milyon 806 bin 800 ton, 2002 yılında ise 2001 yılına göre yüzde 4.3'lük artışla 30 milyon 830 bin 650 ton olmuştu. Bakliyat üretimi 2004 yılında miktar olarak yüzde 6.1'lik artışla 1 milyon 647 bin 600 tona ulaşacak. Bakliyat üretimi 2003 yılında 2002'ye göre yüzde 36.7'lik büyümeyle 1 milyon 552 bin 200 ton olmuştu. Bu yıl diğer tarla ürünleri üretimi ise yüzde 3 oranında artarak, 30 milyon 296 8 milyon ton olacak. 
     
     MEYVE VE SEBZE ÜRETİMİNDE GERİLEME 

     Meyve ve sebze üretiminde ise olumsuz hava koşullarının da etkisiyle gerileme yaşanıyor. Meyve üretimi yüzde 0.5'lik gerilemeyle geçen yılki 14 milyon 10 bin 370 tondan 13 milyon 933 bin 785 tona düşecek. Sebze üretiminde ise yüzde 2.9'luk gerileme yaşanacak. Bu gerilemeyle birlikte meyve üretimi 17 milyon 7 bin 365 tona gerileyecek. 
     
     ÜRETİMDEKİ PAYLAR 

     Türkiye'de bitkisel üretimin yüzde 17'sini hububat, yüzde 3'ünü baklagiller, yüzde 27'sini endüstri bitkileri, yağlı tohumlar, yumru bitkiler ve diğerleri dahil olmak üzere toplam yüzde 47'sini tarla ürünleriyle yüzde 29'unu meyve, yüzde 16'sını sebze, yüzde 8'ini diğer yan ürünler ve çiçeklik olmak üzere toplam yüzde 'ünü bahçe bitkileri oluşturuyor. 
     
     BUĞDAY ÜRETİMİNDE ARTIŞ 

     2004 yılında buğday üretimi yüzde 10.5 oranında artarak 
     21 milyon tona ulaşacak. 2001 ve 2003 yılında buğday üretimi 
     19 milyon, 2002 yılında ise 19.5 milyon ton olarak 
     gerçekleşmişti. Arpa üretimi yüzde 11.1'lik artışla 9 milyon tona, çeltik üretimi ise yüzde 7.5'lik artışla 400 bin tona çıkacak. Türkiye'nin ithal ettiği ürünler arasında yer alan mısır üretimi ise yüzde 7.1 oranında artarak 3 milyon tona ulaşacak. Baklagillerden fasulye üretimi geçen yıla göre yüzde 4'lük artışla 260 bin ton olacak. Mercimek üretimi ise 500 bin tonu kırmızı, 60 bin tonu da yeşil olmak üzere 560 bin tona ulaşacak. Mercimek üretimindeki artış geçen yıla göre yüzde 3.7 olarak hesaplanıyor. 

     
</TEXT>
</DOC>
