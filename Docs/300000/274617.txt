<DOC>
<DOCNO> 274617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonspo20.html </URL>
<DATE> 2004/09/24/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Alex Fener'i ipten aldı 1-2 
</HEADLINE>
<TEXT>

     Süper Lig'de 7. haftanın açılış maçında Ankara'da karşı karşıya gelen Gençlerbirliği ve Fenerbahçe, nefesleri kesti. Gençlerbirliği 53'te Sedat'ın güzel golüyle öne geçti, bu skor 86. dakikaya kadar sürdü. Bu dakikada sarı-lacivertlilerin Brezilyalı yıldızı Alex sahneye çıktı, 86 ve 90'da iki gol birden atarak Fenerbahçe'yi ipten aldı 1-2. Bu skorla Fenerbahçe yenilmezlik ünvanını sürdürdü ve puanını 19'a çıkardı. 
     Karşılaşmanın ilk yarısında, her iki takım başa baş futbol ortaya koydu. Ancak, orta alanda daha iyi pas yapan ev sahibi Gençlerbirliği, daha fazla rakip yarı alanında görülen ve gol pozisyonu yakalayan taraf oldu. 
     1. dakikada Serkan'ın sahadan ceza alanına ortaladığı topa Nobre kafayı vurdu. Kaleci Ömer topu 2 hamlede kornere attı. 
     11. dakikada, sağ taraftan son çizgiye inen Boliç'in kale alanına çıkardığı topu, kaleci Rüştü ayaklarıyla uzaklaştırdı. 
     15. dakikada, Skoko'nun kullandığı korner atışından gelen topa, Ümit kafayı vurdu. Top, yandan auta gitti. 
     16. dakikada, sol tarafta savunmanın arkasına atılan topla buluşan Boliç, meşin yuvarlağı kale alanına ortaladı ancak, kaleci Rüştü, son anda Sokoko'dan önce topa müdahale ederek tehlikeyi engelledi. 
     19. dakikada, Alex'in kafa pasıyla ceza alanında buluşan Nobre, sağ çaprazdan vuruşunu yaptı. Kaleci Ömer, topu yumruklarıyla uzaklaştırdı. 
     31. dakikada, Gençlerbirliği'nin ceza alanı sol çaprazında kazandığı serbest vuruşu kullanan Boliç'in mükemmel şutunda, kaleci Rüştü, son anda topu kornere atmayı başardı. 
     37. dakikada, Fenerbahçe'nin ceza yayı üzerinden kazandığı serbest vuruşu Van Hooijdonk kullandı. Top, az farkla üstten auta gitti. 
     44. dakikada, sol taraftan ceza alanına giren Ümit Özat'ın sert şutunda top, yandan auta çıktı. 
     İlk yarı, 0-0 sona erdi. 
     

     
</TEXT>
</DOC>
