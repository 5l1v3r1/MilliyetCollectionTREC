<DOC>
<DOCNO> 255168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur12.html </URL>
<DATE> 2004/07/13/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Murat 124'ü çatıya çıkardı... 
</HEADLINE>
<TEXT>

     Konya'nın Beyşehir İlçesi'nde bir kaportacı, hurdaya ayrılan, iyi durumdaki Murat 124 marka otomobilini parçalamaya kıyamayınca, işyerinin çatısına çıkarıp, sergilemeye başladı. 
     AA muhabirinin edindiği bilgiye göre, yeni otomobil alımında ÖTV avantajı sağlamak için hurdaya ayrılan 20 yaş üstü otomobillerin kaportaları, piyasada 70-80 milyon lira arasında değişen fiyatlardan alınıyor. Beyşehir Sanayi Sitesi'nde kaportacılık yapan Musa Şahin, daha önce tanesi 200-250 milyon lira arasında değer bulan hurda otomobil kaportasının, son yıllarda hurdaya ayrılan otomobil sayının artmasıyla 70- 80 milyon liraya kadar düştüğünü söyledi. 
     Şahin, parçalamak için bir müşteriden satın aldığı iyi durumdaki 1975 model beyaz renkli Murat 124 marka otomobili, 70-80 milyon lira için kıyamadığını belirterek, şunları söyledi 
     ''Otomobil plakası sökülmüş hurdaya ayrılmış durumda olduğu için bundan sonra trafiğe çıkamayacak. Ancak, ben de birçok kişi gibi Murat 124 tutkunu olduğum için, tüm parçaları orijinal olan bu otomobili parçalamaya gönlüm razı olmadı. Murat 124'ü işyerimin çatısına çıkararak, sergilemeye başladım. Çatıda otomobili görenler Bu araba damda ne arıyor diye soruyorlar. İyi durumda olan otomobil, çatıya çıkınca daha da kıymete bindi. Otomobili sağlam olduğunu görenler, ona sahip olabilmek için değerinden daha fazla fiyat veriyor. Ancak satmıyorum.'' 29 yılda sadece 3 kez el değiştiren otomobili tozlandığı zaman çatıya çıkarak sildiğini belirten Şahin, işyerinin simgesi haline gelen bu otomobili satmayı düşünmediğini sözlerine ekledi. 
     
</TEXT>
</DOC>
