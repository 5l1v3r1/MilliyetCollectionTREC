<DOC>
<DOCNO> 253126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur42.html </URL>
<DATE> 2004/07/05/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Olimpiyat meşalesinin taşınacağı güzergah trafiğe kapatılacak 
</HEADLINE>
<TEXT>

     İstanbul'da yarın gerçekleştirilecek 2004 Atina Olimpiyat Oyunları Meşale Koşusu nedeniyle meşalenin taşınacağı güzergahın dönüşümlü olarak trafiğe kapatılacağı bildirildi. 
     İstanbul Emniyet Müdürlüğü Basın Protokol ve Halkla İlişkiler Şubesi'nce yapılan yazılı açıklamada, koşu güzergahının bölüm bölüm trafiğe kapatılacağı, bu bölümlerin meşalenin geçişinin ardından yeniden trafiğe açılacağı belirtildi. 
     Açıklamaya göre, dönüşümlü olarak trafiğe kapatılacak Meşale Koşusu güzergahı şöyle 
     Meşalenin turu, Olimpiyatevi önünde saat 12.15'de başlayacak. Sahil yolunu takip ederek Zeytinburnu'ndan Topkapı istikametine dönecek konvoy, Abdi İpekçi Spor Salonu önünden geçerek Topkapı kavşağından Millet Caddesi'ne girecek. Aksaray'dan Taksim istikametine dönecek konvoy, Haliç'e inip sahilden Eminönü'ne devam edecek. 
     Eminönü'nden Sultanahmet Meydanı'na ulaştırılacak meşale, tekrar sahil yoluna indirilerek deniz otobüsü iskelesine getirilecek. 
     Buradan özel bir yatla İstanbul Boğazı'nı geçirilecek olan meşale, Harem İskelesi'nden araçla Bostancı Bridgestone binası önüne Bostancı Gösteri Merkezi yakını götürülecek. Buradan tekrar start verilen koşuyla Bağdat Caddesi'nden geçirilecek meşale, Kadıköy ve Üsküdar'ın ardından Beylerbeyi'nden Boğaziçi Köprüsü'ne çıkarılacak. 
     Boğaziçi Köprüsü'nde saat 19.00-20.00 arasında yapılacak geçiş sırasında Anadolu istikametinden Avrupa yakasına geçiş yolu trafiğe kapatılacak. 
     Meşalenin Avrupa yakasındaki turu Mecidiyeköy, Şişli, Harbiye ve Taksim'den sonra Dolmabahçe'de sona erecek. 
     
</TEXT>
</DOC>
