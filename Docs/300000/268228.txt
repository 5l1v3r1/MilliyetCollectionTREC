<DOC>
<DOCNO> 268228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur15.html </URL>
<DATE> 2004/09/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Hızlı trenle Konya-Ankara arası 1 saate inecek... 
</HEADLINE>
<TEXT>

     Yaklaşık 4 yılda tamamlanması beklenen Ankara-Konya arası hızlı tren projesiyle, iki kent arasındaki mesafenin 1 saate inmesi, Konya'yı, Başkent'in banliyösü haline getirecek. 
     AA muhabirinin edinilen bilgiye göre, Konya-Ankara hızlı tren projesi 9 Ağustos'ta, TC Devlet Demiryolları Genel Müdürlüğü'nün detay proje hazırlanması işlerini ihaleye çıkarmasıyla somut hale geldi. 
     230 kilometrelik Ankara Malıköy -Konya hızlı tren projesinin güzergah tespiti ve maliyetiyle ilgili detay proje işlerinin tamamlanmasının ardından, yapılacak yeni bir ihaleyle hızlı tren hattının yapımına başlanacak. 
     Saatte 250 kilometre hıza ulaşan trenler Ankara-Konya arasında 3.5 saat olan ulaşım mesafesini 1 saate indirmekle kalmayacak, her iki kentte de önemli sosyo-ekonomik gelişmelere neden olacak. 
     Konya Şehir Plancıları Odası Başkanı Fatih Yılmaz, hızlı trenin, AB ülkeleri ile Japonya'da aşırı nüfus yoğunluğu olan kentleri rahatlatmak ve insanların banliyölere kolayca ulaşmasını sağlamak için kullanıldığını söyledi. 
     
     ''KONYA'DA OTUR, ANKARA'DA ÇALIŞ'' DÖNEMİ 
     Başkent olmasının da etkisiyle, sanayileşmeye bağlı olarak hızla büyüyen Başkent Ankara'nın da benzer bir rahatlamaya ihtiyacı olduğunu vurgulayan Yılmaz, şunları kaydetti 
     ''Bu açıdan bakıldığında, Ankara-Konya arasındaki hızlı tren projesi büyük bir şanstır. Yaklaşık 5 yıl sonra, iki kent arasında hızlı tren seferleri başladığında Ankara, hem trafik hem de konut açısından çok daha sıkıntılı bir kent olacak. Hızlı treni halen kullanan ülkelerde olduğu gibi, pek çok Başkentli, konut başta olmak üzere daha ucuz yaşam şartlarının bulunduğu, düzenli kentleşmeye uygun engebesiz coğrafi yapısıyla sahip olan Konya'da oturup, Ankara'da çalışacak. Konya'dan Ankara'ya yaklaşık 1 saatte gidilecek.'' Bu durumun, Konya'da ekonomisini de önemli ölçüde canlandıracağını ifade eden Yılmaz, ''Konya, yakın gelecekte karşılaşacağı bu yeni duruma, yeni yollar açıp, yeni ve büyük iskan sahaları yaratarak önceden hazırlık yapmalıdır'' dedi. 
     Yılmaz, hızlı tren seferlerinin başlamasıyla, Ankara'nın yükünün bir kısmını omuzlayabilmesi için Konya'da yeni en az 15-20 bin konutluk inşaat projelerine hemen başlanması gerektiğini sözlerine ekledi. 
     
</TEXT>
</DOC>
