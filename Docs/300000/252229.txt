<DOC>
<DOCNO> 252229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonspo14.html </URL>
<DATE> 2004/07/01/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Aziz Yıldırım'dan iddialı sözler... 
</HEADLINE>
<TEXT>

     Fenerbahçe Kulübü Başkanı Aziz Yıldırım, yeni dönemde kulübü daha büyük başarıların beklediğini belirterek, ''Türkiye'nin dışında da Fenerbahçe'nin büyük işler başarabileceğini, Dünya kulübü olmanın sadece bir söylemden ibaret olmadığını artık dünyaya gösterme zamanının geldiğini düşünüyorum'' dedi. 
     Yıldırım, kulübün aylık resmi dergisinin Temmuz sayısında yer alan başyazısında, yeni dönemle ilgili söylemleri sezon sonu başarısı gibi yorumlamanın yanlış olacağına değindi. Dünya çapındaki transferleriyle sadece Fenerbahçe Spor Kulübü'nün değil, Türk sporunun da kazanacağını anlatan Aziz Yıldırım, daha çok oyuncularının milli takımlarda görev alacağını savundu. 
     
     100. YIL HEDEFLERİ 
     Fenerbahçe camiasının artık büyük düşünmesi gerektiğini ifade eden Yıldırım, 100. yılda tüm şubelerde şampiyonluğu hedeflediklerini belirtti. 
     Fenerbahçe Spor Kulübü'nün sadece futbol takımından ibaret olmadığını anlatan Yıldırım, şunları kaydetti 
     ''Aydın Örs yönetiminde basketbol şubemizin yeni başarılara imza atacağına hiç şüphem yok. Bunları diğer branşlar izleyecek. 100. yılımızda tüm şubelerimizle şampiyon olacağız. Ancak sadece büyük düşünmek yetmez, bu büyüklüğe uyum sağlamak da çok önemli. Başarı sağlayabileceğinize eğer inanmıyorsanız, büyük düşünme girişiminiz hayalden öteye gitmeyecektir. Son dönemdeki çalışmalarımız, atılımlarımız, Fenerbahçe camiası içindeki bağlılık ve inanç, gün geçtikçe büyük Fenerbahçe Spor Kulübü'nün önündeki engellerin birer birer ortadan kalktığını ve kurduğumuz sistemin adeta bir saat gibi çalıştığının açık göstergesidir.'' 
     
</TEXT>
</DOC>
