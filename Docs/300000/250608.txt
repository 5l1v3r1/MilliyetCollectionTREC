<DOC>
<DOCNO> 250608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur08.html </URL>
<DATE> 2004/06/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Vakıf Üniversiteleri'nin öğrenim ücretleri belli oldu... 
</HEADLINE>
<TEXT>

     Vakıf üniversiteleri, eğitim-öğretim ücretlerine yüzde 2-29 oranları arasında zam yaptı. 
     Doğuş, İstanbul Bilgi, Maltepe, İstanbul Ticaret üniversiteleri ücretlerini Türk Lirası İzmir Ekonomi, Başkent, Beykent üniversiteleri de döviz üzerinden sabit tutarken, bazı üniversiteler ise eğitim ücretlerine dolar bazında artış yaptı. 
     Vakıf üniversitelerinde okumak isteyen adaylar, tercih edecekleri bölümlerin ücretlerine ilişkin bilgileri, Öğrenci Seçme ve Yerleştirme Merkezi'nce ÖSYM kendilerine gönderilen 2004-Yükseköğretim Programları ve Kontenjanları Kılavuzu'nda bulabilecekler. 
     Vakıf üniversitelerinin lisans programlarının ücretleri, genellikle 5 bin ABD Doları düzeyinde başlıyor. Bazı üniversiteler tüm lisans programları için tek ücret belirlerken, bazılarının ücretleri bölümlere göre farklılık gösteriyor. Özellikle diş hekimliği ile tıp fakültesinde öğrenim ücretlerinin yüksekliği dikkati çekiyor. 
     Bazı üniversiteler peşin ödemelerde indirim yaparken, taksitle ödeme seçeneği de sunuluyor. 
     
     ÜCRETLER 

     Vakıf üniversitelerinin gelecek eğitim-öğretim yılı ücretleri şöyle KDV hariç ücretlere, yüzde 8 ilave edilecek 

BAHÇEŞEHİR ÜNİVERSİTESİ İngilizce hazırlık sınıfı ve lisans programları için KDV hariç yıllık 10 milyar 800 milyon liradan, yüzde 15.7'lik artışla 12 milyar 500 bin liraya yükseldi. 

BAŞKENT ÜNİVERSİTESİ Bütün programlar için KDV hariç 5 bin ABD Doları karşılığı Türk Lirası olan öğrenim ücreti, döviz bazında sabit tutuldu. 

BİLKENT ÜNİVERSİTESİ Geçen yıl bütün programlar KDV hariç yıllık 6 bin ABD Doları karşılığı Türk Lirası olan öğrenim ücreti bu yıl yüzde 29.1 artışla 7 bin 750 dolara yükseldi. 

ÇAĞ ÜNİVERSİTESİ Tüm bölümler ve hazırlık sınıfı için KDV hariç yıllık 9 milyar 250 milyon lira öğrenim ücreti, yüzde 5.4 artırılarak 9 milyar 750 milyon lira olarak belirlendi. 

ÇANKAYA ÜNİVERSİTESİ Öğrenim ücreti, tüm bölümler, meslek yüksekokulu ve hazırlık sınıfı için KDV hariç yıllık 4 bin 861 ABD Doları'ndan yüzde 2.8 artışla 5 bin ABD Doları karşılığı Türk Lirası'na yükseltildi. 

DOĞUŞ ÜNİVERSİTESİ Üniversite, öğrenim ücretlerini değiştirmedi. Öğrenim ücretleri, İngilizce lisans programlarında KDV dahil 12 milyar 600 milyon lira, Türkçe lisans programlarında 11 milyar 100 milyon lira, meslek yüksekokulunda 7 milyar 200 milyon lira olarak sabit tutuldu. 

İSTANBUL BİLGİ ÜNİVERSİTESİ Bilgi Üniversitesi de ücretlerinde artış yapmadı. Tüm fakülteler ve İngilizce hazırlık programı için KDV dahil 14 milyar lira, meslek yüksekokulu öğrenim ücreti ise 7 milyar lira olarak sabit kaldı. 

İSTANBUL KÜLTÜR ÜNİVERSİTESİ Tüm bölümlerde yüzde 10 artış yapıldı. Mühendislik-Mimarlık Fakültesi bölümlerinde öğrenim ücreti 7 bin 700, Hukuk Fakültesi 7 bin 425, hazırlık sınıfları, İktisadi ve İdari Bilimler, Sanat ve Tasarım ve Fen-Edebiyat Fakültesi bölümleri, 6 bin 600 ABD Doları karşılığı Türk Lirası'na yükseltildi. 
Meslek yüksekokulları, 4 bin 500 ABD Doları karşılığı Türk Lirası'nda sabit bırakıldı. Bu ücretlere KDV dahil değil. 

KADİR HAS ÜNİVERSİTESİ Mühendislik Fakültesi'nin ücreti KDV hariç 6 bin 500'den 7 bin ABD Doları'na, İktisadi ve İdari Bilimler, İletişim ile Hukuk fakülteleri 5 bin 500'den 6 bin ABD Doları karşılığı Türk Lirası'na artırıldı. 
Güzel Sanatlar Fakültesi'nde öğrenim ücreti 7 bin ABD doları olarak belirlendi. 
Fen-Edebiyat Fakültesi'nin ücreti 6 bin ABD Doları, Sağlık Hizmetleri Meslek Yüksekokulu 2 bin ABD Doları, Teknik Bilimler ile Sosyal Bilimler meslek yüksekokulları da 4 bin ABD Doları karşılığı Türk Lirası'nda tutularak, artış yapılmadı. 

YEDİTEPE ÜNİVERSİTESİ Üniversite geçen yıl döviz bazında belirlediği fiyatlarını Türk Lirası'na çevirerek, artışı bunun üzerinden gerçekleştirdi. Buna göre, Diş Hekimliği 24 milyar, Tıp Fakültesi 19 milyar 500 milyon, Mühendislik-Mimarlık, Eczacılık fakülteleri 15 milyar, Fen-Edebiyat, Güzel Sanatlar, İktisadi ve İdari Bilimler, İletişim ve Hukuk fakülteleri 12 milyar, Eğitim Fakültesi 8 milyar 500 milyon, Yabancı Diller Yüksekokulu ve Yabancı Dil Hazırlık programları 12 milyar lira. 
     Meslek yüksekokulu ücreti de 8 milyar 500 milyon lira. 

ATILIM ÜNİVERSİTESİ Lisans programları ve hazırlık sınıfları için KDV dahil 5 bin 500 ABD Doları karşılığı Türk Lirası olan ücreti, yüzde 18.1 artışla 6 bin 500 ABD Doları'na çıkarıldı. 

BEYKENT ÜNİVERSİTESİ Hazırlık sınıflarında ücret, yıllık KDV hariç 3 bin 500 dolardan, 4 bin ABD Doları karşılığı Türk Lirası'na çıkarıldı. 
     Tüm lisans programlarının 4 bin 900 ABD Doları'ndan karşılığı Türk Lirası olan ücreti sabit tutuldu. 
     Meslek yüksekokulu gündüz programları da 2 milyar 300 milyon liradan 2 milyar 800 milyon liraya yükseltildi. 

TOBB ÜNİVERSİTESİ Bu yıl ilk kez öğrenci alacak üniversitenin tüm bölümleri için, KDV dahil 9 milyar lira fiyat belirlendi. 

HALİÇ ÜNİVERSİTESİ Üniversite, farklı bölümlere göre farklı oranlarda artış gerçekleştirdi. Hemşirelik yüksekokulu 2 bin 500 ABD Doları'na hazırlık sınıfları, Konservatuvar Türk Musikisi ve Tiyatro bölümleri ile Amerikan Kültürü ve Edebiyatı 5 bin ABD Doları'na, Psikoloji bölümleri 6 bin ABD Doları'na, Moleküler Biyoloji ve Genetik 6 bin 500 ABD Doları'na, İç Mimarlık 6 bin 750 ABD Doları'na, Mimarlık 6 bin ABD Doları'na, Bilgisayar Mühendisliği için 7 bin 500 ABD Doları'na, İşletme Türkçe ve Turizm İşletmeciliği bölümleri 6 bin 500 ABD Doları'na, İşletme İngilizce 7 bin 500 ABD Doları karşılığı Türk Lirası olarak belirlendi. Bu ücretlere KDV dahil. 

IŞIK ÜNİVERSİTESİ Tüm bölümler ve hazırlık sınıfları için KDV hariç 7 bin ABD Doları karşılığı Türk Lirası olan öğrenim ücreti, yüzde 21.4 artışla 8 bin 500 ABD Doları'na yükseltildi. 

KOÇ ÜNİVERSİTESİ Mühendislik Fakültesi yıllık KDV dahil 12 bin ABD Doları, diğer bütün programlar da 11 bin 500 ABD Doları karşılığı Türk Lirası iken, bu yıl bütün bölümler için ücret 12 bin 500 ABD Doları karşılığı Türk Lirası olarak belirlendi. 

MALTEPE ÜNİVERSİTESİ Üniversite ücretlerinde değişiklik yapmadı. Tıp Fakültesi KDV hariç 15 milyar lira, Hukuk, Fen-Edebiyat, Mühendislik-Mimarlık, İletişim, İktisadi ve İdari Bilimler fakülteleri ile Psikoloji Bölümü 11 milyar lira, meslek yüksekokulu 6 milyar lira, hazırlık sınıfları 8.5 milyar lira. 
     Fen-Edebiyat Fakültesi Matematik ve Felsefe bölümleri ile Eğitim Fakültesi Rehberlik ve Psikolojik Danışmanlık bölümünün ücretleri 9 milyar lira olarak belirlendi. 

SABANCI ÜNİVERSİTESİ Tüm programlar, KDV dahil 10 bin 500 ABD Doları karşılığı Türk Lirası'ndan yüzde 5.7 artışla 11 bin 100 ABD Doları karşılığı Türk Lirası olarak tespit edildi. 

İZMİR EKONOMİ ÜNİVERSİTESİ Bütün programlar için yıllık KDV hariç 5 bin 500 ABD Doları karşılığı Türk Lirası ücret geçen yılla sabit tutuldu. 

FATİH ÜNİVERSİTESİ Mühendislik ile İktisadi ve İdari Bilimler fakültelerinin bütün bölümlerinin KDV hariç ücreti, 6 binden 6 bin 850 ABD Doları'na yükseltildi. Bütün lisans bölümlerinin hazırlık sınıfları 5 binden 5 bin 800 ABD Doları'na, Fen-Edebiyat Fakültesi'nin tüm bölümleri 4 binden 4 bin 500 ABD Doları'na, meslek yüksekokulları da 2 bin 800'den 3000 ABD Doları karşılığı Türk Lirası'na çıkarıldı. 

İSTANBUL TİCARET ÜNİVERSİTESİ Lisans programları ve lisans programları için İngilizce Hazırlık, KDV dahil 10 milyar lira. 
     Meslek Yüksekokulu ve önlisans için İngilizce Hazırlık ücreti, 6.5 milyardan 6 milyar liraya düşürüldü. 

UFUK ÜNİVERSİTESİ Üniversite, öğrenim ücretlerine yüzde 10 zam yaptı. Tıp Fakültesi'ndeki öğrenim ücreti KDV hariç 7 bin 150 ABD Doları'na, diğer tüm fakülteler ile hazırlık sınıflarınınki de 5 bin 500 ABD Doları karşılığı Türk Lirası'na yükseltildi. 

YAŞAR ÜNİVERSİTESİ Tüm fakülteler ve hazırlık sınıfları ücretlerine yapılan yüzde 1.85 artışla, öğrenim ücretleri KDV hariç 5 bin 400'den 5 bin 500 ABD Doları karşılığı Türk Lirası'na çıkarıldı. 
     Meslek yüksekokullarının ücreti de 4 milyar 900 milyon liradan 5 milyar 500 bin liraya yükseltildi. 

OKAN ÜNİVERSİTESİ Hazırlık sınıfı ve yüksekokulun turizm ve otelcilik programı 4 bin ABD Doları, tüm lisans programları 6 bin ABD Doları karşılığı Türk Lirası olarak belirlendi. 

     
</TEXT>
</DOC>
