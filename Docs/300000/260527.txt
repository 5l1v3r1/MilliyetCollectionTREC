<DOC>
<DOCNO> 260527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonsiy05.html </URL>
<DATE> 2004/08/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
CHP AKP kendi zenginlerini yaratmak istiyor 
</HEADLINE>
<TEXT>

     CHP Genel Sekreter Yardımcısı Oğuz Oyan, iktidarın kendi zenginini yaratmak istediğini iddia eden bir rapor hazırladı. 
     Oyan, "Kamu Yönetimi Reformu Mu, Kamu hizmetleri Kavramının Yok Edilişi mi " adını taşıyan çalışmasını tamamladı. Sayıştay Uzman Denetçisi ve CHP Meclis Grup Danışmanı Fikret Gülen ile İçişleri Bakanlığı Kontrolörü Deniz Sayın'ın da katıkılarının bulunduğu çalışmada, AKP'nin küresel güçlerin istem ve desteğini yanına alarak "kamu yönetimini altüst etme" projesi geliştirdiği iddia edildi. 
     
     YURTTAŞIN YERİNİ ZEKAT VERİLEN TEBA ALIYOR 

     Raporda, AKP'nin, kamu hizmeti sorumluluğunu üzerinden atmaya yöneldiği ileri sürüldü. İktidarın, merkezi kamu hizmetlerinin parçalayarak yerelleştirmeye yönelen anlayışının temelinde "vatandaş" yerine "müşteri" kavramının getirildiği vurgulanırken, "Modern kapitalist devletin yasalarla korunan, hak sahibi yapılan yurttaşı, yerini Ortaçağ devletinin keyfe göre yardım yapılan zekat verilen 
     tebasına bırakmaktadır" denildi. 
     
     IMF'YE BAĞLILIK 

     AKP'nin büyük vaatlerle iktidar olmasına karşın, iki yılı bulmayan iktidar deneyimi sonucunda çözemeyeceği sorunlar altında ezilmeye başladığının vurgulandığı raporda, "Türkiye'de öncelikle göze batması gereken çarpıklık, kamu hizmetini kimin üreteceğinden ziyade, bu hizmetin giderek üretilemez oluşudur" tespiti yapıldı. Raporda şu görüşlere yer verildi 
     "İktidar, IMF'nin sıkı maliye politikası kıskacından kurtulabilecek siyasal iradeye -kendi gizli gündemini gerçekleştirmek için dış desteği vazgeçilmez gördüğü için- sahip olmadığını göstermiştir. İktidar partisinin alternatif bir ekonomik politikası da bulunmamaktadır. Bu nedenle, yakın gelecekte kamu hizmetlerini faiz borç ipoteğinden kurtararak bunlara yeterli kaynak sağlamaya gücünün yetmeyeceğinin hesabını yapmaktadır. Nitekim, iktidarın üçüncü yıl bütçesi olan 2005 yılı bütçesi, önceki yılların bütçelerini bile aratacak bir sıkılıkta gözükmektedir. Bu koşullarda, dipten gelen yeni bir dalgayla siyaset sahnesinden silinmemek ve zaman kazanmak için iktidar partisi, kamu hizmeti sorumluluğunu üzerinden atmaya yönelmektedir." 
     
     TESLİMİYETÇİ İLİŞKİ 

     AKP'nin merkezi kamu hizmetlerini parçalayarak, yerelleştirmeye yönelen yaklaşımlarının ardında hizmetlerin piyasa merkezli anlayışlarına terk edilmek isteğinin yattığı öne sürülen raporda, "Tehlikeli olan, Türkiye'nin bugünkü siyasal konjonktüründe, içeride fethedemediği Cumhuriyet kalelerini almak için dış dünyayla teslimiyetçi bir ilişki geliştirmeyi hiç duraksamadan kabullenen bir iktidar olmasıdır" denildi. 
     
     AKP KENDİ ZENGİNLERİNİ YARATIYOR 

     AKP'nin iktidara geldiği günden itibaren merkezi idarelerde yoğun bir kadrolaşma çabası içine girdiğine işaret edilen raporda, kadrolaşma ve denetim kanallarının köreltilmesinin asıl amacının rant kanallarının kontrol altına alınmasından başka bir anlam taşımadığı belirtildi. 
     Raporda, şöyle denildi 
     "AKP kendi zenginlerini yaratmak istemektedir. Benzer hevesleri olan diğer sağ partilerden farklı, bu yeni zenginleşen sınıfın çok güçlü, çok yaygın, çok köklü, çok kalıcı olarak topluma ve ekonomiye nüfuz etmesi yönünde sistemli bir program uygulanmasıdır. Özelleştirme, batık mali kurumların tasfiyesi, yerelleştirme, vergi afları gibi çok sayıda araç kullanılarak ve aynı zamanda dış finans kurumlarıyla ters düşmeyerek, kısa zamanda önemli adımlar atılmak istenmektedir. Oluşturulmak istenilen sistemde, iç denetim fonksiyonun sahip olması gereken unsurlardan sadece 'denetim' yetkisine yer verilmekte, iç denetim fonksiyonunun olmazsa olmaz unsurları olan 'teftiş' ve 'soruşturma' yetkisine yer verilmemektedir." 
     
     ÖZEL DENETİM DENETİMSİZLİK GETİRECEK 

     Yolsuzluklarla ilgili soruşturmalar konusunda yaratılan boşluğun yasaların tümünde devam ettirildiğinin de iddia edildiği raporda, Sayıştay'ın taşra teşkilatı kurmasının sadece kadrolaşma yaratacağı vurgulandı. Raporda, yerel yönetim denetimlerinin özel sektöre yaptırılabilme yetkisinin Sayıştay'a tanınmasının kamu hizmetlerinin özelleştirilmesi sürecinin bir parçası olacağı değerlendirmesinde bulunularak, "Türkiye'de yerel yönetimlerin özel denetim firmalarınca denetlenmesinin kaçınılmaz sonucu denetimsizlik olacağı açıktır" denildi. 

ANKA 
     
</TEXT>
</DOC>
