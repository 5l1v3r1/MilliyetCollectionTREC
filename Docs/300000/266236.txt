<DOC>
<DOCNO> 266236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sondun17.html </URL>
<DATE> 2004/08/25/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Saakaşvili, Çeçenistan ile benzerlik kurulmasını istemiyor... 
</HEADLINE>
<TEXT>

     Gürcistan Cumhurbaşkanı Mihail Saakaşvili, ''ayrılıkçı bölge Güney Osetya'daki sorunlar ile Çeçenistan'da yaşananlar arasında benzerlik kurulmasının yanlış olduğunu'' belirtti. 
     Saakaşvili, yaptığı açıklamada, Güney Osetya'da bugüne kadar yaşanan gerginliklerin büyük çatışmalara dönüşmemesinde önemli rol oynadıklarını kaydetti. 
     Gürcü milletvekillerini, Çeçenistan'da yaşananlar ile Güney Osetya arasında benzerlik kurmamaları yönünde uyaran Saakaşvili, ''Givi Targamadze'nin, böyle bir yaklaşımını yanlış buluyorum ve kendisinin görüşlerine katılmıyorum'' dedi. 
     Güney Osetya'daki sorunlu bölgede Rus askeri varlığından ve bugüne kadar yaşanan çatışmaların Rus güçleri ile ilişkisi bulunduğundan haberdar olduğunu ifade eden Saakaşvili, sorunlara sadece barışçıl çözüm üretmek istediklerini bir kez daha vurguladı. 
     Saakaşvili, ''Rus topraklarında özel operasyon yapmak gibi bir düşüncemiz yok. Rusya'nın toprak bütünlüğüne nasıl saygılıysak, Moskova yönetiminin de Gürcistan'ın toprak bütünlüğüne karşı aynı saygıyı göstereceği inancındayım'' diye konuştu. 
     Gürcistan Parlamentosu Savunma ve Güvenlik Komisyonu Başkanı Givi Targamadze, dün düzenlediği basın toplantısında, bundan sonra tek amaçlarının Rus özel kuvvetlerini imha etmek için kendi güçlerini hazırlamak olduğunu belirterek, ''Çeçenler Rusya'ya karşı başlattıkları büyük mücadelelerini tüm dünyaya sergilediler'' ifadesini kullanmıştı. 
     
</TEXT>
</DOC>
