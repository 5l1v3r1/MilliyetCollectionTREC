<DOC>
<DOCNO> 273772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/ekonomi/eko04.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine ucuz atlattı 
</HEADLINE>
<TEXT>


Kamu bankalarından gelen talebin de etkisiyle borçlanmalar rahat atlatıldı. Hazine değişken faizli ihalede fazla satış yaparak faizdeki yükselişi düşük tuttu 

Finans atölyesi SONGÜL HATISARU 

Meclis'in olağanüstü toplanarak Türk Ceza Kanunu'nu TCK 6 Ekim'de açıklanacak İlerleme Raporu'ndan önce çıkartabileceği umudu piyasaya alım getirdi. Görece yumuşayan ortamda Hazine bugün yapacağı 6.4 katrilyon liralık piyasa itfasını çevirdi. Hazine'nin dün düzenlediği 3 ayda bir değişken faizli tahvil ihalesinde dönemsel faiz yüzde 6.68, 567 gün vadeli iskontolu tahvil ihalesinde ise bileşik faiz 26.63 oldu. Zina krizi oluşmasaydı genel beklenti iskontolu ihalede faizin yüzde 24.5 olacağı yönündeydi. 

İnce strateji 
Hazine iki ihalede net 2 katrilyon 761 trilyon liralık satış yaptı. 3 ayda bir değişken faizli tahvil ihalesine 2 katrilyon 257.8 trilyon liralık teklif geldi. Bu ihalede net 1 katrilyon 794.4 trilyon liralık satış yapıldı. Hazine'nin dünkü ihalelerde yapması beklenen satışın 2 katrilyon 36 trilyon liralık kısmını ihale öncesi, ortalama faizden piyasa yapıcı bankalara ve kamu kuruluşlarına yapması faizin düşük çıkmasında etkili oldu. 

Fatura 100 trilyon 
Öte yandan, ihaleler öncesinde piyasanın beklentisi iskontolu tahvilde daha çok satış yapılacağı yönündeydi. Hazine değişken faizli ihaleye beklenenin üzerine bir talep gelmesi sonucu iskontolu kağıtta satış miktarını az tutarak faizin düşük çıkmasını sağladı. İhalelere kamu talebinin de yoğun olduğu tahmin ediliyor. Hazine dün uyguladığı stratejiyle piyasa oyuncularına yüksek faizle borçlanmak istemediğini gösterdi. Ancak faizde yaşanan gerileme ve Hazine'nin ince stratejisine karşın zina krizi dünkü ihalelerde 80 trilyon civarında ekstra bir maliyete yol açtı. Önceki günkü ihalede de 17 trilyon civarında ek bir maliyet oluşmuştu. 

Yüzde 4 yükseldi 
İyimser beklentiler borsaya da alım getirdi. İMKB 100 Endeksi 819 puanlık yükselişle 21.192 puan seviyesine yükseldi. Perşembe günü Brüksel'den, Başbakan Erdoğan ve Avrupa Birliği Komisyonu'nun Genişlemeden Sorumlu Üyesi Günter Verheugen görüşmesinden, olumlu mesajların gelmesi durumunda borsada alımların devamı gelebilir. 
Dünkü yükselişte borsadaki işlem hacminin 1.2 katrilyon civarında olması piyasaya taze para girişine işaret ediyor. Ancak yatırımcıların yüksek dalgalanma olduğu bir dönemde borsadaki yatırımlarında dikkatli olmasında fayda var. 

Geri adım sinyaliyle kur düştü Başarılı geçen Hazine ihaleleri sonucunda döviz piyasasında birkaç gündür yoğun alım yapan bankaların satışlarıyla birlikte kur 1 milyon 520 seviyelerine kadar gevşedi. AKP Genel Başkan Yardımcısı Dengir Mir Mehmet Fırat'ın, "Erdoğan'ın Brüksel toplantısı sonrasında Meclis'in olağanüstü toplantısı olabilir. Siyaset dinamiktir" açıklamasından sonra kurun bu seviyenin de altına, 1 milyon 517 bine gerilediği görüldü. Hükümet kanadından net açıklamalar gelmesi ve geri adım sinyalinin güçlenmesi durumunda 1 milyon 500 binli seviyeler denenebilir. Ancak Başbakan'ın Brüksel temasları sonrasında iyimser mesajlar gelmezse döviz kurunda 1 milyon 550 binli seviyeler yeniden test edilebilir. Yabancıların pozisyon kapama amaçlı işlemlerinin azalmasıyla yüksek seviyelerden gelen müşteri satışları doların gerilemesine neden oldu. 


</TEXT>
</DOC>
