<DOC>
<DOCNO> 277681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun06.html </URL>
<DATE> 2004/10/06/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
ABD başkan yardımcı adayları da televizyonda kapıştı... 
</HEADLINE>
<TEXT>

     ABD'de Kasım ayındaki başkanlık seçimi öncesinde Demokrat Partili ve Cumhuriyetçi Partili başkan yardımcısı adayları, televizyonda ilk canlı tartışmalarını gerçekleştirdi. 
     Demokrat Parti başkan yardımcısı adayı John Edwards'ın, tartışmada ABD Başkan yardımcısı Dick Cheney'ye göre daha canlı ve başarılı bir performans sergilediği gözlendi. 
     ABD Başkanı George W. Bush ile seçimdeki rakibi Demokrat Partili başkan adayı John Kerry'nin televizyonlardaki ilk canlı tartışmasının ardından, başkan yardımcısı adayları olarak Cheney ve Edwards da televizyonda ilk sınavlarını verdi. 
     Cheney, doğrudan başkan adayı John Kerry'yi hedef almayı seçerken, Demokrat Partili adayların, El Kaide terörüne karşı duracak kapasitede olmadığını, Kerry'nin ''tutarsız'' birisi, başkan yardımcısı adayı Edwards'ın ise ''tecrübesiz'' olduğunu vurguladı. 
     Demokrat Edwards ise, ''belki Başkan Yardımcısı Cheney kadar uzun bir siyasi geçmişim yok ama Bush-Cheney yönetiminin yaptığı gibi Amerikan halkını yanlış yönlendirmeye kalkmayacağız. Gerçekleri konuşacağız'' mesajını verdi. 
     Amerikan PBS televizyonunun sunucusu Gwen Ifill'in yönetiminde Cleveland'daki Case Western Reserve Üniversitesi'nde gerçekleştirilen canlı televizyon tartışması, başkan yardımcısı adaylarının tek televizyon tartışması oldu. 
     Her iki aday da kırmızı kravat takmayı tercih ederken, Cheney'nin yakasında Amerikan bayrağı rozeti dikkati çekti. Cheney, başlangıçta daha sinirli bir görüntü çizip, sık sık gözlerini kırpıştırırken tartışmanın ilerleyen dakikalarında sakin ve ciddi devlet adamı şeklindeki alışılmış görüntüsüne döndü. Cheney, çok kontrollü bir ses tonuyla konuştu ve 30 yıl öncesinden örnekler vererek, siyasi geçmişinin uzunluğuna ve tecrübesine gönderme yaptı. Cheney ayrıca, Kerry'nin Irak konusunda sürekli değişen bir tutum takındığını ve en çok ''tutarsızlıkta tutarlı'' olduğunu söyledi. Cheney, ''Ben Kerry'nin başkomutan olacak niteliklere sahip olduğunu düşünmüyorum. Vatanseverliğini eleştirmiyorum ama mesele Kerry'nin muhakemesinde'' dedi. 
     Edwards, canlı, hazır cevap, kendine güvenli, sempatik ve rahat bir görüntü sergiledi. Her iki aday da, sürekli söyleyeceklerini not aldı. Amerikan televizyonlarındaki ilk yorumlarda, Edwards'ın konuşmasındaki başarısının ve fikirlerini açıklıkla ifade edebilmesinin, avukatlık mesleğinden gelmesine bağlandığı görüldü. 
     Cheney, Kerry ve Edwards ikilisinin, Demokrat Parti içindeki başkan adaylığı yarışında, Howard Dean'e karşı direncinin bile zayıf olduğunu savunarak, ''Howard Dean'e karşı duramadınız, El Kaide'ye karşı nasıl duracaksınız '' dedi. Cheney, terörizme karşı savaşta tecrübeli Bush yönetiminin devrede olmasının ABD için önemli olduğunu vurguladı. Dick Cheney, ''Kerry daima savunma konularında yanlış taraftaydı'' dedi. 
     Edwards, ''Biliyor musunuz sayın başkan yardımcısı, Amerikan halkının bir dört yıl daha size dayanabileceğini sanmıyorum'' diyerek doğrudan saldırıları tercih etti. Cheney ise bu sözü gülerek karşıladı. Edwards, Irak'taki durumun büyük bir başarısızlık olduğunu ve yönetimin kapasitesini gösterdiğini, Irak'ı düzeltecek güvenilirliğe ise Kerry ve kendisinin sahip olduğunu kaydetti. Cheney ise Irak'ta yönetimin Iraklılar'a devrinin ve yakında seçimlerin yapılacak olmasının çok önemli ilerlemeler olduğunu ve Irak'ta işin tamamlanacağına güveninin tam olduğunu belirtti. 
     
     ''İKİYÜZLÜ YÖNETİM'' 
     Edwards, 11 Eylül Komisyonu'nun yanı sıra ABD Dışişleri Bakanı Colin Powell'ın ve hatta ABD Savunma Bakanı Donald Rumsfeld'in bile Irak'taki Saddam Hüseyin rejimiyle 11 Eylül saldırıları arasında bağlantı bulunmadığını itiraf ettiğini vurguladı. Terörist Usame bin Ladin'in Afganistan'da sıkıştırılmasına karşın yanlış yönetim politikalarıyla elden kaçırıldığını savunan Edwards, güneyli aksanıyla ve halk adamı havasıyla da sempati topladı. Cheney'nin uzun siyasi geçmişine rağmen, bunun ''doğru muhakeme'' anlamına gelmeyeceğini öne süren Edwards, ayrıca Cheney ve Bush yönetimini ''iki yüzlülükle'' suçladı. 
     İsrail'in kendini savunma hakkı bulunduğunu ve Filistin lideri Yaser Arafat'ın, barış yolunda bir partner olmadığını savunan Edwards, İran'ın büyük bir tehdit oluşturduğunu ileri sürdü. Cheney ise, İsrail'de eskisi kadar intihar saldırısı olmadığını ve bunun nedeninin de, Saddam'ın görevden alınması olduğunu savundu. 
     İstihbarat komitesinde görev yaptığı dönemde çok seyahat ettiğini ve Türkiye, Pakistan, Afganistan gibi ülkeler ve NATO müttefikleriyle yaptığı görüşmelerde, terörizme karşı savaş konusunda açık bir fikir edindiğini anlatan Edwards, terörizmi kendilerine zarar vermeden önce ezeceklerini ileri sürdü. 
     
     EŞCİNSEL EVLİLİK 
     Kızlarından biri eşcinsel olan Cheney, aynı cinslerin evliliği konusundaki soruyu yanıtlarken zorlandı. Cheney, ailesiyle ilgili saldırgan bir üslup kullanmadığı için Edwards'a teşekkür etti. 
     Edwards ise, şaşırtıcı bir açıklama yaparak, Demokrat Partili başkan adayı Kerry ve kendisinin, evliliğin sadece kadın ve erkek arasında olmasını desteklediklerini söyledi. Buna karşılık Edwards, eşcinsel çiftlerin de uzun dönemli ilişkiler kurma ve hükümetten, evliliğe denk bazı faydalar sağlama hakkının bulunduğuna inandıklarını kaydetti. Edwards, Bush'un, anayasa değişikliğiyle eşcinsel evliliklerin yasaklanması çabasını ise eleştirdi ve ''ülkeyi bölersiniz'' uyarısında bulundu. 
     Edwards, ''Ben vergilerimi öderken Cheney, petrol firması Halliburton'ın başkanı olarak her türlü vergiden kaçma imkanını değerlendirdi'' benzeri ağır kişisel saldırılarda bulunduğu gözlendi. Edwards, ''Bizi seçin, biz gerçekleri söyleyeceğiz'' mesajını yineledi. 
     
</TEXT>
</DOC>
