<DOC>
<DOCNO> 268591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/guncel/agun.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebekler serbest çocuklar rehine 
</HEADLINE>
<TEXT>


Kuzey Osetya'da okul basıp masum öğrenciler ve ailelerini rehin alan Çeçen teröristler, Rus yetkililerle yaptıkları görüşmeler sonucunda 32 kadın ve bebeği serbest bıraktı... 

Cenk Başlamış Moskova 

RRusya'nın Kuzey Osetya Özerk Cumhuriyet'ndeki Beslan kasabasında yüzlerce kişinin rehin tutulduğu okulda dün sık sık patlamalar meydana gelmesi korku yaratırken, çocukların hayatını riske atmak istemeyen Rus yetkililer, teröristleri görüşerek ikna etme yöntemine ağırlık veriyor. 
Görüşmeler sonucu 32 kadın ve bebek dün akşam serbest bırakıldı. Teröristler sadece 2 yaşına kadar olan çocukları bırakmayı kabul etti.Sinir krizi geçiren bazı kadınlar ise hastaneye kaldırıldı. Bundan kısa bir süre önce okul binası yakınlarındaki 2 arabada şiddetli patlama meydana geldi, ardından otomatik silahlarla ateş açıldı. Araçlara, binaya çok yaklaşmaları üzerine içeriden ateş açıldığı anlaşıldı. 
Eylem üzerine Soçi'den Moskova'ya dönen Devlet Başkanı Vladimir Putin, ilk açıklamasında en önemli görevlerinin rehinelerin sağ kurtulması olduğunu söyledi. Putin, krizi çözmekle görevli yetkililerin rehinelere zarar gelmemesi için ellerinden gelen çabayı harcadığını belirtti. Rusya'nın son 10 günde bir dizi terör saldırısına hedef olduğunu söyleyen Putin, "Bu eylemler sadece vatandaşlara değil, bizzat ülkemize karşı düzenlendi" dedi. Rusya lideri, kendisine ulaşan bilgilere göre teröristlerin elinde toplam 354 rehine bulunduğunu açıkladı. 
Rehine krizinin güç kullanarak çözülmesi seçeneğinin şu anda gündemde bulunmadığını söyleyen Rusya Federal Güvenlik Servisi FSB - eski KGB temsilcisi Valeriy Andreyev, "Rehineleri bırakmaları için teröristleri ikna etmeye çalışıyoruz" diye konuştu. Ancak, operasyon timlerinin Beslan'da bulunduğu biliniyor. FSB'nin bu aşamada görüşme seçeneğine ağırlık vermesinin önemli bir nedeni, 2 yıl önce Moskova'da yaşanan rehine krizi sırasında Gizli Servis'in düzenlediği operasyonda yaklaşık 130 sivilin ölmesi. Gaz kullanarak düzenlenen operasyon uluslararası alanda tepki çekmişti. Benzer durumun tekrarlanmasından korkan Rus yetkililer, rehinelerin çoğunun çocuk olması nedeniyle daha temkinli davranıyor. 

AİLELER ÖFKELİ 
Teröristlerin isteklerini kabul edin 

Okul binasında rehin tutulan çocukların aileleri Devlet Başkanı Vladimir Putin'e teröristlerin isteklerini kabul etmesi çağrısında bulundu. 
Krizin başlamasından bu yana okul çevresinden ayrılmayan aileler, Putin'den iki yıl önce Moskova'da çok sayıda kişinin öldüğü kurtarma operasyonunun tekrarlanmamasını istedi. Söz konusu kurtarma operasyonunda yakınlarını kaybedenler de Putin'e benzer çağrıda bulundu. 
Okulun 200 metre uzağındaki Kültür Evi önünde 24 saat bekleyen aileler krizin çözülmemesi ve kendilerine hiçbir bilgi verilmemesi nedeniyle öfke içinde bekliyor. Okulda 354 rehinenin tutulduğu yolundaki resmi açıklamaları inandırıcı bulmadıklarını söyleyen veliler gerçek rehine sayısının bin civarında olduğunu savundu. Bazı veliler, "Öğrencilerin çoğu okulun açılış törenine kardeşlerini de getirmişti" dedi. 
Sayıları bini aşan rehine yakınının okul çevresindeki bekleyişi kurtarma operasyonu düzenlenmesini de olanaksız hale getiriyor. Rehine yakınları ise özel timlerin okul binasına operasyon düzenlenmesine izin vermeyeceklerini söyledi. 

'Barış doktoru' arabulucu oldu 

DIŞ HABERLER 
Osetya'daki rehine krizinde teröristlerin arabulucu olmasını istedikleri çocuk doktoru Leonid Roshal, Rus basınında adını ilk kez 1994 -1996 yılları arasında yaşanan Çeçen Savaşı sırasında duyurmuştu. "Barış doktoru" lakaplı Roshal, savaş döneminde yaralı Çeçen çocuklara tıbbi yardım götürerek, Çeçenler arasında saygı duyulan bir isim olmuştu. Daha önce sırasıyla Yugoslavya 1991 , Gürcistan 1991 - 1992 ve Dağlık Karabağ'a 1992 ekibiyle birlikte çocuklar için tıbbi yardım götüren Roshal, geçen yıl Irak Savaşı sırasında, kuşatma altındaki Bağdat ve Basra'dan yaralı çocukların tahliyesi için yetkililere "yeşil koridor" kurulmasını önermişti. Roshal, Ekim 2002'de Moskova'daki Dubrovka Tiyatrosu'nda yaşanan rehine krizinde de, Putin'in isteğiyle arabuluculuk görevini üstlendi. 71 yaşındaki Roshal, halen Devlet Başkanlığı'nın İnsan Hakları Komisyonu üyesi. 


</TEXT>
</DOC>
