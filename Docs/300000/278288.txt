<DOC>
<DOCNO> 278288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yasam/yas04.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA HALİ 
</HEADLINE>
<TEXT>


DIŞ HABERLER SERVİSİ 

İTALYA 
Tuvalette seks yapana 'beraat' 

Como Kasabası'nda bir barın tuvaletinde seks yaparken bar sahibine yakalanan İsviçreli çift, yargılandıkları mahkemede eylemleri sırasında kapıyı kapalı tutmaları nedeniyle suçsuz bulundu. Ancak isimleri açıklanmayan çift, yakalandıktan sonra öfkeye kapılarak kapının kilidini kırdıkları için 200 euro yaklaşık 370 milyon TL para cezasına çarptırıldı. İtalyan savcılar, erkek için 6 ay, kadın sanık içinse 5 ay hapis cezası istemişti. 

ÇİN 
Öğretmen, satırla 4 öğrenciyi doğradı 

Hunan eyaletinde, Guangyi Merkez İlkokulu'nda bir yıldır öğretmenlik yapan 28 yaşındaki Liu Hongwen, 1. sınıfa giden 4 öğrenciyi öldürüp 4 öğretmen ile 12 öğrenciyi de yaraladıktan sonra 64 öğrenciyi rehin aldı. Yetkililerin çabası sonucu 10 dakika sonra teslim olan öğretmenin akıl hastalığı tedavisi gördüğü öğrenildi. 

AMERİKA BİRLEŞİK DEVLETLERİ 
Britney, kolayla basına saldırdı 

ABD'li pop yıldızı Britney Spears, evlendiği dansçı Kevin Federline'la bir fast food restoranında görüntülemeye çalışan gazetecilere saldırdı. California'da bir lokantadan çıktığında magazin muhabirlerini gören Spears, üzerlerine yürüyerek elindeki kolayı gazetecilerin üzerine boşalttı. Federline da kahkaha atarak, "Bize fazla yaklaşırsanız işte böyle olur" dedi. 

İSVEÇ 
Edebiyat Nobel'i kadın yazara 

2004 Nobel Edebiyat Ödülü, Avusturyalı şair - yazar Elfriede Jelinek'e verildi. 57 yaşındaki Jelinek, 1996'dan bu yana bu ödülü kazanan ilk kadın ve ilk şair oldu. 'Hırs', 'Sevda Kadınları' ve 'Arzu' gibi kitapları Türkçe'ye de çevrilen Elfriede Jelinek'in, 'The Piano Teacher' adlı romanı 2001'de beyaz perdeye aktarılmış ve Türkiye'de 'Piyanist' adıyla gösterime girmişti. 


</TEXT>
</DOC>
