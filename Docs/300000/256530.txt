<DOC>
<DOCNO> 256530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy02.html </URL>
<DATE> 2004/07/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
AKP hükümeti türban şoku yaşıyor .. 
</HEADLINE>
<TEXT>

     AKP hükümeti yeni TCK ile "türban şoku" yaşıyor. TBMM Adalet Komisyonu'ndan geçen yeni TCK ile Türkiye Cumhuriyeti tarihinde ilk kez türbanlı öğrenciye üç aydan bir yıla kadar hapis cezası getirildiği ortaya çıktı. 
     Adalet Komisyonu Başkanı Köksal Toptan, Başbakan Tayyip Erdoğan'a konuyla ilgili bilgi verirken, bununla ilgili maddenin TBMM'ye gönderilen hükümet tasarısında olduğunu ve hatta altkomisyonda cezaların indirildiğini söylediğini belirterek, yeni TCK Genel Kurul gündemine geldiğinde türbanlı öğrencilerle ilgili bu düzenlemenin maddeden çıkarılması için CHP Grup Başkanvekilleriyle görüşülebileceğini bildirdi. 
     TBMM Adalet Komisyonu'nda, yeni TCK görüşülürken, AKP milletvekilleri iki kez önerge vererek, "Şapka, Türk harfleri ve giyilmesi yasak kisveler" başlıklı maddeden "Bazı Kisvelerin Giyilemeyeceğine Dair Yasa"nın çıkarılması için önerge vermişlerdi. AKP'li vekiller bu önergelerine gerekçe olarak da, Şanlıurfa'da "poşu" takan bir kişinin "Talabani'nin askerlerinin kıyafetlerini giydiği" için veya Hatay'da çarşaf giyen kadının "El-Kaide örgütünden olduğu" için ceza alabileceğini göstermişlerdi. Bu önergeler CHP'lilerin tepkisi nedeniyle yaklaşık 350 maddelik yeni TCK üzerindeki uzlaşmanın bozulmaması nedeniyle geri çekilmişti. 
     Halen uygulanmakta olan TCK'da Devrim Yasaları'ndan sadece "Şapka İktisası Hakkında Yasa"nın ve "Türk Harflerinin Kabul ve Tatbiki Hakkındaki Yasa"nın koyduğu yasaklara aykırı hareket edenlere iki ay hapis cezası verilirken, "Bazı Kisvelerin Giyilemeyeceğine Dair Yasa"ya aykırı hareketler için hiçbir müeyyide bulunmuyordu. Yeni TCK'da bu yasalara aykırı hareket edenlere üç aydan bir yıla kadar hapis cezası getiriliyor. 
     
     TASARI OKUNMADAN MECLİS'E GÖNDERİLMİŞ 

     Adalet Komisyonu Başkanı Köksal Toptan, ANKA'ya konuyla ilgili görüşlerini açıklarken, "Yeni düzenlemeyle Cumhuriyet tarihinde konulmamış bir ceza konuluyor. Hem de daha önce ceza konulmamış bir konuda" dedi. Toptan, "Bazı Kisvelerin Giyilemeyeceğine Dair Yasa"nın doğrudan okulları kapsadığını belirterek, "Bugünkü uygulamada, üniversite rektörü yönetmelik çıkarıyor, 'türbanla okula girilmeyecek' denilerek, disiplin cezası öngörülüyordu. Şimdi türbanlı öğrenci için hapis cezası gelecek. Yani türbanlı öğrencilere disiplinin yanısıra cezai yaptırım da geliyor" dedi. 
     Komisyonda tasarının görüşmeleri tamamlandıktan Başbakan Tayyip Erdoğan'a da bilgi verildiğini ve "Bu kanuna ceza ilk defa hükümet tasarısında var" dediğini belirten Toptan, hatta hükümetin TBMM'ye ilk gönderdiği tasarıda bu suça 6 aydan 2 yıla kadar hapis cezası istendiğini, alt komisyonda bu cezanın üç aydan bir yıla kadar hapis olarak azaldıldığını söyledi. Toptan, bu yanlışlığın tasarının iyi okunmadan Meclis'e gönderilmesinden kaynaklandığını ifade etti. 
     
     "ATATÜRK BÖYLE BİR ŞEYİ SUÇ GÖRMEMİŞ" 

     Toptan, yeni TCK Genel Kurul gündemine geldiğinde, bu maddenin değiştirilmesi için CHP Grup Başkanvekilleriyle görüşülmesi gerektiğini ifade ederek, "Bu çağda bu ceza olmaz. Bazı kisvelerin giyilemeyeceğine ilişkin bir suç olur mu Bu yasa 1934 yılında yürürlüğe kondu ve o günden bu güne hiç ceza konulmadı. Atatürk, böyle bir şeyi suç görmemiş. 70-80 yıl geçmiş biz koyuyoruz" dedi. 

     
</TEXT>
</DOC>
