<DOC>
<DOCNO> 261883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonyas12.html </URL>
<DATE> 2004/08/09/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Antalya, turist sayısında 3.5 milyonu aştı... 
</HEADLINE>
<TEXT>

     Turizmde tüm yılların en iyi sezonunu yaşayan Antalya'ya, yılbaşından bu yana havayoluyla gelen turist sayısı 3.5 milyonu aştı. 
     Kültür ve Turizm İl Müdürlüğü'nden alınan bilgiye göre, Antalya Dış Hatlar Terminali'ne dün havayoluyla 39 bin 854 turist girişi oldu. 1-8 Ağustos tarihlerinde bölgeye gelen turist sayısı 284 bin 172'ye ulaşırken, yılbaşından 8 Ağustos'a kadar geçen sürede de Antalya'ya 3 milyon 558 bin 426 turist girişi gerçekleşti. 
     Bu rakamlarla turist sayısında aylık yüzde 15, yıllık yüzde 40 oranında artış meydana geldi. 
     
     ''AMACIMIZ ARTIK İSTİKRARLI HALE GELMEK'' 
     Akdeniz Turistik Otelciler Birliği AKTOB Başkanı Osman Ayık AA muhabirine yaptığı açıklamada, Türkiye'de ve Antalya'daki turist sayısı artışının, turizm sektörü açışından ''şaşırtıcı'' olmadığını söyledi. ''Antalya için 3,5 milyon rakamı sektörün beklediği rakamlardı'' diyen Ayık, şunları söyledi 
     ''Bütün göstergeler, beklediğimiz ve tasarladığımız şekilde gidiyor. Bu seneki temel hedefimiz 2002 yılı rakamlarını yüzde 20-25 oranında artışla geçmektir. Turist gelişi normal seyrine girdi. Bugün 3.5 milyonu aşan turist sayısı ülkemiz ve Antalya için iyi rakamdır. Bu ay içinde de artışın devam etmesini bekliyoruz.'' Türk turizm sektör temsilcilerinin asıl amacının, Türk turizmini istikrara kavuşturmak olduğunu vurgulayan Ayık, şöyle devam etti 
     ''Türk turizminde istikrar peşindeyiz. Amacımız da bu. İspanya, İtalya, Fransa ve Yunanistan gibi ülkelerle, dünya konjonktründe meydana gelen değişimlerle, bu ülkelerin turist sayısındaki değişimler, minimum seviyededir. Türkiye'de ise turist sayısı, dünyadaki olaylara göre büyük değişimlere uğruyor. Amacımız, artık istikrarlı hale gelmek, dünya konjonktüründe meydana gelebilecek olaylarda turist sayısındaki artış ve düşüşlerde de istikrarı yakalamaktır. Turist rakamlarının çok inip çıkması bu gibi sektörleri yorar. Hedefimiz, ülkemizi çok istikrarlı klasikleşmiş bir turizm ülkesi haline getirmektir.'' 
     
</TEXT>
</DOC>
