<DOC>
<DOCNO> 273178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur24.html </URL>
<DATE> 2004/09/19/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kızılay, Telafer'de... 
</HEADLINE>
<TEXT>

     Türkiye Kızılay Derneği'nin insani yardım konvoyunun Irak'ın Telafer kentindeki çatışmalardan etkilenen Türkmenlere götürdüğü yardım malzemelerinin dağıtımına yarın başlanacak. 
     Kızılay'dan alınan bilgiye göre, Kızılay'ın insani yardım ekibi, Irak Kızılayı ve yerel yöneticilerle birlikte ihtiyaç bulunan bölgelerin tespiti ve dağıtımın nasıl yapılacağı üzerine toplantılar yapıyor. 
     Dağıtım planının belirlenmesinin ardından yarın, malzemelerin dağıtımına başlanacak. 
     Kızılay'ın 7 TIR, 2 ambulans, 3 haberleşme aracı ve 1 personel minibüsünden oluşan insani yardım konvoyu dün Telafer'e ulaşmıştı. 
     Kuru fasulye, pirinç, makarna, bebe bisküvisi, çay, tuz, şeker, un, helva ve sıvı yağın yer aldığı bin koli gıda maddesi, 2 TIR su, 450 çadır, 3 bin battaniye ve tıbbi malzeme Irak Kızılayı nezaretinde dağıtılacak. 
     Konvoyla bölgeye giden Kızılay ekibi, temiz ve sağlıklı içme suyu ihtiyacının karşılanabilmesi için Telafer'in altyapısında incelemeler yapacak, sağlık ekibi hastanelerin sağlık malzemesi ve ekipman ihtiyacını belirleyecek. Bu belirlemeler ışığında ikinci yardım konvoyuna yeni ihtiyaç malzemeleri ilave edilecek. 
     
</TEXT>
</DOC>
