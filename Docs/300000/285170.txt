<DOC>
<DOCNO> 285170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo39.html </URL>
<DATE> 2004/11/01/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Gaziantepspor'da Samsunspor maçı hazırlıkları... 
</HEADLINE>
<TEXT>

     Gaziantepspor, Çaykur Rizespor yenilgisi sonrasında, Samsunspor maçı hazırlıklarına başladı. 
     Teknik Direktör Nurullah Sağlam nezaretinde Celal Doğan tesislerinde yapılan antrenmanda futbolcuların hırslı ve istekli oldukları gözlendi. Antrenmana düz konuşu ile başlayan kırmızı-siyahlı ekip, daha sonra teknik ve taktik ağırlıklı bir çalışma yaptı. 
     Çalışmalara tam kadro katılan kırmızı-siyahlı futbolcuların, Çaykur Rizespor maçı sonrasında görevinden istifa edip, yönetimin ısrarı üzerine yeniden görevi kabul eden teknik direktör Nurullah Sağlam'a yakın ilgi gösterdikleri gözlendi. 
     Nurullah Sağlam'ın ise hala Rizespor yenilgisinin sıkıntısını ve üzüntüsünü üzerinden atamadığı görüldü. 
     Samsunspor maçına mutlak galibiyet için hazırlandıklarını ifade eden Sağlam, şöyle konuştu 
     ''Çok zorlu ve sıkıntılı bir dönemi geride bıraktık. Aldığımız başarısız sonuçlar nedeniyle şu an hiç de hak etmediğimiz bir yerde bulunuyoruz. Ama 3 puan sisteminde, her şey olabiliyor. Kötü gidişe dur deyip, yeniden istikrarlı bir çıkış yakalamak istiyoruz. 
     Bunu gerçekleştirmek için Samsunspor maçı bir fırsat olabilir. Rakibimizin gücünü biliyoruz. Yoğun bir hazırlık döneminden geçiyoruz. Tüm hesaplarımız galibiyete yönelik. Hazırlıklarımız tam kadro sürüyor, sakat ve cezalı futbolcumuz yok.'' 
     
</TEXT>
</DOC>
