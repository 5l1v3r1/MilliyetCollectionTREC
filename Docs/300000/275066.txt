<DOC>
<DOCNO> 275066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/soneko14.html </URL>
<DATE> 2004/09/26/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Coşkun 2 yıl sonra 42 yılda yapılmış fabrika kadar fabrika kazanılacak 
</HEADLINE>
<TEXT>

     Sanayi ve Ticaret Bakanı Ali Coşkun, iki yıl sonra 42 yılda yapılmış fabrika kadar fabrika kazanılacağını bildirdi. 
     Coşkun, Osmaniye'de düzenlenecek ''80. İlde 80 Fabrika Temel Atma Töreni''ne katılmak üzere geldiği Adana Havaalanı'nda, AA muhabirine yaptığı açıklamada, ekonominin üretim, yatırım ve ihracat seferberliğine dönüştüğünü kaydetti. 
     Hükümetin, ekonominin üç temel sorunu haline gelen, işsizlik, pahalılık ve gelir dağılımındaki eşitsizliği ortadan kaldırmayı hedef belirlediğini belirten Coşkun, şöyle konuştu 
     ''Ekonomi, döviz, faiz ve borsa üçgeninde çırpınıp duruyordu. İstikrar sağlanamıyor, ekonomik depremler, krizler yaşanıyordu. Biz bu para politikalarının öne çıktığı modeli değiştirdik. Gelinen noktada makro ekonomide dengeleri ve güven ortamını kurduk. Siyasi istikrar ve sosyal barış sağlandı. Uluslararası platformda ülke itibar kazandı. Ekonomi, üretim, yatırım ve ihracat seferberliğine dönüştü. Hedef sürdürülebilir büyümenin devamıdır.'' Coşkun, sanayi kuruluşlarının kapasite kullanım oranının yüzde 80'e çıktığını, bunun Cumhuriyet tarihinin en yüksek değeri olduğunu ifade ederek, ''Doyma noktasındaki talepler yatırıma dönüştü'' dedi. 
     Gelir dağılımındaki dengesizliği önlemek ve yatırımı artırmak için düzenlemeler yaptıklarını kaydeden Coşkun, şöyle devam etti 
     ''Organize sanayi bölgeleri Türkiye'de 1962 yılında başladı. Geçen 42 yılda bu bölgelerdeki işletme sayısı 2 bin 800'e ulaştı. Uygulamaya koyduğumuz teşvikler sonucunda, 8 aylık süre sonunda 2 bin 780 talep oluştu. 700'ünde temel attık, inşaatlar devam ediyor. Bazı işletmeleri de hizmete açtık. Temeli atılan fabrikalar 6 ay ile 2 yıl içinde bitecek. 2 yıl sonra 42 yılda yapılmış fabrika kadar fabrika kazanılacak. Artacak üretim, açılacak yeni fabrikalar, istihdam sorununun da önüne geçecek.'' 
     
</TEXT>
</DOC>
