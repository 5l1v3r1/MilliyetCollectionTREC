<DOC>
<DOCNO> 298353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/ekonomi/eko01.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet enflasyon sepetine giriyor... 
</HEADLINE>
<TEXT>


Yeni TÜFE sepetinde PVC pencere, LPG araba tüpü, cep telefonu, internet, ketçap gibi maddeler olacak 

EKONOMİ SERVİSİ 

Devlet İstatistik Enstitüsü'nün DİE uzun süredir üzerinde çalıştığı "enflasyon sepeti" son şeklini aldı. 2003 bazlı olarak hesaplanan ve 3 Şubat 2005'te yayınlanacak olan yeni TÜFE sepetinde 423 madde ve 654 madde çeşidi yer alacak. Mevcut 1994 bazlı TÜFE sepetinde bu sayılar 410 madde ve 598 madde çeşidi olarak belirlenmişti. Yeni TÜFE sepetinin kapsamı mevcut sepetle karşılaştırıldığında 97 maddenin ilk defa kapsama alınacağı görülüyor. Buna karşılık 83 madde de kapsamdan çıkarılıyor. 
Yeni enflasyon sepetine giren maddeler içinde, PVC pencere, LPG araba tüpü, DVD player, kombi, cep telefonu, sim kartı, kontakt lens, kek, ketçap, cips, internet ücreti, özel lise ücreti ve çocuk kitapları yer alıyor. Normal benzin, mikser, fritöz, video kamera, tek karyola sepetten çıkan maddeler arasında yer aldı. 

Alkollü - alkolsüz ayırımı 
Yeni enflasyon sepeti ile birlikte 81 il merkezi ile 69 ilçeden her ay fiyatlar derlenerek endeks hesaplanacak. Yeni dönemde her ay 19.800 işyeri ziyaret edilerek fiyatlar derlenecek, 3.800 konuttan da aylık kira değerleri takip edilecek. Mevcut sınıflamada yer alan 'Gıda, içki ve Tütün Harcamaları' yeni TÜFE'de ikiye ayrılarak 'Gıda ve Alkolsüz İçecekler' ile 'Alkollü İçecekler, Tütün' grupları oluşturuldu. 

Yeni enflasyon hesaplaması daha kapsamlı olacak Halen uygulanan hesaplama Yılbaşından itibaren nasıl olacak Fiyatlar 28 il merkezi 7 ilçeden derleniyor 81 il merkezi ve 69 ilçeden derlenecek Endekste 410 madde, 598 madde çeşidi yer alıyor 423 madde, 654 madde çeşidi yer alacak Her ay 9.290 işyerine ziyaret ve 2.960 konut takip ediliyor. Her ay 19.800 işyeri ziyaret edilecek ve 3.800 konut takip edilecek 

</TEXT>
</DOC>
