<DOC>
<DOCNO> 253354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonspo13.html </URL>
<DATE> 2004/07/06/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Ankaraspor, dış transferde 6 futbolcuyu daha renklerine kattı... 
</HEADLINE>
<TEXT>

     Birinci Süper Lig'in yeni takımlarından Büyükşehir Belediyesi Ankaraspor, dış transferde 6 futbolcu ile sözleşme imzaladı. 
     Tıpkı İngiltere'nin ünlü takımı Chelsea'yı satın alan Rus zengin Abramovich gibi, Ankara Büyükşehir Belediye Başkanı Melih Gökçek de flaş transferlerle dikkat çekiyor. Anadolu takımları parasal sıkıntı içinde güçlükle transfer yaparken, Gökçek, takımı için transfer hovardalığı yapıyor. 
     Anadolu'da şehir takımlarının ayakta kalabilmesi için belediyelerin maddi yardımda bulunduğuna hatta başkanlığını üstlendiğine çok tanık olduk. Belediye Başkanları, kentlerinin takımı için Celal Doğan örneğinde olduğu gibi gerektiğinde önemli transferler de yaptılar. 
     Ancak bu transfer döneminde Ankara Büyükşehir Belediyesi'nin belediye takımı için flaş transferler yapması spor kamuoyunda polemiklere neden oluyor. 
     Seyircisi olmayan, Ankaralıların desteğini bulamayan Büyükşehir Belediyesi takımının liglerdeki başarısı, belki Ankara Büyükşehir Belediyesi'nin halkla ilişkiler faaliyetlerinin bir parçası olacak. Ancak belediyeden beklenen hizmetler gözönüne alındığında, harcanan paraların gerekliliği de çok tartışılacak. 
     Bugün Sıhhiye'deki başkanlık konutunda gerçekleşen törende, Fenerbahçeli orta saha oyuncusu Yusuf Şimşek ile Ankaragücü'nün savunma oyuncuları Tolga Doğantez ve Gökmen Barış 2 yıllık, Mersin İdman Yurdu'ndan orta sahada görev yapan Mustafa Sarp ve Macaristan Milli Takımı'nın 2. kaptanı, savunma oyuncusu Molnar Balazs 3 yıllık, Brezilyalı santrfor Almeida Sobrinho da 4 yıllık sözleşmeye imza attılar. 
     Büyükşehir Belediye Başkanı Melih Gökçek, kendilerini kanıtlamış futbolcuları transfer ettiklerini belirterek, ''İnanıyorum ki teknik direktörümüz Samet Aybaba yönetiminde çok büyük başarılar elde edeceğiz. Transferlerimizle gücümüze güç kattık. Milli takıma futbolcu gönderecek seviyeye gelecek bir takım kurmanın çabasındayız. Gelecek yıllarda bu kulüpte oynamak bir ayrıcalık olacaktır'' diye konuştu. 
     Gökçek, Akköprü'de 20 bin kişilik bir stadın projesi üzerinde çalıştıklarını ifade ederek, gelecek sezon tüm maçların bu statta oynanacağını kaydetti. 
     Gökçek ayrıca, Büyükşehir Belediyesi Ankaraspor'un yeni logosunu da basına tanıttı. Mavi-beyazlı ekibin logosunda Anadolu leoparı, futbol topu ve kulübün ismi bulunuyor. 
     

     
</TEXT>
</DOC>
