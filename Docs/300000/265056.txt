<DOC>
<DOCNO> 265056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonspo20.html </URL>
<DATE> 2004/08/20/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İstanbulspor sürpriz peşinde... Ahmet Dursun gündemde.. 
</HEADLINE>
<TEXT>

     Birinci Süper Futbol Ligi'nin 3. haftasında yarın Fenerbahçe ile karşılaşacak İstanbulspor, rakibine sürpriz yapmak istiyor. 
     Genel müdür Ergün Yücel, A.A muhabirine yaptığı açıklamada, Fenerbahçe'nin gücüne saygı duyduklarını ifade ederek, ''Geçen yıl Fenerbahçe'yi kendi sahasında yenmiştik. İnşallah yarın da yenerek moral buluruz'' dedi. 
     Ligde yaptıkları 2 maçta orta alanda en fazla top kapan takım olduklarını vurgulayan Yücel, şöyle devam etti 
     ''Bu avantajımızı Fenerbahçe karşısında da kullanmak istiyoruz. Ligin en mütevazı takımıyız ve gücümüzü biliyoruz. Bizim takımın galibiyete ihtiyacı var. İyi bir hava yakalamamız için Fenerbahçe maçı bir şans. Yarınki maçı kazanmak istiyoruz.'' Yücel, kendi sahalarında oynamalarına karşın seyirci avantajının rakiplerinde olacağını kaydederek, ''Fenerbahçe seyircisi tribünleri dolduracaktır. Ancak boş tribünlere oynamaktansa rakip takımın taraftarlarının gelmesini isteriz. Hem keyif alırız, hem de İstanbulspor para kazanır'' diye konuştu. 
     
     OFFIONG GÖNDERİLİYOR 
     İstanbulspor, sezon başında transfer ettiği İngiliz Richard Offiong'un sözleşmesini feshediyor. 
     Yücel, oyuncunun menajeriyle konuştuklarını ifade ederek, ''Offiong ile '1-2 maç oynatırsak ve beğenirsek devam ederiz' diye anlaşmıştık. Teknik direktörümüzün isteği üzerine bu oyuncuyu gönderiyoruz'' dedi. 
     Offiong'un yerine şu anda Beşiktaş ile antrenman yapan Ahmet Dursun'u istediklerini belirten Yücel, ''Gönlümüzden Ahmet geçiyor. Beşiktaş ile anlaşmazsa ona talip oluruz'' diye konuştu. 
     
     MUHTEMEL 11 
     İstanbulspor'da, henüz hazır olmayan Güven, kaleci Mehmet Bölükbaşı ve Nuri yarınki maçın kadrosuna alınmadı. 
     İlk 2 maçta kadroda yer almayan Gökmen ise Fenerbahçe maçının kadrosuna dahil edildi. 
     İstanbulspor'un yarınki maça şu muhtemel 11 ile çıkması bekleniyor 
     Oğuz, Pinto, Yalçın, Saffet, Faruk, Musa Büyük, Aytekin, Yordanov, Cem, Musa Kuş, Bushaj. 
     Bu arada karşılaşmanın biletleri, Biletix'ten 50 milyon liraya satılıyor. 
     
</TEXT>
</DOC>
