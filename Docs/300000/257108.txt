<DOC>
<DOCNO> 257108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonsiy08.html </URL>
<DATE> 2004/07/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Arınç Yaşadığımız eğişimin adı demokratik devrimdir 
</HEADLINE>
<TEXT>

     TBMM Başkanı Bülent Arınç, 3 Kasım 2002 seçimlerinden sonra Türkiye'de sadece siyasetin aktörlerinin değişmediğini, halkın, değişen dünya koşullarına uygun olarak siyasetin tüm köhnemiş ve kişisel çıkar amaçlı kurallarını da değiştirdiğini söyledi. Arınç, ''Artık bir gerçeği kabul etmek gerekiyor 21. Yüzyıl'da artık 'Yeni bir Türkiye' var'' dedi. 
     TBMM Başkanı Arınç, 22. Dönem 2. Yasama Yılı çalışmalarınının tamamlanması dolayısıyla düzenlediği basın toplantısında, Meclis'in çalışmalarını değerlendirdi. 
     Meclis'in çalışmalarını aktarmadan önce, siyaset kurumunun içinde bulunduğu konumla ilgili görüşlerini de dile getiren Arınç, ideolojilerin ve ideolojik kamplaşmaların 20. Yüzyıl'ın tozlu sayfalarında kaldığını savundu. 
     ''Bize göre 21. Yüzyıl'ın başlangıcı, katı ideolojik anlayışların bittiğini ilan etti. Geride sadece eski bir yüzyıl ve onun eskimiş ideolojileri kaldı'' diyen Arınç, bu nedenle de dünyada bir çok ülkenin yeni yön arayışlarına hızla devam ettiğini söyledi. 
     Arınç, Türkiye'nin de kendi yönünü arayan ve kendini yenilemek isteyen büyük ülkelerden biri olduğunu belirterek, şunları kaydetti 
     ''Yeni yüzyılın ilk genel seçimlerinde yeni arayışların ilk sinyallerini gördük. Büyük bir değişimin yaşandığı 3 Kasım 2002 seçimlerinden sonra sadece siyasetin aktörleri değişmedi. Halkımız, değişen dünya koşullarına uygun olarak siyasetin tüm köhnemiş ve kişisel çıkar amaçlı kurallarını da değiştirdi. Türk Milleti, tercihleriyle yeni bir siyaset anlayışı ve yeni bir Türkiye istedi. Artık bir gerçeği kabul etmek gerekiyor 21. Yüzyıl'da artık 'Yeni bir Türkiye' var. Vizyonu, gücü, hayalleri ve toplumsal dinamikleriyle yeni bir Türkiye. Bu nedenle Türkiye, 3 Kasım 2002'den beri tarihi bir dönüşüm yaşıyor. Biz buna 'Yeni Türkiye' diyoruz. 
     Bu tarihi dönüşümün henüz başlangıcındayız. Belki de bizden sonra gelecek kuşakların, sosyal bilimcilerin ya da siyaset bilimcilerin daha net göreceği bir tarihsel dönüşümdür bu. Yıllar sonra 'Eski Türkiye' ile 'Yeni Türkiye' arasındaki farkı eminim çocuklarımız daha iyi anlayacaklardır. 
     Maalesef hala geride kalmış, 20. Yüzyıl'ın eskimiş ve tutarlılığını kaybetmiş siyaset kurallarını savunanlar, eski Türkiye'nin geride kaldığını anlayamıyorlar.'' 
     
     HIZLA KENDİNİ YENİDEN TANIMLIYOR 

     TBMM Başkanı Arınç, ''Yeni Türkiye''nin baş döndürücü bir hızla kendini yeniden tanımladığını da belirterek ''Yeni Türkiye'nin sevdalıları siyasette, devletin organları içinde, özel sektörde, sivil toplumda ve halkın arasında adeta büyük bir yarış içindeler. Bu yarışta ve yeni Türkiye'nin değişiminde lokomotif güç TBMM'dir'' dedi. 
     Meclisin son iki yılda yaptığı Anayasa değişiklikleri ve çıkardığı yasalarla son 40 yılın en büyük değişimini gerçekleştirdiği görüşünü ifade eden Arınç, şunları söyledi 
     ''Bizce yaşadığımız değişimin adı, 'Demokratik Devrim'dir. Milletvekillerimiz, gecelerini gündüzüne katarak geleceğimiz için hayati önem taşıyan yasalar çıkardılar. 
     Hükümet, büyük bir cesaretle ve geleceği tasarlayan bir anlayışla elini taşın altına koydu ve tarihi sayılacak yasal düzenlemeler yaptı. Muhalefetimiz demokrasinin en önemli görevini yerine getirip iktidarı uyardı. 
     Bu nedenledir ki artık milletvekili, Meclis, siyaset kurumu halkımızın zihninde eski Türkiye'deki gibi algılanmıyor. Bu büyük bir başarıdır. Bu başarıda milletvekillerimizin olgun davranışlarının büyük payı vardır. 
     Ayrıca bu Meclis, sorumluluk bilincini, inisiyatif kullanma hakkını, elini taşın altına koyma özverisini hiç tereddüt etmeden gösterdi. Gerektiğinde tüm sorumluluğu üstlenerek ülkenin kaderine yön vermekten geri kalmadı.'' Güçlü bir Meclis'in, güçlü bir siyaset kurumu ve itibarlı bir hükümetle birleşince yeni bir siyaset dünyası inşa edilmeye başlandığını bildiren Arınç, ''Yeni Türkiye'ye yakışan, yeni bir siyaset anlayışıdır bu'' diye konuştu. 
     Arınç, 22. Dönem 2. Yasama Yılı'nda TBMM Genel Kurulu'nun 261 tasarı ve teklifi kanunlaştırdığını belirterek, bunun, çok partili sisteme geçilen 1946 yılından bu yana kırılan bir rekor olduğunu söyledi. 
     Arınç, basın toplantısında değerlendirme, Meclis'in yasama ve denetim faaliyetleri konusunda bilgi verirken 17 Temmuz 2004'de sona eren 22. Dönem 2. Yasama Yılı'nın, son elli yılın iki rekorunu kırdığını ifade etti. TBMM'yi yöneten Başkanlık Divanı'nın 2. Yasama Yılı'nda 5 toplantı yaptığını ve 29 karar aldığını anımsatan Arınç, İş Bankası'yla yapılan anlaşmayla, ücret ödemeden her milletvekilline ve üst düzey Meclis personeline dizüstü bilgisayarlar verilmesinin sağlandığını ve e-Meclis Projesi'nin temel taşının oluşturulduğunu anlattı. 
     Meclis personelinin özlük haklarını yeniden düzenleyen ve terfilerini sağlayan bir kararla 7 yıldır çözülemeyen bir sorunu çözdüklerini de bildiren Arınç, yeni kurumsal kimlik çalışmasını onaylayarak, Meclis'e modern ve estetik bir görünüm kazandırıldığını söyledi. 
     
     362 TASARI MECLİS GÜNDEMİNE GELDİ 

     Arınç, 2. Yasama Yılı'nda 193'ü yeni olmak üzere toplam 362 kanun tasarısının Meclis gündemine geldiğini, ayrıca 131'i yeni, 157'si eski dönemden devreden 288 kanun teklifi verildiğini anımsattı. Bunlardan 261'inin Genel Kurul'da kabul edilerek kanunlaştığını belirten Arınç, ''çıkan kanun sayısı, çok partili sisteme geçilen 1946 yılından bu yana kırılmış bir rekordur'' dedi. 
     Arınç, 2. Yasama Yılı'nda çıkan kanunlardan 11'inin Cumhurbaşkanı Ahmet Necdet Sezer tarafından bir kez daha görüşülmek üzere Meclis'e geri gönderildiğini de hatırlattı. 
     
     171 DOKUNULMAZLIK TEZKERESİ 

     TBMM Başkanlığı'na bu yasama yılında 87'si yeni, 84'ü geçen yasama yılından devirle, toplam 171 yasama dokunulmazlığı tezkeresi verildiğini belirten TBMM Başkanı, bunlardan 33'ünün Anayasa-Adalet Karma Komisyonu'nda beklediğini, 7'sinin geri alındığını, 131'ünün ise milletvekili sıfatının sona ermesine kadar ertelendiğini anlattı. 
     Arınç, 2. Yasama Yılı'nda 33 TBMM kararı alındığını, gündemde Kanun Hükmünde Kararname KHK bulunmadığını da söyledi. Geçmiş dönemlerden gelen 250 KHK'den 4'ünün 2 kanun haline getirildiğini ifade eden Arınç, diğerlerinin halen komisyonlarda görüşüldüğünü belirtti. 
     
     27 BİN 941 SAYFA TUTANAK 

     TBMM Genel Kurulu'nun 117 birleşimde 602 saat 6 dakika çalıştığını bildiren Arınç, bu çalışmaların 27 bin 941 sayfa tutanakla tarihe kaydedildiğini söyledi. 
     Yasaların ön hazırlığının yapıldığı ihtisas komisyonlarının da toplam 888 saat 22 dakika çalıştığını, bu faaliyetlerin 13 bin 348 sayfa ile tutanaklara geçtiğini anlatan Arınç, sözlerini şöyle sürdürdü 
     ''Meclisimizde sayısal olarak büyük bir çalışma temposu var. Bizim üzerinde çok durduğumuz konu olan, sayısal olarak değil, nitelik olarak güçlü kanun yapma ilkesi de hayata geçti ve neredeyse rekorlar kırdı. Hayatımızın akışını değiştirecek 30 temel kanun bu yasama döneminde çıkartıldı. 
     Anayasa değişiklikleri ve buna paralel olarak çıkartılan uyum yasaları demokratikleşme açısından bir dönüm noktasıdır. 
     Bilgi Edinme Hakkı, Belediyeler Kanunu, Kamu Yönetimi Kanunu, Para Birimini Düzenleyen Kanun, Odalar ve Borsalar Kanunu, Ombudsmanlık Kanunu ve demokratik ülkelere yakışır Anayasa değişiklikleri, bu dönemde hayatımızı direkt etkileyen düzenlemelerden sadece birkaçı... 
     Burada, kanaatimce, neden bu denli yasa çıkartıldığı da sorulmalı. Zira bir çok ülkede bu kadar yoğun bir yasama faaliyeti bulunmuyor. 
     Evet, Meclisimiz çok yasa çıkartıyor, çünkü Türkiye kendini yeniliyor. Adeta siyasi bir inşaat halindeyiz. Yılların birikmiş sorunlarını bertaraf etmek için de yeni yasalara ihtiyacımız var. Yeni Türkiye'nin inşasında da bu yasalar birer temel taşı olacak.'' 
     
</TEXT>
</DOC>
