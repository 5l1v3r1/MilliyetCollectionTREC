<DOC>
<DOCNO> 283229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sontur18.html </URL>
<DATE> 2004/10/25/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Böbreğinden 121 taş çıktı .. 
</HEADLINE>
<TEXT>

     Kayseri'de bir hastanın böbreğinden, 121 taş çıkarıldığı bildirildi. 
     Kayseri Devlet Hastanesi Üroloji Uzmanı Dr. Mert Akıeke, Münir Timurcuoğlu'nun, sağ böbreğinde ağrı ve sancı şikayetiyle kendisine geldiğini, muayene sonucunda hastanın böbreğinin taşla dolduğunun belirlendiğini söyledi. 
     Yaklaşık 5.5 saat süren ameliyatla böbrekten taşları temizlediklerini belirten Akıeke, şöyle konuştu 
     ''Hastanın böbreği büyümüş ve hacmi artmıştı. Böbrek, normalin 1.5 katı kadar büyümüştü. İçi taşlarla dolan böbreğin ameliyatı yaklaşık 5.5 saat sürdü ve 121 taş çıkardık. Taşları temizlemek uzun ve zor bir ameliyat gerektirdiği için, birçok meslektaşım böbreğin alınması gerektiğini söylemiş. Normalde bu tür ameliyatlar 1.5-2 saat sürer ve 3-5 tane taş çıkarılır. Bugüne dek böyle bir hastayla karşılaşmadım.'' Hastanın 14 yıl önce de böbrek taşı ameliyatı geçirdiğini bildiren Akıeke, sözlerini şöyle sürdürdü 
     ''Kayseri ve yakın çevresinin en önemli su kaynağı olan Erciyes Dağı, volkanik bir dağ. Bu nedenle sular sert ve mineral açısından zengin. Bu da böbrekte kuma neden oluyor. Toplum olarak fazla su içmediğimiz için de bu kumlar vücuttan atılamıyor ve zamanla kaynaşarak taş haline geliyor. Metabolizmamız da çalışma düzeni içinde taş yapabilir.'' 
     
     ''9 YILDIR ACI ÇEKİYORDUM'' 
     Münir Timurcuoğlu, 1990 yılında da böbreğinden 30 taş çıkarıldığını söyledi. Böbrek taşı nedeniyle 1995 yılından bugüne kadar acı çektiğini ifade eden Timurcuoğlu, şöyle dedi 
     ''İstanbul'da, Ankara'da birçok doktora gittim. Böbreğin alınmasından başka çare olmadığını söylediler. Korktuğum için acı çekmeye razı oldum. Son çare olarak geldiğim Dr. Mert Akıeke de ameliyatla taşları alabileceğini söyledi. Beni bu acılardan kurtardığı için kendisine çok teşekkür ediyorum.'' 
     
</TEXT>
</DOC>
