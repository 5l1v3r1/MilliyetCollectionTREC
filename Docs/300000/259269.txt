<DOC>
<DOCNO> 259269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko06.html </URL>
<DATE> 2004/07/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Akaryakıt dağıtım payları artırıldı... 
</HEADLINE>
<TEXT>

     Benzin ve motorinde dağıtım payları, yarın saat 24.00'den geçerli olmak üzere litre başına 1 sent artırılacak. 
     Söz konusu akaryakıt ürünlerindeki dağıtım paylarına 30 Eylül 2004 tarihinde saat 24.00'den geçerli olmak üzere litre başına 0.5 sent daha ilave edilecek. 
     Konuya ilişkin Bakanlar Kurulu'nun ''Hampetrol ve Petrol Ürünlerinin Alım, Satım, Fiyatlandırma Esasları Hakkında Kararda Değişiklik Yapılmasına Dair Karar''ı, Resmi Gazete'nin bugünkü sayısında yayımlandı. 
     Karara göre, 1 Ağustos'tan itibaren benzin ve motorin de dağıtım payları litre başına 1 sent, 1 Ekim'den itibaren de ayrıca 0.5 sent artırılacak. Böylece artış 1.5 sente ulaşacak. 
     Dağıtım payları fire, masraf, kar tavan fiyat dikkate alınarak akaryakıtın azami pompa ve LPG tüplü fiyatının belirlenmesine esas değerler olup, rekabet şartları içerisinde dağıtım şirketi ve bayi arasında paylaşımı yapılarak tavan fiyat değişiklik tarihindeki Merkez Bankası tarafından Resmi Gazete'de ilan edilen gösterge niteliğindeki ABD Doları döviz satış kurlarının son 5 günlük basit aritmetik ortalamasıyla çarpılıp TL karşılığı olarak fiyata dahil edilecek ve ikinci fiyat değişikliğine kadar aynı kalacak. 
     Rafineriler, dağıtım şirketleri bayilerine dağıtım şirketi adına rafinerilerden veya depolardan direkt ürün teslimatında kendi masrafları için bir pay talep edebilecekler. LPG'nin otomobillerde otogaz olarak kullanılmasında dağıtım payı, LPG tüplü için belirlenen miktarın yüzde 60'ını geçemeyecek. 
     
</TEXT>
</DOC>
