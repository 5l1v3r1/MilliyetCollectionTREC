<DOC>
<DOCNO> 274275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko33.html </URL>
<DATE> 2004/09/23/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
IMF Türkiye, şaşırtıcı bir iyileşme gösterdi, şimdi kaplan olma yolunda 
</HEADLINE>
<TEXT>

     Uluslararası Para Fonu IMF , Türkiye'nin, 2001 krizinden bu yana şaşırtıcı bir iyileşme gösterdiğini, şimdi ise yeni bir ''kaplan ekonomi' olma yolunda olduğunu bildirdi. 
     IMF Avrupa Bölümü sorumlusu Michael Deppler ise Türkiye ekonomisindeki toparlanmanın, kendilerine Türkiye'nin performansının 'geçmişten çok daha iyi olacağı' ümidini verdiğini söyledi. Deppler Türkiye'nin AB'ye girmesinin ise geleceğini etkileyecek önemli bir 'itici güç' olacağını vurguladı. 
     Michael Deppler ve Türkiye Masası Şefi Rıza Moghadam, IMF'nin Survey Dergisi'ndeki ''Türkiye Krizden İyileşmeye'' başlıklı söyleşide, Türkiye ekonomisine ilişkin görüşlerini aktardılar. 
     Deppler, tecrübelerine göre bir ülkedeki ekonomik sorunların, neredeyse tamamıyla siyasi sorunlardan meydana geldiğinin altını çizerken, bu durumun sürdürülemez hale gelmesinin ise krizlere neden olduğunu kaydetti. 
     ''Artık sosyal konulara daha çok dikkat etmek gerekir. Özellikle işsizlik büyük bir kaygı haline geldi'' diyen Deppler, şöyle devam etti 
     ''Türkiye'de, birçok kişi, sosyal çözüm olarak kamu harcamalarının arttırılması önerisini getiriyor, benim onlara yanıtım Türkiye'nin uyguladığı sıkı kamu maliyesi politikası, faiz oranlarının önemli ölçüde düşmesine ve güçlü ekonomik performansın sağlanmasını sağladı. Reel faizlerin gerilemesi, işsizliğin azaltılmasına da katkıda bulunacaktır. Artan vergi gelirleri de, sosyal programlara daha çok fon aktarma imkanı verecektir.'' Deppler, Türkiye gibi ülkelerde ekonomik büyümenin, sağlam bir kamu maliyesi ve parasal politika yönetimiyle gerçekleştirilebiliceğini ifade etti. 
     
     TÜRKİYE'NİN AB'YE ÜYELİĞİ 
     Deppler, ''Türkiye'nin, AB'den bir müzakere tarihi alıp almamasının etkisinin ne olacağına'' ilişkin soruya karşılık, Türkiye ekonomisinin, diğer faktörlere bakmaksızın mevcut ekonomik programını sürdürmesi gerektiğini bildirdi. 
     AB'ye girmenin, Türkiye'nin geleceğini etkileyecek önemli bir 'itici güç' olacağını vurgulayan Deppler, Türkiye'nin iş ortamanın da gelişeceğini ifade etti. 
     Deppler, IMF'den önemli ölçüde mali destek alan Türkiye'nin bu parayı doğru kullandığını da vurguladı. Deppler, Türkiye'nin, yüksek borç oranı gibi kırılganlıklarının bulunduğuna dikkati çekerken, borç azaltma stratejisinin devam etmesi gerektiğini anlattı. 
     
     TÜRKİYE'NİN YENİ EKONOMİK PROGRAMI... 
     Türkiye'nin orta vadeli yeni ekonomik programına değinen Deppler, bu programın ana unsurları ise şöyle sıraladı 
     ''Borçların azaltılması, ekonominin daha da güçlendirilmesi, kamu maliyesi politikasını canlı bir ekonomi dengesiyle sürdürme, vergi reformunu gerçekleştirme, bankacılık reformunu devam ettirme.'' Deppler, mevcut makro ekonomik istikrar programı ile piyasa merkezli politikalara devam etmesinin ise Türkiye'nin, özel sektör destekli bir ekonomik büyüme sağlayarak, gelecek 20 yılda 'ortalamanın üstünde büyümesine' imkan vereceğini kaydetti. 
     
     TÜRKİYE MASASI ŞEFİ MOGHADAM 
     IMF Türkiye Masası Şefi Rıza Moghadam da, Türkiye'nin kamu maliyesi politikasındaki performansının, diğer gelişmekte olan ülkelere kıyasla daha etkileyici olduğunu belirtti. 
     Moghadam, ''fakat bütçeye daha yakından bakacak olursanız, bazı zorlukları görürsünüz. Mesela, toplam harcamaların dörtte üçü zorunlu. Yani hükümete, harcamaları kontrol edebilmesi için çok az bir esneklik bırakıyor'' dedi. 
     Moghadam, Türkiye'de vergi oranlarının halen çok yüksek olmasının, vergi gelirlerinin arttırılması için çok az imkan tanıdığını, uluslararası tecrübelere göre sürdürülebilir bir kamu maliyesi uyumunun ise harcamaların kontrol edilmesine bağlı olduğunu vurguladı. 
     
     SOSYAL HARCAMALARA AĞIRLIK... 
     Kamu harcamalarının kompozisyonu konusundaki soru üzerine Moghadam, ''harcamalar daha önce, sermaye harcamaları hesabına artış gösterdi. Şimdi ise bu durum, altyapı ve sosyal yatırımlara daha çok pay ayrılacak şekle çevrilmeli'' dedi. 
     Moghadam, kamu maliyesindeki performansı sürdürebilmek için yapısal reformların gerçekleştirilmesi gerektiğinin altını çizdi. 
     Enflasyonun düşmesinde, kamu maliyesi politikasının anahtar konumda olduğunu ve bu konumda olmaya devam edeceğine işaret eden Moghadam, ''bir başka önemli unsur da Merkez Bankası'nın bağımsızlığıdır'' dedi ve şöyle devam etti 
     
     YÜKSEK BORÇ ORANININ AZALTILMASI 
     ''Hükümet, yüksek borç oranını azaltması gerektiğinin farkında. AB'nin yeni üyelerinin toplam borçlarının Gayri Safi Yurtiçi Hasıla'ya GSYİH oranı yüzde 40 düzeyinde, Türkiye'de ise bunun iki katı oranında. Borçların azalması için, yüksek oranlı faiz dışı fazlanın devam ettirilmesi gerekir. Yapısal kamu maliyesi reformu ve kredibilitenin devam etmesi faiz oranlarının, dolayısıyla borçların azalmasını sağlayacak. Türkiye'nin 70 milyonluk nüfusu, canlı ekonomisi ve coğrafi pozisyonu mükemmel bir gelecek potansiyeli oluşturuyor.'' 
     
     BANKACILIK REFORMU... 
     Moghadam, bankacılık sektörüne ilişkin soruya ise ''Türkiye'de bankacılık reformu etkileyici, fakat maliyeti de çok yüksek oldu. Bankacılık sistemini temizlemek, 50 milyar dolara mal oldu ve kamu borçlarının artmasında ana nedenlerden biriydi'' şeklinde yanıt verdi. 
     Şimdi bankacılık sisteminin, üç yıl öncesine göre çok daha güçlü bir pozisyonda bulunduğunu, hükümetin yeni bankacılık yasasında, düzenleme ve denetleme sistemini AB standartlarına yakınlaştırdığını belirten Moghadam, bununla birlikte, bankacılık sisteminde varlıklardaki toparlanmanın yeterli düzeyde gerçekleşmediğini kaydetti. 
     
</TEXT>
</DOC>
